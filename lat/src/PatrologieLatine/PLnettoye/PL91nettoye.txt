
PATROLOGIAE TOMUS XCI.

uENERABILIS BEDAE

TOMUS SECUNDUS.


PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

PATROLOGIAE TOMUS XCI.


uENERABILIS BEDAE



TOMUS SECUNDUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


uolume title page


uENERABILIS BEDAE

ANGLOSAXONIS PRESBYTERI

OPERA OMNIA

EX TRIBUS PRAECIPUIS EDITIONIBUS INTER SE COLLATIS, NEMPE COLONIENSI, DUABUSQUE IN ANGLIA STUDIO DOCTISSIMORUM uIRORUM SMITH ET GILES NON SINE INGENTI LITTERATORUM PLAUSU IN LUCEM uULGATIS, NOuISSIME AD PRAELUM REuOCATA, MELIORI ORDINE DIGESTA, uARIIS MONUMENTIS AUCTA, ET, QUOD MAXIMUM EST, INNUMERIS, QUIBUS SCATEBANT, MENDIS DILIGENTER EXPURGATA, ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS SECUNDUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


ELENCHUS OPERUM QUAE IN HOC TOMO XCI CONTINENTUR

Hexameron. 	col. 9
Commentarii in Pentateuchum. 	189
De tabernaculo et uestibus sacris libri tres. 	393
Expositionis in Samuelem libri quatuor. 	499
Questiones in libros Regum 	715
Liber de templo Salomonis. 	735
Expositionis in Esdram et Nehemiam libri tres. 	807
Interpretatio in librum Tobie. 	923
Expositio in Parabolas Salomonis. 	937
Libellus de muliere forti. 	1039
Fragmenta in Prouerbia Salomonis. 	1051
Expositionis in Cantica canticorum libri septem. 	1065
Expositio in canticum Habacuc. 	1235





Main uolume text




BEDAE uENERABILIS, ANGLO-SAXONIS PRESBYTERI, OPERA EXEGETICA, SIuE OMNIUM EIUS OPERUM PARS II. SECTIO PRIMA.---GENUINA.





[a 8Kb] HEXAEMERON, SIuE LIBRI QUATUOR IN PRINCIPIUM GENESIS, USQUE AD NATIuITATEM ISAAC ET ELECTIONEM ISMAELIS 



Prefatio AD ACCAM EPISCOPUM HAGUSTALDENSEM.

 Dilectissimo ac reuerendissimo antistiti Acca, humillimus famulorum Christi Beda salutem.

De principio libri Genesis, in quo mundi huius creatio descripta est [b 1Kb] multi multa dixere, multa posteris ingenii sui monimenta reliquere; sed precipue, quantum nostra pusillitas ediscere potuit, Basilius Cesariensis, quem Eustathius interpres de  Greco fecit esse Latinum; Ambrosius Mediolanensis, Augustinus Hipponensis episcopus; quorum primus libris nouem, secundus, uestigia eius sequens, libris sex, tertius libris duodecim, et rursum aliis duobus specialiter aduersum Manicheos descriptis, prolixa legentibus doctrine salutaris fluenta manarunt, completo in eis promisso ueritatis, quo dicebat:  Qui credit in me, sicut dicit Scriptura, flumina de uentre eius fluent aque uiue . E quibus Augustinus etiam, in libris Confessionum suarum, in libris quoque quos contra aduersarium legis et prophetarum eximie composuit; sed et in aliis sparsim opusculis suis nonnullam eiusdem primordialis creature memoriam, cum expositione congrua fecit. uerum quia hec tam copiosa, tam sunt alta, ut uix nisi a locupletioribus tot uolumina acquiri, tam profunda, ut uix nisi ab eruditioribus ualeant perscrutari, placuit uestre sanctitati id nobis officii iniungere, ut de omnibus his, uelut de amenissimis late florentis paradisi campis, que infirmorum uiderentur necessitati sufficere decerperemus. Nec segnior in exsequendo que iubere es dignatus  exstiti; quin potius statim perspectis Patrum uoluminibus, collegi ex his, ac duobus in libellis distinxi, que rudem adhuc possent instituere lectorem, quibus eruditus ad altiorem disceret fortioremque maiorum ascendere lectionem. In quo opere sensum per omnia memoratorum aliorumque eque catholicorum  Patrum, nunc ipsis eorum, nunc, breuiandi causa, meis sermonibus, nunc tacitis eorum uocabulis, nunc commemoratis, prout opportunitas locorum dictabat, ponere studebam, perduxique opus usque dum eiectus Adam de paradiso uoluptatis exsilium uite temporalis intrauit; aliqua etiam de sequentibus sacre historie, si Deus uoluerit, auxilio uestre intercessionis comitante, scripturus, dum primo librum sancti Esdre prophete ac sacerdotis, in quo Christi et Ecclesie sacramenta sub figura solute longe captiuitatis, restaurati templi, reedificate sancte ciuitatis, reductorum in Ierosolymam uasorum que abducta, rescripte legis Dei que incensa fuerat, castigati ab uxoribus [a 1Kb] alienigenis populi, et uno corde atque anima in Dei seruitium  conuersi, ut propheta simul et historicus conscripsit, parumper perscrutatus fuero, et aliqua ex his que commemoraui sacramentis apertiora studiosis, Deo fauente, reddidero. Bene uale semper, amantissime antistes, nostri memor in Domino.



INCIPIT LIBER PRIMUS.


 In principio creauit Deus celum et terram. Creationem mundi insinuans Scriptura diuina, apte primo statim uerbo eternitatem atque omnipotentiam Dei creatoris ostendit. Quem enim in principio temporum mundum creasse perhibet, ipsum profecto ante tempora eternaliter exstitisse designat. Et quem ipso conditionis initio celum et terram creasse narrat, in tanta celeritate operationis omnipotentem esse declarat [a 1Kb] cui uoluisse fecisse est. Nam humana fragilitas cum aliquid operatur; uerbi gratia, cum domum edificamus, in principio operis materiam preparamus, et post hoc principium fodimus in altum, deinde immittimus lapides in fundamentum, deinde parietes augescentibus lapidum ordinibus apponimus, sicque paulatim ad perfectionem operis propositi  proficiendo peruenimus. Deus autem cuius omnipotens manus est ad explendum opus suum, non eguit mora temporum, quia scriptum est: Omnia quecunque uoluit fecit . Unde beneplacitum est, quia in principio creauit Deus celum et terram, ut aperte detur intelligi quod utrumque simul [b 1Kb] a Deo factum est, quamuis utrumque simul ab homine dici non possit. Denique dicit propheta: Initio terram tu fundasti, Domine . Hic autem Dominus, in principio celum et terram creasse narratur; unde liquido colligitur quia factura est utriusque elementi pariter expleta, et hoc tanta uelocitate diuine uirtutis, ut necdum primum mundi nascentis momentum esset transcensum.

Potest autem non improbabiliter intelligi in principio  fecisse Deum celum et terram in Unigenito Filio suo, qui interrogantibus se Iudeis, quid eum credere deberent, respondit: Principium [c 1Kb] quod et loquor uobis . Quia in ipso, ut ait Apostolus , condita sunt omnia in celis et in terra. Sed diligenter intuendum, ut ita quisque sensibus allegoricis studium impendat, quatenus apertam historie fidem allegoriando non derelinquat.

Quod autem uel quale sit celum, quod in principio cum terra factum est, sequentibus uerbis insinuatur cum dicitur.

Terra autem erat inanis et uacua, et tenebre super faciem abyssi. Ut quid enim hec de terra, pretermisso celo, intulit, nisi quia nichil tale de celo intelligi uoluit? Ipsum est enim celum superius, quod  ab omni huius mundi uolubili statu secretum diuine gloria prescientie manet semper quietum. Nam de nostro celo, in quo sunt posita luminaria, huic seculo necessaria, in sequentibus scriptura, uel quomodo, uel quando sit factum declarat. Non ergo  superius illud celum, quod mortalium omnium est inaccessibile conspectibus, inane creatum est et uacuum in terra, que nichil in prima sua creatione uirentium germinum uel uiuentium produxit animantium, quia nimirum suis incolis mox creatum, hoc est beatissimis angelorum agminibus impletum est; quos in principio cum celo et terra conditos esse, ac mox conditionem suam simul et totius creature primordialis ad laudem creatoris retulisse, testatur ipse Conditor, qui loquens ad sanctum famulum suum Iob dicit: Ubi eras quando ponebam fundamenta terre ? Et paulo post: Cum me laudarent simul astra matutina, et iubilarent omnes filii Dei ; astra uidelicet matutina eosdem angelos, quos et filios Dei nuncupans, ad distinctionem  nimirum hominum sanctorum, qui postmodum creandi, ac uelut astra uespertina post confessionem diuine laudationis per mortem erant carnis occasuri; e quibus uidelicet astris matutinis, unum ob despectum socie Dei laudationis audire meruit: Quomodo cecidisti de celo, Lucifer, qui mane oriebaris? Corruisti in terram qui uulnerabas gentes, qui dicebas in corde tuo: In celum ascendam, super sidera Dei exaltabo solium meum . In cuius expositione sententie sanctus Hieronymus meminit etiam superioris celi, ita scribens: »uel antequam de celo corrueret, ista dicebat; uel postquam de celo corruit: si adhuc in celo positus, quomodo dicit: Ascendam in celum? sed quia legimus, Celum celi Domino, cum esset in celo, id  est, firmamento, in celum, ubi solium Domini est, cupiebat ascendere, non humilitate, sed superbia. Sin autem postquam de celo corruit ista loquitur, uerba arrogantie debemus intelligere, qui nec precipitatus quiescat, sed adhuc sibi [d 1Kb] grandia repromittat, non ut inter astra, sed super astra Dei sit .« Merito itaque celum celi non inane uel uacuum esse factum memoratur, sed nec tenebris in eo uel abysso locus remanere ullus perhibetur, quod Dominus Deus illuminat, et cuius lucerna est Agnus. Et merito inanis erat ac uacua terra, cum adhuc tota abysso, id est, immensa profunditate tegebatur aquarum.

Merito tenebre super faciem erant abyssi, cum necdum lux, que has fugaret creata est. Non autem  audiendi sunt qui, reprehendentes Deum, dicunt tenebras eum antequam lucem creasse, quia non Deus tenebras in aqua uel ere fecit ullas, sed ordine distincto prouidentie sue, prius aquas cum celo creauit ac terra, et has postmodum cum uoluit ipse,  lucis gratia uenustauit, quod eum usque modo et in aqua ipsa et in ere per quotidianum solis accessum ac discessum facere uidemus. Neque enim aquas nisi a Deo factas credere fas est, quod etsi hic Scriptura palam non dicit, palam tamen significat, cum has a Deo illustratas atque ad iussum eius ordinatas insinuat, sed et psalmus dicit aperte: Et aque que super celos sunt, laudent nomen Domini, quia ipse dixit, et facta sunt . Ubi notandum quod cum celo in principio duo mundi huius elementa, aqua uidelicet et terra, nominatim facta memorantur, quibus tamen duo reliqua fuisse constat indita, ignem uidelicet in ferro et lapidibus, que terre uiscere iam tunc condita latebant, erem uero in ipsa terra, cui esse permistus ex eo cognoscitur,  quod cum fuerit humectata, et temperiem solis acceperit, mox uapores exhalat largissimos. Ignem quoque ardentem terre interioribus insitum calidi aquarum fontes [a 1Kb] produnt, que cum percepta quedam metalla in profundo aquarum transcurrunt, non solum calide, sed et feruentes insuper faciem telluris emanant. Non enim hec, ut quidem disputant, informiter inuicem mista, sed terra ipsis quibus et nunc est finibus undique uersum circumscripta talis tunc erat tota, qualis adhuc sub imo [b 1Kb] maris profundo ex parte remanet. Aque autem uniuersam eius superficiem in tantam tegebant altitudinem, ut ad [c 1Kb] illa usque loca pertingerent, ubi nunc usque super firmamentum celi ex parte residentes, nomen Dei creatoris, cum celis celorum laudare non desinunt.  Ad hec tantum informis est illa materies, de qua mundum esse factum testatur Scriptura, que in Dei laudibus dicit: Qui fecisti mundum de materia informi. Nam cuncta que cum aquis et terra uidere solemus in mundo, uel de ipsis exordium nature, uel sumpsere de nichilo; ipsa autem terra et ipse aque propterea nomen sortite sunt materie informis, quia priusquam in lucem uenirent, unde formositatem haberent non erat. Quid autem inconueniens si mundane materie fuerant tenebrosa primordia, ut accedente luce melius quod factum est redderetur, et tanquam proficientis hominis, quod postea futurum erat, hoc modo significaretur affectio, exponente Apostolo ac dicente: Quoniam Deus qui dixit de tenebris lumen splendescere, qui illuxit in cordibus  nostris ? Unde alibi dicit: Fuistis aliquando tenebre, nunc autem lux in Domino ; illo uidelicet qui cum tenebre essent super faciem abyssi, dixit, Fiat lux, et facta est lux.

Et spiritus Dei superierebatur super aquas. Non est opinandum pueriliter quod Spiritus creator, de quo scriptum est, quia Spiritus Domini repleuit orbem terrarum , positione loci, his que erant creanda superferretur; sed intelligendum potius quia uirtute diuina precellebat creaturis, habens in propria potestate quando aquarum illustraret abyssum,  quando in locum eas secerneret unum, ut appareret arida, quando et quomodo creaturas ceteras pro suo nutu disponeret, in similitudinem uidelicet fabri, cuius uoluntas his que fabricande sunt rebus solet superferri. Quod ipsum quoque ad distinctionem superioris celi pertinet, in quo mox perfecte omnia disposita Spiritus sancti presentia illustrabat: Hec autem, ut in inferioribus hoc est, huius mundi creaturis bene primordia conditionis ex tempore ad perfectum deducere intendebat. Nam et ideo Moyses superioris mundi tam breuiter fecit mentionem quia de mundo hoc in quo homo factus est, ad instructionem generis humani sermonem facere instituerat, sufficere credens, si omnem creature spiritalis et inuisibilis statum atque ornatum, uno  celi nomine, quod in principio factum dixit, comprehenderet; corporalem uero, uisibilem et corruptibilem creaturam latius ex ordine describeret; id est tacitis eis que altiora quesitu et fortiora scrutati sunt homines, illa potius que essent a Deo precepta siue promissa hominibus cogitanta proponeret. Unde etiam consulte de casu preuaricatoris angeli et sociorum eius penitus reticuit, quia hoc nimirum ad statum inuisibilis illius ac spiritualis creature pertinebat, cuius superioris et inuisibilis creature sanctus Basilius in libro Hexameron secundo ita meminit: »Arbitramur enim quia si fuit quidpiam ante institutionem sensibilis huius et corruptibilis mundi, profecto in luce fuit. Neque enim dignitas angelorum, nec omnium celestium militie, uel si quid est,  nominatum aut incompellabile aut aliqua rationabilis uirtus, uel ministrator spiritus, degere posset in tenebris, sed in luce et letitia decentem sibi habitum possidebat.« Bene autem cum in principio Deum, id est, in Filio Patrem fecisse celum et terram prediceret, etiam sancti Spiritus intulit mentionem addendo: Et Spiritus Dei superferebatur super aquas, ut uidelicet totius simul Trinitatis in creatione mundi uirtutem cooperatam esse signaret.

Et dixit Deus: Fiat lux, et facta est lux. Congruit operibus Dei, ut mundi ornatum a luce incipiat: qui cum ipse sit lux uera, lucemque habitet inaccessibilem, cuius beatissima uisione mox creati in celis celorum angeli iam perfrui ceperant, apte huic  quoque seculo ornando primam materialis gratiam lucis donauit, ut esset unde cetera que crearet apparerent. Quod autem dixisse Deus, siue ut lux fieret, siue ut alia queque, perhibetur, non nostro more per sonum uocis corporeum [d 1Kb] credendus est, sed altius intelligendum dixisse Deum ut fieret creatura, quia per uerbum suum omnia, id est, per unigenitum Filium fecit: de quo manifestius euangelista Ioannes: In principio, inquit, erat uerbum et uerbum erat apud Deum, et Deus erat uerbum. Hoc erat in principio apud Deum, omnia per ipsum facta sunt . Quod ergo ait Ioannes, omnia  facta sunt per uerbum Dei, hoc est, quod Moyses ait, quia dixit Deus: Fiat lux; dixit: Fiat firmamentum; dixit: Fiat et cetera creatura. Hoc quod psalmus adiuncta Spiritus sancti persona dicit: uerbo Domini celi firmati sunt et Spiritu oris eius omnis uirtus eorum . Si autem queritur quibus in locis, iubente Deo, facta sit lux, cum adhuc abyssus omnem terre amplitudinem contegeret, patet profecto quia in superioribus eiusdem terre partibus, quas et nunc diurna solis lux illustrare consueuit, tunc principalis illa lux emicuit. Nec mirandum nobis diuina operatione lucem in aquis posse resplendere, cum et hominum operatione constet eas sepius illustrari, nautarum uidelicet, [a 1Kb] qui in profundo maris demersi, emisso ex ore oleo, perspicuum  sibi hoc ac lucidum reddunt. [b 1Kb] Si enim homo talia per oleum sui oris potest, quantum Deus per Spiritum oris sui creare posse credendus est, presertim cum multo rariores quam modo in terris uidere solemus, aque in principio fuisse facte credende sint, priusquam in locum essent unum, [c 1Kb] ut appareret arida, congregate.

Et uidit Deus lucem quod esset bona. Non uelut incognitam antea repente lucem uidens laudauit, quia bonam [d 1Kb] dicit; sed eam quam laudabilem se facturum nouerat, iam factam hominibus laude dignam ac mirandam esse declarauit. uerum quia non totas mundi tenebras luce infusa dispulit , sed ab una illum parte illustrans, aliam reliquit obscuram,  recte subditur:

Et diuisit lucem ac teneoras. Diuisit namque eas non solum qualitatis, sed et locorum distantia, lucem uidelicet in superiore orbis parte diffundendo, in qua humana erat conuersatio futura, inferiora uero eius priscis in tenebris remanere sinendo.

Appellauitque lucem diem et tenebras noctem. Hoc ad intellectum nostrum dictum est; qua enim lingua appellauit Deus lucem diem ac tenebras noctem; utrum Hebrea, an Greca, an alia aliqua! Et sic omnia que uocauit queri potest qua lingua uocauerit; sed apud Deum purus intellectus est sine strepitu et diuersitate linguarum. Appellauit autem dictum est: Appellari fecit, quia sic distinxit omnia  et ordinauit, ut et dies cerni possent, et nomina accipere. Sic enim dicimus: Ille paterfamilias edificauit istam domum, id est edificari fecit, et multa talia per omnes libros diuinarum Scripturarum inueniuntur.

Factumque est uespere et mane dies unus. [e 1Kb] Factumque est uespere occidente paulatim luce post expletum spatium diurne longitudinis, atque inferiores mundi partes subeunte, quod nunc usitato solis circuitu noctibus agi solet; factum et mane redeunte eadem paulatim super terras, atque alium  diem initiante; et huc usque dies expletus est unus, uiginti scilicet et quatuor horarum, cuius commendatione uerbi Scriptura uigilanter admonet ut lucem que facta est inferiora orbis occasu suo lustrasse discamus. Nam si non hoc faceret, sed magis facto uespere paulatim tota periret, ac rursum paulatim mane recreata resurgeret, non iam in mane diei sequentis, sed potius in uespera primi unum diceret esse diem perfectum, unde etiam uesperam et mane, quam noctem et diem factam dicere maluit, ut insinuaret tunc primarie lucis actum esse circuitu, quod nunc circuitu solis die noctuque geri constat; [f 1Kb] preter hoc solummodo, quod post creata sidera nox quoque tam sua, etsi minori quam dies, luce perfunditur. Triduo autem illo primo tenebrosa prorsus  et obscura manebat, decebat namque omnimodis ut dies incipiens a luce in mane diei sequentis esset protelatus, quatenus intimaretur opera eius qui est lux uera, et in quo tenebre non sunt ulle, a luce inchoari, et in lucem cuncta esse completa.

Dixit quoque Deus: Fiat firmamentum in medio aquarum, et diuidat aquas ab aquis; et fecit Deus firmamentum, diuisitque aquas que erant sub firmamento, ab his que erant super firmamentum. Et factum est ita. uocauitque Deus firmamentum celum, et factum est uespere et mane dies secundus. Hic nostri celi, in quo fixa sunt sidera, creatio describitur; quod in medio constat firmatum esse aquarum. Nam suppositas ei esse aquas, et ipsi ere terrisque uidemus; superpositas autem non solum huius Scripture auctoritate,  sed prophete uerbis edocemur, qui ait: Extendens celum sicut pellem, qui tegis in aquis superiora eius . In medio ergo aquarum firmatum esse constat sidereum celum, neque aliquid prohibet ut etiam de aquis factum esse credatur; qui enim cristallini lapidis quanta firmitas, que sit perspicuitas ac puritas nouimus, quem de aquarum concretione certum est esse procreatum, quid obstat credi quod idem dispositor naturarum in firmamento celi substantiam solidarit aquarum? Si quem uero mouet quomodo aque, quarum natura est fluitare semper atque ad ima delabi, super celum consistere possint, cuius rotunda uidetur esse figura, meminerit Scripture dicentis de Deo: Qui  ligat aquas in nubibus suis, ut non erumpant pariter deorsum ; et intelligat quia qui infra celum ligat aquas ad tempus cum uult, ut non pariter decidant, nulla firmioris substantie crepidine sustentatas, sed uaporibus solum nubium retentas, ipse etiam potuit aquas super rotundam celi spheram, ne unquam delabantur, non uaporali tenuitate, sed soliditate suspendere glaciali. Sed etsi liquentes ibi aquas sistere uoluit, nunquid maioris hoc miraculi est, quam quod ipsam terre molem, ut Scriptura dicit, appendit in nichilo? Nam et unde siue  Rubri maris, seu fluuii Iordanis, cum ad transitum Isrelitice plebis in altum erecte murorum instar figuntur, nonne euidens dant indicium quod etiam supra rotunditatem celi uolubilem, fixa possint statione manere? Sane quales ibi aque sint, quosue ad usus reseruate, Conditor ipse nouerit; esse tantum eas ibi, quia Scriptura sancta dixit, nulli dubitandum reliquit. Quid sit autem dicere Dei fiat hec uel illa creatura, iam supra dictum est. Dixit enim ut fieret, cum in ceterno sibi uerbo, unigenito uidelicet Filio, cuncta creando disposuit. Cum ergo audimus: Dixit Deus: Fiat firmamentum in medio aquarum, et diuidat aquas ab aquis, intelligamus quod in uerbo Dei erat ut fieret, in quo faciendum intus, ante omne tempus, preuidit quidquid foras Deus ex  tempore fecit. Cum uero audiuimus: Et fecit Deus firmamentum, et diuisit aquas que erant sub firmamento ab his que erant super firmamentum, et factum est ita, intelligamus factam celi aquarumque creationem, ac dispositionem non excessisse prescriptos sibi in uerbo Dei terminos, iuxta illud Psalmiste: Preceptum posuit, et non preteribit . Quod eque de creaturis que sequentibus quatuor diebus facte referuntur intelligendum est. Ubi uero adiunctum audimus: Et uidit Deus quod esset bonum, intelligamus in benignitate spiritus eius, non quasi cognitum postea quia factum est, placuisse, sed potius in ea bonitate placuisse, ut maneret, ubi placebat ut fieret. Notandum enim quod huius uerbi adiectio  hoc in loco in Hebraica ueritate non habetur. Et mirum quare inter omnia que creasse Deus legitur hic solummodo, id est, in secundi diei operibus, probatio diuine uisionis minime addatur, que tamen ipsa cum ceteris que fecit Deo bona uisa esse demonstrantur, cum in sequentibus dicitur: uiditque Deus cuncta que fecit, et erant ualde bona, nisi forte, sicut quidam Patrum exponunt, intelligere nos in hoc Scriptura uoluit, non esse bonum duplicem numerum, qui ab unitate diuidat, et prefiguret federa nuptiarum; unde et in arca Ne omnia animalia quecunque bina ingrediuntur, immunda sunt, et impar numerus esse mundus ostenditur. De his sane que hactenus exposita sunt, id est de creatione diei primi et secundi, in historia sancti Clementis ita refertur  dixisse apostolum Petrum: »In principio cum fecisset Deus celum et terram, tanquam domum unam, ipsaque ex corporibus mundi reddita est umbra his que intrinsecus clausa erant, tenebras ex se dedit. Sed cum uoluntas Dei introduxisset lucem, tenebre ille que ex umbra corporum facte fuerant continuo deuorate sunt; tum deinde lux in diem, tenebre deputantur in noctem. Iam uero aqua que erat intra mundum in medio primi illius celi terreque spatio, quasi gelu concreta, et cristallo solidata, distenditur, et huiusmodi firmamento uelut intercluduntur media celi ac terre spatia, idque firmamentum celum  conditor appellauit, antiquioris illius uocabulo nuncupatum, et ita totius mundi machinam, cum una domus esset, in duas diuisit regiones. Diuisionis autem hec fuit causa, ut superna regio angelis habitaculum; inferior uero preberet hominibus .« Hec nostro operi paucis inserere libuit, ut quantum hoc Patrum sensui concordet, lector agnoscat.

Dixit uero Deus: Congregentur aque que sub celo sunt in locum unum, et appareat arida; factumque est ita. Subducuntur aque que inter celum et terram uniuersa compleuerant, et unum congregantur in locum, ut et lux que preterito biduo aquas clara lustrabat, clarior puro in ere splendesceret; et terra que latebat appareret, queque contecta aquis limosa  manebat et inualida, harum abscessu, redderetur arida, et suscipiendis apta germinibus. Si quis uero quesierit ubi congregate sint aque que omnes terre partes ad celum usque cooperuerant, sciat fieri potuisse ut terra ipsa longe lateque iussu Creatoris subsidens alias partes preberet concauas, quibus confluentes aque reciperentur, ut appareret arida ex his partibus, unde humor [a 1Kb] abscesserat. Potest etiam non absurde credi rariores, sicut et supra commemorauimus, primarias fuisse aquas, que uelut [b 1Kb] nebule terras tegerent; congregatione autem esse spissatas, que datis sibi locis capi possent, apparente arida in reliquis. Bene autem cum multa constet esse maria, in locum tamen unum congregatas dicit aquas, quia uidelicet cuncta hec  iugi unda atque continua Oceano ac mari iunguntur magno; sed etsi qui lacus in semetipsis uidentur esse circumscripti, et hos ferunt occultis quibusdam [c 1Kb] perforatos cauernis, in mare suos euoluere meatus. Nam et fossores puteorum hoc probant, quia tellus omnis per inuisibiles uenas aquis est repleta manantibus, que trahunt ex mari principium.

Et uocauit Deus aridam terram, congregationesque aquarum appelauit maria. Prius quidem ad distinctionem aquarum totam hanc solidiorem mundi partem appellauit terram, cum diceret: In principio creauit Deus celum et terram; terra autem erat inanis et uacua; at nunc postquam formari iam mundus incipit, et aquis suum in locum recedentibus terre facies  appareret, ad distinctionem partis eius que adhuc aquis premebatur, cetera portio quam aridam esse licebat terre nomen accepit; inde [d 1Kb] dicta Latine, quod animantium pedibus teratur. Congregationes uero aquarum appellantur maria, uidelicet [e 1Kb] pro maxima sui parte. Nam et apud Hebreos cunctas aquarum congregationes siue salse, seu sint dulces, appellari dicunt maria. Et apte [f 1Kb] qui prius propter continuationem omnium que in terris sunt aquarum in locum unum eas dixit congregatas, nunc et earum congregationes aquarum pluraliter nominat, et hec appellari maria pluraliter dicit, propter uidelicet  multifidos earumdem sinus, qui diuersa pro regionum uocabulis et ipsi nomina sortiuntur.

Et uidit Deus quod esset bonum. Necdum terra germinabat, necdum uel ipsa, [a 1Kb] uel aque animantia uiua produxerant, et tamen uidere dicitur Deus quod esset bonum, cedentibus aquis, apparuisse aridam, quia uidelicet aque [b 1Kb] creator atque estimator uniuersitatis preuidens que futura sunt, quasi perfecta iam laudat, que adhuc in primi operis exordio sunt, nec mirum apud quem rerum perfectio non in consummatione operis, sed in sue est predestinatione uoluntatis.

Et ait: Germinet terra herbam uirentem et facientem semen, et lignum pomiferum faciens fructum iuxta genus suum; cuius semen in semetipso sit super terram.  Et factum est ita. Et protulit terra herbam uirentem, et afferentem semen iuxta genus suum, lignumque faciens fructum, et habens unumquodque sementem secundum [c 1Kb] speciem suam. Et uidit Deus quod esset bonum, factumque est uespere et mane dies tertius. Patet ex his Dei uerbis quod uerno tempore mundi est perfectus ornatus. In hoc enim solent herbe uirentes apparere in terra et ligna pomis onustari; simulque notandum quod non prima herbarum arborumque germina de semine, sed prodiere de terra; nam ad unam Conditoris iussionem terra, que arida parebat, repente herbis compta, et nemoribus est uestita florentibus, atque hec continuo sui queque generis poma ex sese ac semina [d 1Kb] produxerunt. Oportebat enim ut forma queque rerum ad imperium  Domini primo perfecta procederet, quomodo et homo ipse, propter quem omnia facta sunt in terra, perfecte, hoc est, iuuenilis etatis plasmatus esse credendus est.

Dixit autem Deus: Fiant luminaria in firmamento celi. Decenti satis ordine mundus ex materia informi congruam procedit ad formam. Postquam enim ante omnem huius seculi diem celum et terram et aquam Deus creauit, hoc est, superiorem illum et spiritalem cum suis incolis mundum, et informem totius huius mundi materiam, iuxta hoc quod scriptum est: Qui uiuit in eternum, creauit omnia simul ; primo huius seculi die lucem fecit, [e 1Kb] que ceteras creaturas specie capaces redderet. Secundo firmamentum celi, superiorem uidelicet  huius mundi partem, in aquarum medio solidauit. Tertio in inferioribus mare terrasque suis discreuit finibus, eremque suis in locis, cedente aqua, diffudit. Oportuit ergo ut eodem quo creata sunt ordine profectum caperent elementa amplioris ornatus, id est, quarto die celum luminaribus insigniretur. Quinto er et mare, sexto terra suis impleretur animantibus. Nam quod die tertio terra herbis est arboribusque uestita, non ad ornatum eius, sed ad ipsam, ut ita dixerim, figure eius superficiem pertinet.

 Dixit ergo Deus: Fiant luminaria in firmamento celi, ut diuidant diem ac noctem. Ea uidelicet diuisione, que in sequentibus explicatur apertius, ut sol quidem diem, luna uero et stelle noctem illustrent. Hoc enim factis sideribus ad augmentum primarie lucis accessit, ut etiam nox luminosa procederet, uel lune utique splendore, uel stellarum, uel utroque irradiata, que eatenus nichil preter tenebras nouerat antiquas. Nam etsi nobis sepissime nox tenebrosa uidetur, et ceca, obscurato uidelicet nebulosis turbinibus ere qui terre proximus est, superiora tamen illa spatia, que etheris nomine censentur, et a turbulento hoc ere usque ad sidereum pertingunt celum, semper ob siderum circumeuntium reddunt lucida fulgorem. Sed et hoc diuini  muneris exorta sidera cum additamento lucis mundo obtulerunt, ut distinctio quoque temporum labentium per ea posset dignosci; unde sequitur.

Et sint in signa et tempora, et dies et annos. Quia nimirum priusquam sidera fierent, non erat quibus ordo temporum adnotaretur indiciis; non erat unde meridiana hora dignosceretur, antequam sol medium celi conscenderet igneus orbem; [f 1Kb] non unde cetere diei noctisque signarentur hore, donec astra polum equali inter se sorte die noctuque diuiderent. Sunt ergo luminaria in signa et tempora et dies et annos, non quod a conditione eorum uel tempora inciperent, que constat cepisse a principio quo fecit Deus celum et terram; uel dies et anni, qui originem  sumpsisse noscuntur ex quo dixit Deus: Fiat lux, et facta est lux; sed quia per ortus eorum siue transitus temporum ordo dierumque annorumque signatur. Nam totum illud triduum superius indiscreto cursus sui processu transierat, nullam penitus dimensionem habens horarum, ut pote quia lumine primario adhuc generaliter omnia replente, nullumque caput habente, quod nunc de sole accipit, nusquam radii ardentiores illuxerant, nulla sub caute uel arbore quasi remotior umbra frigebat. Sed et excepta adnotatione temporum sunt luminaria in signa huius uite usibus necessaria, que uel naute in gubernando, uel in desertis Aethiopie arenosis quique uiantes obseruant, ubi quam leuissimo uenti impulsu cuncta, mox que inuenta fuerint, itinerantium  uestigia complanantur. Ideoque non minus illis in regionibus euntes, quam qui in mari nauigant, nocte dieque signis egent siderum. Sunt item signa [g 1Kb] quibus nonnunquam eris quoque qualitas que sit uentura horum contemplatione preuidemus.

Ut luceant in firmamento celi, et illuminent terram; et factum est ita. Semper quidem luminaria in firmamento celi lucent, ut diximus, et proxima ei loca claro lumine perfundunt, sed temporibus opportunis illuminant terram. Namque aliquoties nubilosus obsistit er, ne uel lune, cum parua est, uel stellarum  lumen terris appareat; sed et ortus sol lunam stellasque maiore lumine, ne terram illuminent impedit; unde et nomen Latine accepit, quod solus, obtunsis una stellis cum luna, per diem terris fulgeat.

Fecit quoque Deus duo magna luminaria. Luminaria magna possumus accipere, non tam aliorum comparatione, quam suo munere, ut est celum magnum et mare magnum. Nam et magnus sol qui complet orbem terrarum suo calore, uel luna suo lumine, que in quacunque parte fuerint celi, terre illuminant omnia, et eque spectantur a cunctis. Exemplum magnitudinis eorum euidens, quod omnibus hominibus orbis ipsorum idem uidetur. Nam si longe positis minor uideretur, et propius constitutis maior  refulgeret, proderet exiguitatis indicium.

Luminare maius, ut preesset diei, et luminare minus, ut preesset nocti, et stellas; et posuit eas in firmamento celi. Luminare maius est sol, non solum forma sui qualiscunque est, corporis, sed etiam magnitudine luminis, qua et ipsum luminare minus et stellas illustrare creditur. Maior est et uirtute ardoris, qua mundum calefecit exortus, cum preteritis ante eius creationem diebus nichil omnino caloris habuisset: quod autem equalis uniusque magnitudinis luna cum sole cernitur, ex eo fieri dicunt, quod ille multo longinquior a terris atque altior quam luna incedat; ideoque magnitudo eius quanta sit, nequaquam a nobis, qui in terris degimus, ualeat dignosci. Omnia enim longius posita solent breuiora  uideri.

Et luminare, inquit, minus ut preesset nocti, et stellas; et posuit eas in firmamento celi; quia etsi lunam omni mense si aliquoties et stellas maiores in die uideri contingat, nequaquam eas diei, sed nocti solummodo, lucis solatium aliquod afferre certissimum est.

Ut lucerent super terram, et preessent diei ac nocti, et diuiderent lucem ac tenebras. Hec et de luminaribus magnis et de stellis intelligi possunt ea tantum distinctione, ut quod dictum est et preessent diei, ad solem specialiter; quod subiunctum, et nocti, ad lunam et stellas pertineat; quod uero subinfertur et diuiderent lucem ac tenebras, omnibus eque sideribus  conueniat, que ubicunque incedunt lucem secum circumferunt, ubi autem absunt tenebrosa cuncta relinquunt. Sin autem querit aliquis quale poterit esse lumen diurnum ante creationem siderum, non ab re [a 1Kb] quod tale fuerit, quale uidemus quotidie mane, approximante scilicet solis ortu, sed necdum terris apparente, quando lucet quidem obtusis stellarum radiis dies, sed minime adhuc [b 1Kb] donec sol oriatur, refulget. Unde nulla tunc esse discretio temporum preter diei solum et noctis poterat, meritoque factis sideribus dictum est: Et sint in signa et tempora, et  dies et annos. Ceperunt namque discerni temporum uices ex quo sol die quarto mundi nascentis, a medio procedens orientis, equinoctium uernale suo consecrauit exortu, et quotidianis profectibus ad alta celi culmina scandendo, rursumque a solstitiali uertice ad infima paulatim descendendo, ne mora ab infimis hibernisque locis equinoctiales gyros repetendo, discretis temporibus quatuor notissimis diebusque prefinitis anni spatium compleuit. Sed et luna uespere plena apparens, ea que in celebrationem pasche seruanda erant tempora primo suo prefixit ascensu. Ipsa est enim hora [c 1Kb] qua non solum antiquus ille populus Dei, sed et nos hodie primam in agendo pascha seruamus, cum equinoctii die transcenso, plena uespere luna, hoc est,  quarta decima, in faciem celi prodierit. Nam mox post hec ut Dominicus dies aduenerit, aptum hoc celebrande resurrectionis dominice tempus instabit, completo ad litteram quoque prophete uerbo, qui dixit: Fecit lunam [d 1Kb] in tempora, sol cognouit occasum suum . Stelle quoque, excepto [e 1Kb] quod supra diximus, quia uel sua specie que sit futura qualitas eris, uel suo cursu quota sit uigilia noctis, ostendunt; sunt in signa et tempora, quia he in celum uenientes estiua tempora, ille designant hiberna. Sunt et in dies, quia iste in uernis diebus solem, ille comitantur autumnalibus. Sunt et in annos, quia que nunc uerbi gratia in equinoctio uerno matutine oriuntur, ipse omnibus annis in eodem equinoctio in celi faciem ueniunt; que nunc  in solstitio uespere uel mane, he semper in illo eisdem horis oriuntur. Sed et quedam sunt stelle quas planetas, id est, errantes uocant astrologi, que maiores annos suo circuitu faciunt, quo ad eumdem celi locum redeunt. Nam stella que Saturni dicitur, triginta annis, que Iouis, duodecim annis, que Martis, duobus annis fertur solaribus, circuitu celi expleto, ad eadem loca siderum, in quibus fuerant ante redire. Luna quoque cum duodecies spatia sui cursus peregerit, annum facit communem, id est, dierum trecentorum quinquaginta quatuor, et ut anno solari posset eius concordare circuitus, tertio quoque uel secundo anno tertium decimum addit mensem, quem embolismum uocant annum calculatores, et fit dierum trecentorum octoginta et quatuor.

 Et uidit Deus quod esset bonum. Necessario sancta Scriptura multoties reperit quod uidit Deus bona esse que fecit, ut hinc informaretur pietas fidelium; non tamen pro humano sensu, qui sepe etiam bonis rebus offenditur, quarum [f 1Kb] causas atque ordinem nescit, de creatura uisibili atque inuisibili iudicare, sed laudanti Deo credere et cedere. Tanto enim quisque facilius aliquid proficiendo cognoscit, quanto religiosius antequam [g 1Kb] cognosceret Deo credidit. uidit ergo Deus quod essent bona que fecit, quoniam  que facienda placebant, ut fierent, facta placuerunt, ut manerent, quantum cuique rei existendi siue manendi a tanto fabricatore fuerat constituenda mensura.

Factum est uespere et mane dies quartus. Hec est uespera illa memoranda, in qua populus Dei in Aegypto in celebrationem pasche obtulit agnum hoc mane quod primum post excussum longe seruitutis iugum, cepto libertatis itinere, uidit. Scriptum est dicente Domino ad Moysen: Mensis iste uobis principium mensium primus erit in mensibus anni. Decima die mensis huius tollat unusquisque agnum per familias et domos suas, et seruabitis eum usque ad quartam decimam diem mensis huius, immolabitque eum uniuersa multitudo filiorum Isrel, ad uesperam , etc. Qua etiam uespera, ad consummanda pasche legalis sacramenta, Dominus noster post esum agni typice mysteria nobis sui corporis et sanguinis celebranda initiauit; quo lucescente mane, quasi agnus immaculatus, suo nos sanguine redimens, a demonice dominationis seruitute liberauit. Que uidelicet lune plenissime dies in creatione quidem mundi quarta processit; at in tempore Dominice passionis, altioris gratia sacramenti, in quintam Sabbati incidit, ut uidelicet Dominus sexta Sabbati crucifixus, Sabbato ipso in sepulcro quiesceret, ac primam Sabbati sua resurrectione consecraret, et nobis quoque in ea, in qua lux facta est, resurgendi a mortuis ac lucem perpetuam intrandi fidem  spemque donaret.

Dixit etiam Deus: Producant aque reptile anime uiuentis, et uolatile super terram sub firmamento celi. Post ornatam quarto die celi faciem luminaribus, ornantur consequenter quinta inferioris mundi partes, aque uidelicet et er, his que spiritu uite mouentur, quia et hec elementa quadam quasi cognatione et sibi ad inuicem et celo copulantur. Sibi quidem, quia natura aquarum eris qualitati proxima est; unde exhalationibus earum pinguescere probatur, ita ut nubila contrahat, et possit uolatus auium sustinere, attestante Scriptura: Quia subito er cogetur in nubes, et uentus transiens fugabit eas . Denique per noctes etiam serenas rorat, cuius roris gutte mane in herbis inueniuntur;  celo autem hoc modo iunguntur, quia adeo uicinus est ei er iste, ut et ipse nonnunquam eius nomen acceperit, sicut uolatilia celi cognominat Scriptura, que uolare constat in ere; et Dominus ipse turbis, que tempus aduentus sui de uirtutum ostensione non cognouerant, loquitur dicens: Cum uideritis nubem orientem ab occasu, statim dicitis: Nimbus uenit, et ita fit; et cum Austrum flantem, dicitis quia uentus erit, et fit. Hypocrite, faciem terre et celi nostis probare, hoc autem tempus quomodo non probatis ? Ubi certum est, quia faciem celi non aliam quam uariantem hunc statum eris appellat.

 Dixit ergo Deus, producant aque [a 1Kb] reptile anime uiuentis, et uolatile super terram sub firmamento celi. Et ne forte, quia sunt aquarum animantia, que non reptando, sed natando, uel pedibus ambulando incedunt, sunt inter uolatilia que ita pennas habent, ut omni usu uolandi careant, putaret quisquam aliquod genus uolatilium siue aquatilium animantium in hoc Domini uerbo esse pretermissum, uigilanter adiungitur:

[b 1Kb] Creauitque Deus cete grandia et omnem animam uiuentem atque motabilem, quam produxerant aque in species suas, et omne uolatile secundum genus suum. Nullum igitur genus exceptum est, ubi cum cetis grandibus creata est omnis anima uiuens [c 1Kb] eorum que produxerant aque in species diuersas, hoc est,  et reptilium, et natatilium, et uolatilium; sed et eorum que nullo apte incessui fixa cautibus inherent, ut sunt plurima concharum genera. Quod autem dictum, et uolatile super terram sub firmamento celi, nichil rationi ueritatis obsistit, quia nimirum, etsi immenso interiacenti spatio sub sidereo tamen celo uolant aues que super terram uolant, quomodo etiam nos homines in terra positi, sub celo ac sole esse constituti ueraciter et recte dicimur, attestante Scriptura, que ait: Qui erant in Ierusalem habitantes Iudei, uiri religiosi, ex omni natione que sub celo est ; et: Quid habet amplius homo de uniuerso labore suo quo laborat sub sole . Sane iuxta aliam translationem mouet nonnullos quod dictum est: Et uolatilia uolantia secus firmamentum  celi, id est, iuxta firmamentum celi. Sed intelligendum est, quod ideo dictum sit uolare aues sub firmamento celi, quia hoc nomine etiam ether indicetur, hoc est, superius illud eris spatium quod a turbulento hoc et caliginoso loco in quo aues [d 1Kb] uolant usque ad astra pertingit, et esse tranquillum prorsus ac luce plenum non immerito creditur. Nam et errantia sidera septem, que in hoc etheris spatio uaga ferri perhibentur, Scriptura in firmamento celi esse posita dixit. Ideoque aues recte dicuntur secus firmamentum celi uolare, quia uicina sunt, ut diximus, etheri turbulenta hec eris spatia, que uolatus auium sustinent. Nec mirandum si ether firmamentum celi nominetur, cum er appellatur celum,  ut supra docuimus. Nec pretereundum quod cum creasse diceretur Deus omnem animam uiuentem, additum est, atque mortabilem, ad distinctionem uidelicet hominis quem facturus erat ad imaginem et similitudinem suam, ita ut si eius precepta seruaret, perpetua uiueret incommutabilitate beatus. Nam animantia cetera, ita sunt prima mox conditione facta, ut uel alia aliis in alimoniam cederent uel ipsa suo senio deficientia perirent.

Et uidit Deus quod esset bonum, benedixitque eis dicens: Crescite et multiplicamini, et replete aquas maris, auesque multiplicentur super terram. Et factum est uespere et mane dies quintus. Quod dixit, crescite,  et multiplicamini, et replete aquas maris, ad utrumque genus animantium de aquis factorum, hoc est, et ad pisces pertinet, et ad aues, quia sicut [a 1Kb] pisces omnes non nisi in aquis uiuere possunt, ita sunt plereque aues que etsi in terris aliquando requiescunt, fetusque propagant, non [b 1Kb] tantum de terra, sed de mari uescuntur, marinisque sedibus libentius quam utuntur terrestribus. Quod uero subiungit, auesque multiplicentur super terram, ad utrumque genus auium, hoc est, et earum que de aquis, et earum que uescuntur de terra, respicit, quia uidelicet etiam ille que sine aquis uiuere nesciunt aues, ita ut multo sepe anni tempore sub profundo aquarum quomodo pisces lateant, nonnunquam egredi super terras solent, maxime cum fetant et nutriunt  pullos.

Dixit quoque Deus: Producat terra animam uiuentem in genere suo, iumenta et reptilia et bestias secundum species suas. Factumque est ita. Post radiatum sideribus celum, post impletum uolatilibus erem, qui ob [c 1Kb] uiciniam, ut diximus, celi nomen meruit, post locupletatas suis animantibus aquas, que et ipse eri sunt magna nature uicinitate coniuncte: unde et de illis sumpsit animantia, de illis imbres, niues, grandines et cetera sumit huiusmodi, consequens erat etiam terram suis animantibus, hoc est, ex se genitis impleri. Nam et ipsa precipuam habet cognationem cum aquis, ut pote que sine earum succo et irrigatione non solum fructificare, sed nec ipsa consistere possit, Petro attestante, qui ait:  Quia celi erant prius, et terra de aqua, et per aquam consistens Dei uerbo . Iubet ergo producere Deus terram iumenta, et reptilia, et bestias terre; quia uero nomine bestiarum omne quidquid ore uel unguibus seuit, exceptis serpentibus, constat esse comprehensum, nomine autem reptilium terre etiam serpentes continentur, nomine uero iumentorum ea que in usu sunt hominum animalia designantur. Ubi ergo conditio describitur ceterorum animalium quadrupedum, uerbi gratia, ceruorum, caprearum, bubalorum et [d 1Kb] caprorum ceterorumque huiusmodi, nisi forte et hec ob ferocitatem indomite mentis inter bestias esse adnumerata dixerimus, iuxta antiquam sane translationem, in qua scriptum est: Eiiciat terra animam uiuam secundum  genus, quadrupedia, et reptilia, et bestias terre, nichil omnino questionis est, quia uidelicet nomine quadrupedum cuncta comprehensa, sunt que exceptis bestiis et reptilibus, terra produxit, siue que sub cura humana, seu que sunt fera et agrestia.

Et fecit Deus bestias terre iuxta species suas et iumenta et omne reptile terre in genere suo. Notanda transmutatio uerborum, quia supra dictum est, quod  producere iusserit Deus terram, et iumenta, et reptilia, et bestias terre; nunc autem, mutato ordine, fecisse dicitur Deus bestias terre et iumenta et omne reptile terre; et intelligendum quod dicto citius omne quod uoluit fuit; nilque differt quod loquela humana prius in creaturarum ordine nominet, quas diuina potentia condidit simul cunctas.

Cum autem sequitur: Et uidit Deus quod esset bonum, queritur merito, quare non hic addatur illud quod dictum est de eis que aque produxerant de animantibus: Benedixitque eis dicens: Crescite et multiplicamini et replete terram: An forte quod de prima creatura anime uiuentis dictum a Deo commendauerit, etiam de secunda nobis subintelligendum reliquit? maxime, quia in huius diei operibus  plura erat alia subiuncturus; porro de homine facto hoc necessario iterare curauit dicens. Benedixitque illis Deus et ait: Crescite et multiplicamini et replete terram, ne quis honorabili connubio inesse peccatum [e 1Kb] thorumque feditati fornicationis putaret esse comparandum. Facta autem atque ornata habitatione mundana, supererat ut ipse etiam propter quem omnia parabantur habitator ac dominus rerum homo crearetur, sequitur:

Et ait: Faciamus hominem ad imaginem et similitudinem nostram. Nunc apparet euidentius quare de creatis herbis et arboribus, piscibus et uolatilibus, terrestribus quoque animantibus dictum sit, ut fierint singula iuxta genus et species suas. Preuidebatur enim futura eius creatio qui non solum suo generi  similitudine congrueret et specie, sed etiam ad imaginem sui Creatoris ac similitudinem fieret: cuius nobilitati creationis etiam hoc testimonium dat, quod non sicut in ceteris creaturis dixit Deus: Fiat homo, et factus est homo; uel: Producat terra hominem, et produxit terra hominem; sed, priusquam fieret, Faciamus hominem dicitur, ut uidelicet quia rationabilis creatura condebatur, quasi cum consilio uideretur facta. Quasi per studium de terra plasmatur, et inspiratione Conditoris in uirtute spiritus uitalis erigitur, ut scilicet non per [f 1Kb] iussionem uocis, sed per dignitatem operationis existeret, quia ad Conditoris imaginem fiebat. Cum autem dicitur faciamus hominem ad imaginem et similitudinem nostram, unitas sancte Trinitatis aperte commendatur.  Si quidem eadem indiuidua Trinitas in precedente rerum formatione mystice erat insinuata, quando dicebatur: et dixit Deus: Fiat, et fecit Deus; et uidit Deus quod esset bonum. Nunc autem manifestius hec ipsa insinuatur, cum dicitur: Faciamus hominem ad imaginem et similitudinem nostram, et recte, quia donec is qui doceretur non erat, in profundo fuit abdita predicatio Deitatis; ubi uero cepit hominis  exspectari creatio, reuelata est fides, et euidenter dogma ueritatis emicuit. In eo enim quod dicitur. Faciamus, una ostenditur trium personarum operatio; in eo uero quod sequitur, ad imaginem et similitudinem nostram, una et equalis substantia eiusdem sancte Trinitatis indicatur. Quomodo enim una esset imago et similitudo, si minor Patre Filius, si minor esset Filio Spiritus sanctus, si non consubstantialis eiusdem potestatis esset gloria totius Trinitatis? aut quomodo diceretur Faciamus, si trium in una deitate personarum cooperatrix uirtus non esset? neque enim angelis a Deo dici poterat Faciamus hominem ad imaginem et similitudinem nostram, quia nulla prorsus ratio sinit ut Dei et angelorum unam esse eamdemque imaginem siue similitudinem  credamus. In quo autem sit homo factus ad imaginem et similitudinem Dei, testatur Apostolus, cum nos solerter admonet ut hanc quam in primo parente perdidimus, per gratiam eiusdem Conditoris recuperemus in nobis. Renouamini, inquit, spiritu mentis uestre, et induite nouum hominem, qui secundum Deum creatus est, in iustitia, sanctitate, et ueritate . Creatus est ergo Adam nouus homo de terra secundum Deum, ut esset iustus, sanctus et uerus, subditus et humiliter adherens gratie sui Conditoris, qui eternaliter ac perfecte iustus, sanctus et uerus existit: qui quoniam pulcherrimam hanc nouitatem in se diuine imaginis peccando corrupit, corruptamque ex se prosapiam generis  humani procreauit unde uenit secundus Adam, id est, Dominus ipse et conditor noster, natus ex uirgine, creatus incorruptibiliter atque incommutabiliter ad imaginem Dei, immunis omnis delicti, et plenus omnis gratie et ueritatis, ut imaginem in nobis suam ac similitudinem exemplis suis restauraret et donis. Ipse est enim nouus homo ueraciter secundum Deum creatus, quia nimirum ita ueram de Adam carnis substantiam sumpsit, ut nichil de illo uitii sordentis traheret: cuius exempla pro captu nostro sequi, cuius adherere donis, cuius obtemperare mandatis, hoc est, imaginem Dei quam in ueteri homine perdidimus, recuperare in nouo. Non ergo secundum corpus, sed secundum intellectum mentis ad imaginem Dei creatus est homo. Quanquam  et ipse in corpore habeat quamdam proprietatem que hoc indicet, quod erecta statura est factus, ut hoc ipso admoneretur, non sibi terrena esse sectanda, uelut pecorum, quorum uoluptas omnis ex terra est; unde [a 1Kb] in altum cuncta prona atque prostrata sunt, iuxta quod quidam petarum pulcherrime ac uerissime dixit:

Pronaque cum spectent animalia cetera terram,
Os homini sublime dedit, celumque uidere,
Iussit et erectos ad sidera tollere uultus. 

Congruit ergo et corpus eius anime rationabili, non secundum lineamenta figurasque membrorum, sed potius secundum id quod in celum erectum est,  ad intuenda que in corpore ipsius mundi superna sunt, sicuti anima rationalis in ea debet erigi, que in spiritalibus natura maxime excellunt, ut que sursum sunt sapiat, non que super terram. Bene autem additur.

Et presit piscibus maris et uolatilibus celi, et bestiis, uniuerseque terre, omnique reptili quod mouetur in terra; quia nimirum in hoc maxime factus est homo ad imaginem Dei, in quo irrationabilibus antecellit: capax uidelicet rationis conditus, per quam et creata queque in mundo recte gubernare, et eius qui cuncta creauit [b 1Kb] posset agnitione perfrui. In quo honore positus, si non intellexerit ut bene agat, eisdem ipsis animantibus [c 1Kb] insensatis, quibus prelatus est, comparabitur, sicut Psalmista testatur  .

Et creauit Deus hominem ad imaginem suam, ad imaginem Dei creauit illum. Quod prius dixerat, ad imaginem suam, confirmationis gratia geminauit, addendo, ad imaginem Dei creauit illum, ut diligentius inculcaret nobis quales a Deo facti sumus, et spem recipiende Dei imaginis arctius nostris mentibus infigeret ne qui in imagine Dei ambulamus, uane conturbemur, thesaurizantes in incerto diuitiarum, sed exspectemus potius Dominum sitientes quando ueniamus et pareamus ante faciem eius, certi quia cum apparuerit, similes ei erimus, quoniam uidebimus eum sicuti est. Quod autem nunc dicitur, ad imaginem Dei creauit illum, cum superius dictum sit faciamus ad imaginem nostram, significat quod non  id agat illa pluralitas personarum, ut plures deos credamus, sed Patrem et Filium et Spiritum sanctum, propter quam Trinitatem dictum est ad imaginem nostram, unum Deum accipiamus, propter quod dictum est ad imaginem Dei.

Masculum et feminam creauit eos. Plenius in sequentibus, unde et quomodo protoplastos fecerit Deus exponitur. Sed nunc breuitatis causa [d 1Kb] tantum creati referuntur, ut sexti diei operatio ac septimi dedicatio cum ceteris explicetur, ac sic ex tempore liberius et hoc et alia pretermissa que erant relatu digna dicantur. Masculum autem unum et feminam in primis creauit Deus unam, non ut animantia cetera, que in singulis generibus non singula,  sed plura creauit, ut per hoc humanum genus arctiore ad inuicem copula caritatis constringeret, quod se ex uno totum parente ortum esse meminisset; cuius causa unionis Scriptura sacra cum dixit: Et creauit Deus hominem, ad imaginem Dei creauit illum, statimque subiungeret: Masculum et feminam creauit eos, noluit addere, ad imaginem Dei creauit eos, femina enim ad imaginem Dei creata est, secundum id quod et ipsa habebat mentem rationalem; sed addendum hoc de illa non putauit Scriptura, quod propter unitatem coniunctionis etiam in illa intelligendum reliquit, imo omni quod de eis ortum est genere humano intelligendum esse signauit.  Omnis enim homo etiam nunc in quantum ratione utitur, imaginem in se Dei habet; unde dicit Ioannes: Erat lux uera, que illuminat omnem hominem uenientem in hunc mundum . Ipsum est enim lumen de quo Psalmista gloriatur in Domino dicens: Signatum est super nos lumen uultus tui, Domine . Et quidem apte hoc in loco masculus et femina creati esse commemorantur, tametsi modus eiusdem creationis necdum referatur ut uidelicet habeat locum congruum sermo diuine benedictionis, de quo sequitur:

Benedixitque illis, et ait: Crescite et multiplicamini, et replete terram, et subiicite eam. Hec etenim multiplicatio hominum et repletio terre non nisi per coniunctionem erat maris et femine perficienda. Si  autem benedictione Dei crescit ac multiplicatur genus humanum; quanta sunt maledictione digni, qui prohibent nubere, et dispositionem celestis decreti quasi a diabolo repertam condemnant? Non ergo damnande sunt nuptie, quas ad propagationem generis humani, terramque replendam, superne gratia benedictionis instituit; sed magis honoranda, maiore est digna benedictione uirginitas, que postquam repleta est terra hominibus, casta mente simul et corpore Agnum quocunque ierit, id est, Dominum Iesum in celestibus sequi, et canticum nouum, quod nemo alius potest ei cantare, desiderat. Deus namque ac Dominus noster, qui in primordio mundi nascentis feminam ex uirili latere formauit, ut mutua illorum coniunctione terram esse implendam doceret,  ipse in fine seculi assumpsit uirum de carne uirginis, totius contagionis expertem, tota diuinitatis plenitudine perfectum, ut uirginitatis se gloriam potius quam nuptias diligere probaret.

Et dominamini piscibus maris, et uolatilibus celi, et uniuersis animantibus que mouentur super terram. Merito queritur in quam utilitatem homo dominatum in pisces, et uolucres, et animantia terre cuncta, perceperit, uel quos ad usus, queue solatia, sint hec [a 1Kb] creata homini, si nunquam peccaret: cui sicut sequentia Scripture huius declarant, non hec ad escam [b 1Kb] sed herbe solum et arborum sunt fructus in prima conditione concessi, nisi forte dicendum est, quia peccaturum presciebat Deus hominem, et mortalem peccando futurum quem immortalem  ipse creauit, ideoque ea illi solatia primordialiter instituit, quibus suam fragilitatem mortalis posset tueri, uel alimentum uidelicet ex his, uel indumentum, uel laborum, uel itineris, habens adiumentum. Nec quesitu dignum est quare non etiam nunc cunctis homo dominetur animantibus; postquam enim ipse suo Conditori subiectus esse noluit, perdidit dominium eorum que suo Conditor iuri subiecerat. Denique testimonium prime creationis legimus  uiris sanctis atque humiliter Deo seruientibus et aues obsequium prebuisse, et rictus bestiarum cessisse et uenenum nocere non potuisse serpentium.

Dixitque Deus: Ecce dedi uobis omnem herbam afferentem semen super terram, et uniuersa ligna que habent in semetipsis sementem generis sui ut sint uobis in escam, et cunctis animantibus terre omnique uolucri, et uniuersis que mouentur in terra, et in quibus est anima uiuens, ut [c 1Kb] habeatis ad uescendum: Iam hic patet quod ante reatum hominis nichil noxium terra protulit, nullam herbam uenenatam, nullam arborem sterilem cum manifeste dictum sit, quod omnis herba et uniuersa ligna data [d 1Kb] hominibus ac uolatilibus, terre quoque animantibus cunctis in escam, patet quia nec ipse aues raptu infirmorum  alitum uiuebant, nec lupus insidias explorabat ouilia circum, nec serpenti puluis panis eius erat, sed uniuersa concorditer herbis uirentibus ac fructibus uescebantur arborum. Sane inter hec nec pretereunda nasci questio quomodo et immortalis sit factus homo pre aliis animantibus, et nichilominus acceperit communiter terrenam cum illis alimoniam. In qua intuendum nobis est quia alia est immortalitas carnis quam in prima conditione in Adam accepimus, alia quam nos in resurrectione per Christum accepturos esse speramus. Ita quippe immortalis factus est ille, ut posse non mori, si non peccaret; sin autem peccaret, moreretur. Ita uero immortales erunt filii resurrectionis cum erunt equales angelis Dei, ut nec mori ultra, nec peccare  possint. Ideoque caro nostra post resurrectionem nulla [e 1Kb] eget refectione ciborum, quia ei nulla suppetit a fame, uel lassitudine uel alia qualibet infirmitate defectio. Caro autem Ade ante peccatum ita est immortalis creata, ut, adminiculis adiuta temporalis alimonie, mortis expers ac doloris existeret, donec corporalibus incrementis ad illam usque perductus etatem que Conditori placeret; tum creata progenie multa huiusmodi iam, iubente ipso, sumeret etiam de ligno uite, ex quo perfecte immortalis effectus, sustentacula cibi corporalis ulterius nulla requireret. Sic ergo immortalis et incorruptibilis est condita caro primorum hominum, ut eamdem suam immortalitatem atque incorruptionem per obseruantiam mandatorum Dei custodirent; in quibus mandatis et  hoc erat, ut de lignis paradisi concessis uescerentur, ab interdicti autem se esu temperarent, per horum edulium indite sibi immortalitatis dona conseruarent, in illius tactu ruinam mortis inuenirent. Sic uero incorruptibilis et immortalis in fine erit caro nostra; ut, ad similitudinem angelice sublimitatis, in eodem semper statu permaneat, neque cibis corporalibus, quippe qui in uita spiritali nulli erunt egere possit. Nam quod angeli cum patriarchis  manducasse leguntur, non indigentie causa, sed benignitatis agebant, ut uidelicet hec agendo dulcius hominibus quibus apparebant [a 1Kb] congrueret. Dominus quoque post resurrectionem manducauit cum discipulis, non ut indigus refectionis sed ut ueram se post mortem recepisse carnem monstraret.

Et factum est ita, id est, ut dominaretur homo cunctis que in terra uel aquis creata sunt, et ut facultatem potestatemque edendi de fructibus terre cum uolatilibus celi et animantibus terre perciperet.

uiditque Deus cuncta que fecit, et erant ualde bona. Quia de singulis Dei operibus singulatim fuerat dictum quod uideret ea esse bona, recte in conclusione, perfectis omnibus, positum est cum additamento, quia uidit cuncta que fecit, et erant ualde bona.  Sed queritur merito, quare de homine facto non sit adiunctum singillatim: Et uidit Deus quod esset bonum, sed ipsius magis factura inter cetera uniuersaliter laudando reseruetur? An quia presciebat Deus hominem peccaturum, nec in sue imaginis perfectione mansurum, non singillatim, sed cum ceteris eum dicere uoluit bonum, uelut intimans quid esset [b 1Kb] futurum? Homo igitur ante peccatum et in suo utique genere bonus erat, sed Scriptura pretermisit hoc dicere, ut potius illud diceret quod futurum aliquid prenuntiaret. Deus enim naturarum optimus conditor, peccantium uero iustissimus ordinator est, ut etiam si qua singillatim fiunt delinquendo deformia, semper tamen uniuersitas cum eis pulchra sit.

Et factum est uespere et mane dies sextus. Igitur  perfecti sunt celi, et terra, et omnis ornatus eorum. Senarium numerum constat esse perfectum, quia primus suis partibus impletur, sexta uidelicet quod est unum, et tertia que sunt duo, et dimidia que sunt tria. Unum etenim et duo et tria faciunt sex, quale in monadibus numeris nusquam preter hic inuenies, sed neque in decadibus preter uicesimum et octauum numerum. Sex ergo diebus perfecit Deus omnem ornatum celi et terre, ut qui omnia in mensura et numero et pondere constituit, ipso etiam numero in quo operaretur sua opera doceret esse perfecta. Compleuitque Deus die septimo opus suum quod fecerat. In alia translatione dicitur quia consummauit Deus in die sexto opera sua que fecit. Quod nichil omnino  questionis affert, quia manifesta descriptione que in eo sunt facta declarantur. Sed merito queritur quomodo nostra Editio, que de Hebraice ueritatis fonte descendit, compleuisse Deum in die septimo dicat opus suum quod fecerat, in quo nichil nouum creasse commemoratur, nisi forte ipsum diem septimum tunc eum fecisse, atque in eius factura opus suum compleuisse dixerimus, quod eo facto mensuram numerumque consummauerit dierum quorum circuitu omnia dehinc secula ad finem usque procurrerent. Nam in reuolutione temporum octauus idem qui et primus computatur dies.

 Compleuit igitur die septimo Deus opus suum quod fecerat. Quia dierum quos fecerat summam [c 1Kb] in eo terminauit, addito ipso septimo, quem Sabbatum dici et esse uoluit, eo quod eum mystica pre ceteteris benedictione et sanctificatione donaret, ut sequentia docent. Unde etiam dies iudicii et consummationis seculi, quia post septimam Sabbati uentura est, octaua in Scripturis nuncupatur, uidelicet quia septem soli precesserint. Dictum enim est in titulo psalmorum: In finem in hymnis pro octaua psalmus Dauid, quod de die iudicii scriptum totus sequentis psalmi textus docet, in quo iram uenturi iudicis timens propheta exclamat: Domine, ne in ira tua arguas me, neque in furore tuo corripias me , etc. Sed et dies dominice Resurrectionis cum  post tot dierum millia uentura esset, octaua tamen et ipsa dicta est in titulo alterius psalmi, quia nimirum septimam sequebatur, ut septimane sequentis prima existeret, id est, eadem ipsa in qua in principio dixit Deus Fiat lux et facta est lux. Quem quidem psalmum de Resurrectione dominica scriptum probat ipse qui in eo loquitur, dicens: Propter miseriam inopum et gemitum pauperum nunc exsurgam dicit Dominus . Potest autem recte accipi compleuisse Deum die septimo opus suum quod fecerat, etiam in eo quod ipsum diem benedixit et sanctificauit. Neque enim nullum opus est benedictio et sanctificatio. Neque Salomon nichil operis fecisse dicendus est, cum templum quod fecerat dedicauit; imo eximium Dei opus est, cum ea que fecit benedictione  ac sanctificatione eterna [d 1Kb] glorificauit. Denique de hoc opere quod in eterno die Sabbati facit, dicit ipse in parabola fidelium seruorum: Amen dico uobis quod precinget se, et faciet illos discumbere, et transiens ministrabit illis . Qui enim precingit se, qui discubitum preparat, qui transit, qui ministrat, utique operatur. Sed his tamen uerbis omnibus nichil aliud intimatur, quam quod sanctos suos Dominus in eternum benedicit et sanctificat, id est, uisione sue glorie post opera illorum bona que donauit remunerat.

Et requieuit die septimo ab uniuerso opere suo quod patrarat. Non quasi lassus ex nimio labore Deus instar humane fragilitatis completa mundi fabrica requieuit; sed requieuisse ab uniuerso opere suo dicitur,  quia nouam creaturam ultra instituere aliquam cessauit. Solet namque Scriptura sepe nomine requiei cessationem operis siue sermonis indicare, sicut in Apocalypsi de sanctis animalibus: Et requiem, inquit, non habebant die ac nocte dicentia: Sanctus, Sanctus, Sanctus, Dominus, Deus omnipotens . Pro eo ut diceret, non cessabant hec semper decantare. Nam maxima et unica sanctis est requies in celo, laudem summe Trinitatis, que Deus est, indefessa uoce dicere. Potest uero altius intelligi requieuisse Dominum ab omnibus operibus suis, non  eum [a 1Kb] scilicet opus habuisse [b 1Kb] illis operibus suis in quibus requiesceret, quippe cuius requies in seipso sine initio ac termino semper uera est, sed sola bonitatis sue causa fecisse opera, que in ipso requiescerent: quod e contrario facilius intelligitur, cum meminerimus humanam indigentiam pro hoc maxime laboribus quotidianis insistere, ut in operibus suis requiem percipere possit, dicente ei Domino: In sudore uultus tui uesceris pane tuo . Deus autem qui ante creationem mundi eternaliter in seipso perfectam habebat requiem, ipse etiam creato mundo, non in operibus que fecit, sed ab omnibus que fecit operibus requieuit, ut pote nichil habens secum necessitatis in creaturis requiescere sui, quin potius creaturis rationabilibus ipse requiem  prestans, cum in seipso [c 1Kb] perfecte semper requiescat, eoque bono beatus sit, quod ipse sibi est.

Et benedixit diei septimo et sanctificauit illum. Illa uidelicet benedictione et sanctificatione quam populo suo in lege plenius intimat dicens: Memento ut diem Sabbati sanctifices. Sex diebus operaberis, et facies omnia opera tua: septimo autem sabbati Domini Dei tui, non facies omne opus . Et paulo post: Sex enim diebus fecit Dominus celum et terram, mare et omnia que in eis sunt, et requieuit in die septimo . Idcirco benedixit Dominus diem septimum et sanctificauit eum. Que profecto benedictio et sanctificatio diei septimi in typum maioris benedictionis ac sanctificationis facta est. Nam sicut per crebras, imo quotidianas in lege uictimas,  sanguis Dominice passionis, qui semel erat pro salute mundi effundendus, signabatur; ita etiam per requiem diei septimi, que post opera sex dierum semper celebrari solebat, prefigurabatur magnus ille dies Sabbati, in quo Dominus semel in sepulcro erat requieturus, completis ac perfectis in die sexto omnibus operibus suis, quibus mundum, quem in die sexto perfecerat, iam perditum restaurabat. In quo etiam die quasi antiqui recolens operis, aperto sermone declarauit saluationem se iam mundi perfecisse. Cum enim accepisset acetum, dixit: Consummatum est, et inclinato capite, tradidit spiritum . Sed et hec sanctificatio ac benedictio septimi diei, et requies in illa Dei post opera  sua ualde bona designauit quod nos singuli post opera bona que in nobis ipse operatur et uelle et perficere, ad requiem tendimus uite celestis, in qua eterna eius sanctificatione et benedictione perfruamur. Unde bene idem dies septimus uesperam habuisse non scribitur, quia nimirum perpetuam nostram in illo requiem significat.

Et benedixit, inquit, diei septimo et sanctificauit illum, quia in ipso cessauerat ab omni opere suo, quod creauit Deus ut faceret. Id est, completo mundi ornatu, cessauerat ab instituendis ultra nouis rerum generibus. Neque huic sententie contrarium debet  istud estimari, quod in Euangelio dicit: Ipse Pater meus usque modo operatur, et ego operor . Respondens uidelicet eis qui propter requiem Dei, Scripture huius auctoritate antiquitus commendatam, Sabbatum ab eo non obseruari querebantur. Cessauerat enim septimo die a condendis generibus creature, quia ultra iam non condidit aliqua genera noua; deinceps autem usque nunc operatur eorumdem generum administrationem que nunc instituta sunt, [d 1Kb] non ut ipso saltem die septimo potentia eius celi et terre, omniumque rerum quas condiderat, gubernatione cessaret, alioquin continuo dilaberentur.

Huc usque primordia mundi nascentis iuxta sensum littere dixisse sufficiat; libet autem paucis intimare ut etiam ordo sex illorum, siue septem,  dierum in quibus factus est, [e 1Kb] totidem eius etatibus conueniat. Primus namque dies in quo dixit Deus: Fiat lux, et facta est lux, prime etati congruit, in cuius initio mundus idem factus, et homo in deliciis paradisi uoluptatis positus est, ubi presente gratia sui Conditoris, malorum omnium liber ac nescius frueretur; sed hic dies ad uesperam iam cepit declinare, cum protoplasti peccando felicitatem patrie celestis perdiderunt, atque in hanc conuallem lacrymarum dimissi sunt, quod etiam significatum est hora temporis illius, cum Adam post culpam preuaricationis audiuit Dominum deambulantem in paradiso, ad horam post meridiem: deambulauit quippe Dominus, ut se ab homine, in cuius corde quietus manserat, recessisse signaret; et hoc ad  horam post meridiem, ut lucem in se homo diuine cognitionis feruoremque diuine dilectionis minoratum esse cognosceret. Plena autem uespera diei huius aduenit, cum crebrescentibus uitiis humani generis, corrupta est omnis terra coram Deo, et iniquitate repleta, adeo ut deleri diluuio omnis caro, preter quos clauserat arca, mereretur.

Secundo die factum firmamentum in medio aquarum; et secunda etate seculi, arca in qua reliquie generis humani, et semen, ut ita dixerim, sequentium seruabatur etatum, posita est in medio aquarum, quas certatim hinc rupti fontes omnes abyssi, inde aperte celi cataracte fundebant. Sed et hic inclinatus est ad uesperam dies, cum se nationes,  oblite proxime uel ire uel misericordie Dei, contulissent ad edificandam superbie turrem; plenam uero accepit uesperam quando cum confusione linguarum humani generis est discissa societas.

Tertio die confluentibus in loca sua aquis, arida apparuit terra, et mox herbis uirentibus ac frondentibus est uestita nemoribus; et etatis initio tertie separatis in loca sua gentibus idololatris, quarum error instabilis, et uanis simulacrorum doctrinis tanquam uentis omnibus mobilis, maris nomine bene significatur, semen patriarcharum ab eorum societate diremptum est, ac spiritali fruge fecundatum, dicente  Domino ad Abraham: Exi de terra tua et cognatione tua, et de domo patris tui in terram quam monstrauero tibi; faciamque te in gentem magnam, et benedicam tibi , etc., usque dum ait: Atque in te benedicentur uniuerse cognationes terre. In qua uidelicet gente discreti ordines fidelium quasi herbe uirentes, et arbores pomifere, ex una eademque terra [a 1Kb] prodibant, [b 1Kb] suscipientes imbrem celestem diuinorum eloquiorum. uerum hic quoque ad uesperam uergere cepit dies, cum eadem gens Isrelitica, et fidem patriarcharum et ceremonias date sibi legis abiiciens, exterarum gentium et polluta sceleribus et seruitio depressa est. Superuenit iam uespera, quando ipsa gens una cum rege quem sibi neglecto Deo, elegerat alienigenarum est gladio maxima ex parte  deleta.

Quarto die luminaria celum accepit, et quarta etate prefatus Dei populus noua est factus claritate conspicuus, per imperium Dauid et Salomonis aliorumque regum Deo auctore regnantium, per nobilissimum illud quod Salomon Deo condidit templum, per signa prophetarum, que cunctis regum [c 1Kb] eorumdem non destiterunt florere temporibus, perque illud maxime, quod primo ac preeminentissimo regum sibi placentium iurauit Dominus dicens: De fructu uentris tui ponam super sedem [d 1Kb] meam . uerum et hic ad uesperam dies inclinari cepit, cum post modum et reges iidem et populi, templum legesque Dei spernentes, uastati ac dilacerati sunt ab hostibus. Grauissima uero ei non solum uespera, sed  nox succedit, cum totum illud regnum euersum, templum incensum, populus est in Babyloniam captiuus omnis abductus.

Quinto die produxerunt aque reptilia animarum uiuentium, et uolatilia uolantia super terram sub firmamento celi; et quinta etate creuerunt filii transmigrationis, et multiplicati sunt in Babylone, que sepe aquarum nomine designatur. Quorum plurimi ibidem quasi in aquis pisces residere, e quibus tamen erant nonnulli qui uelut ceti magni dominari magnis fluctibus seculi quam seruire studuerunt, quia nullo terrore ad idololatriam deprauari potuerunt. Alii, soluta captiuitate, quasi acceptis pennis libertatis, ad terram Isrel reuersi sunt, et instar uolantium tota intentione celestia petebant, ita ut etiam templum  ac ciuitatem Dei reedificare, legem quoque eius summa instantia restaurare, niterentur. Sed appropiabat uespera, cum postmodum, inter alias scelerum tenebras, etiam domesticis contra se inuicem dissidere conflictibus, patrieque sue Romanis ipsi fuere proditores; que et aduenit, cum eos non solum tributarios effici, sed etiam alienigene regis contigisset imperio subdi.

Sexto die terra iumenta, bestias et reptilia produxit, quo etiam die creauit Deus hominem primum  Adam ad imaginem suam, ac de latere eius dormientis feminam creauit Euam; sexta etate seculi inter multos reprobos, qui merito serpentibus comparari poterant ac bestiis, propter seuitiam scilicet, et quia toto animo terrestribus inherere curis uel illecebris nati sunt; et sancti in plebe Dei perplures, qui ad similitudinem mundorum animalium uerbum Dei ruminare, ungulam discretionis in uia tenere, bone operationis iugum diuine legis portare, et de uelleribus opus suum calefacere nouerunt, quorum in Euangelio utrorumque mentio est idonea, inter quos secundus Adam, mediator Dei uidelicet et hominum, in quo tota plenitudo erat imaginis Dei, in mundo apparuit, et de latere eius in cruce dormientis exiuit sanguis et aqua, de quibus sacramentis nascitur ac  nutritur Ecclesia, que est mater omnium per orbem uera uita uiuentium, quod Eue nomen sonat. Unde de eisdem sacramentis dicit ipse Dominus: Qui manducat meam carnem, et bibit meum sanguinem, habet uitam eternam . Cuius diei uesperam iam nunc appropinquare cernimus, cum, abundante per omnia iniquitate, refrigescit caritas multorum. Adueniet autem multo tenebrosior ceteris, cum, apparente homine peccati, filio iniquitatis, qui extollitur et eleuatur super omne quod dicitur Deus, aut quod colitur, tanta fuerit tribulatio, ut in errorem inducantur, si fieri potest, etiam electi. Subsequente statim hora uniuersalis iudicii de qua scriptum est: uerumtamen Filius hominis ueniens, putas, inueniet et fidem in terra ?

 Septimo die requieuit Deus ab omnibus operibus suis, et sanctificauit et benedixit illum; et septima est etas perpetue quietis in alia uita, in qua requiescit Deus cum sanctis suis in eternum post opera bona, que operatur in eis per sex huius seculi etates. Hec autem etas summe pacis et quietis in Deo quidem est, et erit sempiterna; sed hominibus tunc cepit, quando protomartyr Abel corpore quidem sedem sepulcri, anima uero gaudium uite perennis intrauit, ubi uidit requiescentem pauperem diues ille, cum apud inferos ipse torqueretur. Perseuerabit autem hic sabbatismus animarum sanctarum usque ad finem seculi, et cum ultima etas seculi post uesperam suam, de qua prefati sumus, finem, interfecto per Dominum Iesum Antichristo, [e 1Kb] perceperit,  tunc et ipse sabbatismus maiori benedictione ac sanctificatione resurrectionis ad uitam perpetuam corporibus donabitur. Et ideo bene septimo diei uespera successisse non legitur, quia tristitiam qua terminetur septima hec etas, nullam habebit; quin potius ampliori letitia, ut diximus, octaue etatis perficitur, illius uidelicet que per gloriam resurrectionis tunc incipiens, cum hec tota uita transierit, nullo unquam fine, nulla rerum uicissitudine, a contemplando Dei uultu transmutabitur [f 1Kb] .

 [a 1Kb] Iste generationes celi et terre quando [b 1Kb] create sunt. Hac conclusione Scriptura tangit eos qui mundum sine initio semper fuisse affirmant, uel qui factum quidem a Deo putant, uerum ex materia quam non fecerit Deus, sed que ceterna ipsi absque initio fuerit Creatori. [c 1Kb] Dicit enim [d 1Kb] generationes celi et terre ipsum ordinem diuine institutionis, quo ornatus eorum per opera sex dierum ad illam usque perfectionem, que superius est designata, peruenit, iuxta quod in Decalogo legis sue dixit ipse Conditor: Sex enim diebus fecit Dominus celum et terram, mare et omnia que in eis sunt ; quod uero sequitur: In die quo fecit Dominus celum et terram, et omne uirgultum agri antequam oriretur in terra omnemque herbam regionis priusquam germinaret,  nequaquam memorate Dei sententie uideri debet aduersum, sed aperte intelligi, quia diem hoc loco Scriptura pro omni illo tempore posuit quo primordialis creatura formata est. Neque enim in uno quolibet sex dierum celum factum est, uel sideribus illustratum, et terra est separata ab aquis, atque arboribus et herbis consita; sed more sibi solito Scriptura diem pro tempore posuit, quomodo et Apostolus, cum ait: Ecce nunc dies salutis , non unum specialiter diem, sed totum significat tempus hoc quo in presenti uita pro eterna salute laboramus. Et propheta non de uno specialiter die, sed de plurimo tempore diuine gratie dicit: In die illa audient surdi uerba libri huius . Ceterum difficile intellectu est quomodo in [e 1Kb] hoc  die fecerit Deus celum et terram et omne uirgultum agri, omnemque herbam regionis, nisi forte dixerimus quod in materia informi pariter omnis creatura sit facta, iuxta hoc quod scriptum est: Qui uiuit in eternum creauit omnia simul , sed hoc utique ante omnem diem huius seculi fecit, cum in principio celum creauit et terram, quando et si terra erat inanis et uacua, et tenebre erant super abyssum, in ipsius tamen terre et abyssi, id est, aquarum natura quasi per substantiam seminalem simul condita latebant, que postmodum ex his [f 1Kb] opere Creatoris non simul erant producenda; ideoque si hoc dicimus, ad eumdem reuoluitur memorata questio finem, ut appellationem diei pro significatione temporis positam intelligamus, illius uidelicet, quo hec Deus in  principio simul cuncta creauit: In die, inquit, quo creauit Dominus Deus terram et celum et omne uirgultum  agri, antequam oriretur in terra, omnemque herbam regionis priusquam germinaret. Quod si in die quem dicit, tempus intelligimus illud designatum, quando ante omnem huius seculi diem facta sunt omnia simul, facilis patet sensus quod et herba et arbor omnis [g 1Kb] in ipsius terre substantia sit causaliter facta priusquam uisibiliter orirentur aut germinarent ex terra. Sin autem appellationem diei, ut consequentius arbitramur, pro significatione positam accipiamus temporis illius in quo mundus iste per sex dies factus et ornatus est, possumus intelligere quia nunc apertius Scriptura uoluerit explicare quo modo supra dixerit quia protulit terra herbam uirentem et afferentem semen iuxta genus suum, lignumque faciens fructum. Non enim sic in primordio rerum  hec terra [h 1Kb] produxit quomodo nunc ubi irrigatio adfuerit aquarum, disponente Deo, terra ultro fructificat; sed mirabiliore prorsus opere Conditoris tunc antequam aliqui fructus ex terra crescendo orirentur, aut germinarent, [i 1Kb] campi repente, montes et colles, herbis erant et arboribus cooperti, habentibus congruam altitudinem stature, diffusionem ramorum, opacitatem foliorum, copiam fructuum, quam non paulatim ex terra oriendo uel germinando, et accessu incrementorum proficiendo, sed subito ex illa existendo acceperunt. Nam et hunc magis sensum subiuncta quoque uidentur uerba iuuare, quibus dicitur:

Non enim pluerat Dominus Deus super terram, et homo non erat qui operaretur terram, sed fons ascendebat  e terra irrigans uniuersam superficiem terre. Quis enim non uideat quod hec dici non poterant de prima creatione terre, quando erat adhuc inanis et uacua, et tenebre super faciem abyssi? Nunquid opus erat de pluuia non descendente in terra narrari eo tempore, quo nec ipsa adhuc accipere pluuiam, nec er dare poterat, eo quod loca utriusque adhuc aque cuncta [i 1Kb] complerent? Sed nec fons ascendere de terra ad irrigandam eam potuit, quandiu tota tegebatur abysso; unde, ni fallor, restat intelligi quod nomine diei supra cum dicitur: In die quo creauit Dominus Deus terram et celum, etc., tempus sit intimatum illud sex dierum primorum, in quo uniuersa mundi est creatura formata, ubi recte [k 1Kb] memorat quod non pluisset Deus super terram, et  homo non esset qui operaretur terram, ut intelligamus quantum prima terre germinatio a moderno  distaret. Nam modo et irrigatione pluuiarum terra sponte germinat, et industria cultuque hominum multa in hortis satis ac nemoribus procreantur; sed longe aliter prima herbarum et arborum est perfecta creatio, in qua nouo summi opificis imperio terra, que arida parebat, absque pluuia et absque opere humano, repente longe lateque multifariis fructuum repleta est generibus; sed fons, inquit, ascendebat e terra irrigans uniuersam superficiem terre.

De hoc fonte et ascensu eius in terram dicturi, primo uideamus quia prima illa germinatio terre, cuius premissa sententia meminit, sine ulla irrigatione aquarum, Deo iubente, facta est. Huius autem fontis, qualiscunque erat, irrigatio post uestitam herbis ac lignis terram superuenit, quod ipsis etiam  Scripture syllabis probatur, que postquam uerbo preteriti temporis dixit, quia creauit Dominus Deus celum et terram, et omne uirgultum agri, omnemque herbam regionis, subiunxit mox uerbo temporis preteriti plusquam perfecti: Non enim pluerat Dominus Deus super terram, et homo non erat qui operaretur terram, ostendens quod ante creationem uirgultorum et herbarum pluuiam Deus non miserat; quid uero postea factum sit, statim uerbo preteriti temporis imperfecti subnexuit dicens: Quia fons ascendebat e terra irrigans uniuersam superficiem terre, ipsa declinatione uerbi significans non hoc semel, sed sepius esse gestum, dum non ait ascendit, sed ascendebat; dum ascendisse dicitur fons e terra, qui uniuersam eius superficiem rigaret, merito quo ordine ascenderit  queritur; neque aliquid obstat credi quod ita per uices ad irrigandam eam ascenderit ac redierit, quomodo usque hodie solet Nilus ad irriganda Aegypti plana annuatim ascendere, quomodo irrigabat aliquando Iordanis terram Pentapolim, de qua Scriptura ait: Quia uniuersa irrigabatur sicut paradisus Domini , et sicut Aegyptus antequam subuerteret Deus Sodomam et Gomorrham; quomodo, teste sancto Augustino, »de quorumdam fontium mira uicissitudine perhibetur certo annorum interuallo sic eos inundare, ut totam illam regionem rigent, cui alio tempore ex altis puteis ad potandum sufficientem prebent aquam. Cur sit ergo incredibile, ut idem dicit, si ex uno abyssi capite, alterna  mutatione fluente atque refluente, tunc uniuersa terra rigata est? Quod si, inquit, ipsius abyssi magnitudinem, ea parte excepta quod mare dicitur, et euidenti altitudine atque amaris fluctibus terras ambit in ea sola parte quam reconditis sinibus terra continet, unde se omnes fontes omnesque [a 1Kb] aque diuersis tractibus uenisque distribuunt, et suis quique locis erumpunt, fontem uoluit Scriptura appellare, non fontes, propter nature unitatem, eumque per innumerabiles uias antrorum atque rimarum ascendentem de terra, et ubique dispertitis quasi crinibus irrigantem omnem faciem terre, non  continua specie tanquam maris aut stagni, sed sicut uidemus ire aquas per alueos fluminum flexusque riuorum, et eorum excessu uicina perfundere, quis non accipiat nisi qui contentioso spiritu laborat? Potest quippe etiam ita dicta intelligi omnis terre facies irrigata, quemadmodum dicitur omnis uestis facie colorata, etiamsi non continuatim, sed maculatim fiat; presertim quia tunc in nouitate terrarum etsi non omnia, plura tamen plana Tuisse credibile, qua latius erumpentia fluenta dispergi atque distendi. Quapropter de istius fontis magnitudine, uel multitudine, qui, siue unam habuit alicunde eruptionem, siue propter aliquam [b 1Kb] in terre occultis sinibus unitatem, unde omnes aque super terram scatent, omnium fontium magnorum atque paruorum  unus fons dictus est, per omnes dispersiones suas ascendens de terra, et irrigans omnem faciem terre; siue etiam, quod est credibilius, quia non ait, unus fons ascendebat de terra, sed ait, fons autem ascendebat de terra, pro numero plurali posuit singularem, ut sic intelligamus fontes multos per uniuersam terram, loca, uel regiones proprias irrigantes: sicut dicitur miles, et multi intelliguntur, sicut dicta est locusta et rana in plagis quibus Aegyptii percussi sunt, cum esset innumerabilis locustarum numerus et ranarum, iam non diutius laboremus [c 1Kb] .« Cum ergo dictum esset creasse Deum herbas, et uirgulta, necdum pluuia descendente, neque homine existente qui operaretur terram, consequenter hominis creatio subinfertur ac dicitur: Formauit igitur  Dominus Deus hominem de limo terre, et inspirauit in faciem eius spiraculum uite, et factus est homo in animam uiuentem. Hic itaque latius hominis factura describitur, qui in die quidem sexto factus est; sed ibi breuiter eius est commemorata creatio, que hic plenius exponitur, quia uidelicet in corporis et anime [d 1Kb] substantiam factus sit, e quibus corpus de limo terre formatum, anima uero de nichilo sit, Deo inspirante, creata, sed et femina de eius sit latere dormientis condita. In qua uidelicet sententia uitanda est paupertas sensus carnalis, ne forte putemus Deum uel manibus corporeis de limo formasse corpus hominis, uel faucibus labiisue inspirasse in faciem formati, ut uiuere posset et spiraculum uite habere. Nam et Propheta cum ait: Manus tue fecerunt me, et plasmauerunt  me , tropica hoc locutione magis quam [e 1Kb] propria, id est, iuxta consuetudinem qua solent homines operari, locutus est. Spiritus enim est Deus, nec simplex eius substantia liniamentis membrorum corporalium esse composita nisi ab ineruditis creditur. Formauit igitur de limo Deus hominem. Quem uerbo suo de limo fieri iussit. Inspirauit in faciem eius spiraculum uite, et factus est homo in animam uiuentem, cum ei substantiam anime ac spiritus, in qua uiueret, creauit. Nam ita recte intelligitur spirasse Deum in faciem hominis spiraculum  quo uiueret creasse, sicut supra intellectum est: uocauit Deus lucem diem, pro eo positum quod est uocari ab hominibus fecit. Bene autem in faciem inspirasse [a 1Kb] Deus homini dicitur, ut fieret in animam uiuentem, quia nimirum insitus ei spiritus ea que foris sunt contemplatur, ut pote qui pars cerebri anterior unde sensus omnes distribuuntur, ad frontem collocata est. Nam et tangendi sensus qui per totum corpus diffunditur, etiam ipse ab eadem anteriore parte cerebri ostenditur habere uiam suam, que retrorsus per uerticem atque ceruicem ad medullam spine deducitur. Congruit autem huic sententie quod supra de homine dictum est.

Ad imaginem Dei creauit illum. Masculum et feminam creauit eos. Quod enim dictum est ad imaginem  Dei, non nisi in anima; quod additum masculum et feminam, non nisi in corpore factum recte intelligitur. Non ergo audiendi sunt qui putant animam partem Dei esse, quasi hominis anima pars Dei esset, nec a se ipsa nec ab aliquo diripi, nec ad aliquid male faciendum siue patiendum ulla necessitate compelli, nec in melius uel deterius mutari omnino, potuisset. Flatus autem ille Dei qui hominem animauit factus est ab ipso, non de ipso, qui nec hominis flatus hominis pars est, nec homo eum facit de se ipso, sed ex ereo halitu sumpto et effuso. Deus uero potuit et de nichilo, et uiuum rationabilemque potuit quod non potest homo; quamuis nonnulli existiment non tunc animatum primum hominem, quando Deus in eius faciem sufflauit, et factus est in  animam uiuam, sed tunc accepisse Spiritum sanctum. Quodlibet autem horum credibilius ostendatur, animam tamen non esse partem Dei, nec de substantia ei naturam creatam siue prolatam, sed ex nichilo factam, dubitare fas nos est.

Plantauerat autem Dominus Deus paradisum uoluptatis a principio, in quo posuit hominem quem formauerat. Ab illo utique principio plantasse Deus paradisum credendus est, ex quo terram omnem, remotis que eam operuerunt aquis, herbas et ligna fructifera producere iussit, in quo tamen hominem die sexto, [b 1Kb] quo et ipsum formauerat, posuit. Neque ullatenus dubitandum est paradisum, in quo positus est homo [c 1Kb] primus, etsi uel Ecclesie presentis, uel  future patrie typum tenet, ad proprietatem tamen littere intelligendum esse, locum scilicet amenissimum, fructuosis nemoribus opacatum, eumdemque magnum, et magno fonte fecundum. Pro eo autem quod nostra Editio, que de Hebraica ueritate translata est, habet a principio, in antiqua translatione positum est ad Orientem; ex quo nonnulli uolunt quod in orientali parte orbis terrarum sit locus paradisi, quamuis [d 1Kb] longissimo interiacente spatio, uel Oceani, uel terrarum, a cunctis regionibus quas  nunc humanum genus incolit secretum. Unde nec aque diluuii, que totam nostri orbis superficiem altissime cooperuerunt, ad eum peruenire [e 1Kb] potuerunt. uerum seu ibi, seu alibi, Deus nouerit, nos tantum locum hunc fuisse et esse terrenum dubitare non licet. Denique sequentibus uerbis Scriptura plenius qualiter eum Deus plantauerit exponit dicens:

Produxitque Dominus Deus de humo omne lignum pulchrum uisu, et ad uescendum suaue, lignum etiam uite in medio paradisi, lignumque scientie boni et mali. Hoc eo die factum intelligitur, quo et reliqua ligna fructifera terra, Deo iubente, produxit. Sed hic ideo necessario repetitur, ut qualis sit locus paradisi nosse [f 1Kb] possemus, maxime quia de ligno uite lignoque scientie boni et mali erat specialiter referendum;  in quorum uno homini signum obedientie quam debebat, in altero sacramentum uite eterne, quam per ipsam obedientiam mereretur, inerat. Et quidem lignum uite inde dictum, quia hanc uirtutem, ut diximus, diuinitus acceperit, ut qui ex eo manducaret, corpus eius stabili sanitate firmaretur, neque unquam ulla infirmitate uel etate in deterius mutaretur, aut in occasum etiam laberetur; sed hoc ita corporaliter factum est, ut sacramenti quoque esset figura spiritalis, id est, Dei et Domini nostri Iesu Christi, de quo in laude sapientie dictum est: Lignum uite est his qui apprehenderint eam . Et in Apocalypsi sancti Ioannis: Qui uicerit, inquit, dabo ei edere de ligno quod est in paradiso Dei mei . Quod est aperte dicere: Qui  uicerit tentationem serpentis antiqui, a qua uictus est Adam, dabo ei quod daturus eram Ade si uinceret, ut presenti uisione glorie Christi in eternum reficiatur, ideoque nullo possit incursu mortis attingi, quia uidelicet Dominus Christus uirtus et sapientia Dei Patris in paradiso est regni celestis, quem cum ceteris sanctis etiam confitenti se in cruce latroni promittere dignatus est. [g 1Kb] Lignumque sapientie boni et mali. De hoc ligno sanctus Augustinus: »Mihi autem, inquit, etiam atque etiam consideranti dici non potest quantum placeat illa sententia, non fuisse illam arborem cibo noxiam. Neque enim qui fecerat omnia bona ualde, in paradiso instituerat aliquid mali, sed malum fuisse homini  transgressionem precepti. Oportebat autem ut homo sub Domino Deo positus aliunde prohiberetur, ut ei promerendi Dominum suum uirtus esset ipsa obedientia, quam possum uerissime dicere solam esse uirtutem omni creature rationabili agenti sub Dei potestate; primumque esse et maximum uitium tumoris ad ruinam, sua potestate uelle uti, [h 1Kb] cui summum uitii nomen est inobedientia. Non est ergo unde se homo Dominum habere cogitaret atque sentiret, nisi ei aliquid iuberetur. Arbor itaque illa non  erat mala, sed appellata est scientie [a 1Kb] dignoscendi bonum et malum; quia si post prohibitionem ex illa homo ederet, in illa precepti futura transgressione homo per experimentum pene disceret quid interesset inter obedientie bonum et inobedientie malum. Proinde et hoc non in figura dictum, sed uere quoddam lignum accipiendum est, cui non de fructu uel pomo quod inde nasceretur, sed ex ipsa re nomen impositum est, que, illo contra uetitum tacto, fuerat secutura [b 1Kb] .«

Et fluuius egrediebatur de loco uoluptatis ad irrigandum paradisum. Id est ligna illa pulchra atque fructuosa que omnem terram regionis illius opacabant, quo eo factitatum fuisse credendum est,  quo in hac quam nos incolimus terra Nilus plana irrigat Aegypti, unde, quod et supra posuimus, dictum est de terra Sodomorum, que uniuersa irrigabatur sicut paradisus Domini, et sicut Aegyptus . Et prouida utique dispositione Dominus ac Conditor rerum in nostro orbe uoluit habere similitudinem nonnullam patrie illius ad quam possidendam in primo parente creati sumus, ut ad promerendum eius reditum de uicino nos admoneret exemplo, maxime et flumine illo quod de paradiso constat emanare. Nilus namque qui irrigat Aegyptum, ipse est Geon, qui in sequentibus de paradiso procedere memoratur. Sicut etiam euersis eisdem Sodomorum ciuitatibus, que quondam ut paradisus Domini irrigabantur, exemplum eorum  qui impie acturi sunt posuit, ut uestigia perditionis malorum certissima in mundo uigilantia eterna eorum tormenta fugeremus.

Qui inde diuiditur in quatuor capita nomen uni Phison. Constat, astruentibus certissimis auctoribus, horum omnium fluminum que de paradiso exire referuntur, in nostra terra fontes esse notos. Phisonis quidem, quem nunc Gangem appellant, in locis Gaucasi montis; Nili uero, quem Scriptura, ut diximus, Geon nuncupat, nunc procul ab Atlante monte, quod est ultimus finis Africe ad occidentem. Porro Tigris et Euphrates ex Armenia, unde credendum est quoniam locus ipse paradisi a cognitione hominum est remotissimus, indeque quatuor aquarum partes diuidi; sed ea flumina quorum fontes  noti esse dicuntur, alicubi esse sub terris et post tractus prolixarum locis regionum aliis erupisse, ubi tanquam in suis fontibus noti esse perhibentur. Nam hoc solere nonnullas aquas facere quis ignorat? Sed ibi hoc scitur, ubi non diu sub terris currunt. Denique eadem ipsa flumina Tigrim, Euphratem et Nilum, ferunt historici plerisque in locis terre sumi, et aliquanto interiacente spatio rursus emergentia solitum agere cursum; quod etiam ipsum Dominus ad indicium facere credendus est illius cursus, quo ad nos de paradiso per occultiores terre  sinus uenasque longiores exeunt. Interpretatur autem Phison oris mutatio, et recte, quia nimirum aliam in nostra gratiam sue faciei, id est, uiliorem multo quam in paradiso habent ostendit.

Ipse est qui circuit omnem terram Euilath. Hec est Indie regio, nomen inde habens quod possessa sit post diluuium ab Euila filio Iectan, qui fuit filius Heber patriarche Hebreorum, quem etiam Iosephus [c 1Kb] refert cum fratribus suis a flumine Cephene et regione Indie usque ad eum locum qui appellatur Hieira possedisse.

Ibi nascitur aurum, et aurum terre illius optimum est. Et Plinius Secundus Indie regiones auri uenis pre ceteris abundare terris, unde et insule eorum chrysa et argyra a copia auri siue argenti uocabula  sumpserunt.

Ibique inuenitur [d 1Kb] bdellium et lapis onychinus. Bdellium est, ut idem Plinius [e 1Kb] scribit, arbor aromatica, colore nigro, magnitudine olee, et folia roboris, fructu caprificis, ipsius natura que gummis. Est autem lacryma eius lucida, subalbida, leuis, pinguis, equaliter cerea, et que facile molliatur, gustu amara, odoris boni, sed uino perfusa odoratior, cuius et liber Numerorum meminit, Erat autem, inquiens, man quasi semen coriandri coloris bdellii , id est, lucidi et subalbidi. Onyx autem lapis est pretiosus, inde appellatus quod habet in se permistum candorem in similitudinem unguis humani. Greci enim unguem onychem dicunt. Hanc et Arabia gignit, sed Indica  igniculos habet, albis cingentibus zonis; Arabica autem nigra est cum candentibus zonis. Antiqua Translatio pro his habet carbunculum et lapidem [f 1Kb] prasinum. Est autem carbunculus, sicut et nomine probat, lapis ignei coloris, quo noctis quoque tenebras illustrare perhibetur. Est lapis prasinus uiridantis aspectus: unde et Grece a porro, quod apud eos prason dicitur, nomen accepit.

Et nomen fluuio secundo Geon. Ipse est qui circuit omnem terram Aethiopie. Nomen uero fluminis tertii Tigris. Ipse uadit contra Assyrios. Fluuius uero quartus ipse est Euphrates. Idcirco de Euphrate ubi uadat quasue terras circumeat non dicit, quia ipse in uicino profluens terre repromissionis, facillime a populo  Isrel, qui ibidem positus, hec lecturus erat, poterat sciri. Quia uero per aquas regeneratrices regressus nobis ad celestia patet, congruit satis dispensationem diuine pietatis, ut ipsum elementum per quod ad supernam patriam reducimur nobis sit cum paradiso, in quo positus sit homo primus, commune, et sicut gratia nos recreans inuisibiliter regni celestis ingressui preparat: ita etiam inuisibiliter ad Dominum orbem de paradiso per terre uenas ipsa per quam nos recreat unda prosiliat. Sicut ergo Spiritus ubi uult spirat, et uocem eius audis, sed [g 1Kb] non scis unde ueniat, aut quo uadat ; sic etiam decebat ut aqua que eos quos uult Spiritus sanctificat, ignotis ad nos uiis de paradiso adueniat, ad ignota nobis loca redeat, quia tantum de paradiso uoluptatis originem constat habere.

Tulit ergo Dominus Deus hominem quem formauerat, et posuit eum in paradiso uoluptatis, ut operaretur et custodiret illum. Quod ait, ut operaretur et custodiret illum, ad eum uidetur respicere locum in quo dictum est, Et homo non erat qui operaretur terram. uerum nos et in huius expositione uerbi dicta sancti Patris Augustini ponamus [a 1Kb] . »Quid operaretur, inquit, uel custodiret? Nunquid forte agriculturam Dominus uoluit operari primum hominem? An non est credibile quod eum ante peccatum damnauerat ad laborem? Ita sane arbitraremur, nisi uideremus  cum tanta uoluptate animi agricolari quosdam, ut magna eis pena sit inde ad aliud euocari. Quidquid ergo deliciarum habet agricultura, tunc utique longe amplius erat, quando nichil accidebat aduersi uel terre uel celo. Non erat enim laboris afflictio, sed exhilaratio uoluntatis, cum ea que Deus [b 1Kb] creauit humani operis adiutorio letius feraciusque prouenirent, unde Creator ipse uberius laudaretur, qui anime in corpore animali constitute rationem dedisset operandi ac facultatem, quantum anime uolentis satis esset, non quantum inuitum indigentia corporis cogeret.« Ut operaretur, inquit, et custodiret illum, custodiret uidelicet eumdem paradisum ipsi sibi, ne aliquid admitteret quare inde mereretur  expelli. Denique accipit et preceptum, ut sit quod sibi custodiat paradisum, id est, quo seruato, non inde proiiciatur. Recte enim quisque dicitur non custodisse rem suam, qui sic egit ut amitteret eam, etiam si alteri salua sit, qui eam uel inuenit uel accipere meruit. Est alius in his uerbis sensus, quem puto non immerito preponendum, ut ipsum hominem operaretur Deus et custodiret; sicut enim operatur homo terram, non ut eam faciat esse terram, sed ut cultam atque fructuosam, sic Deus hominem multo magis quem ipse creauit ut homo sit, eum ipse operatur ut iustus sit, si homo ab illo per superbiam non abscedat. Posuit ergo Deus hominem in paradiso uoluptatis, ut operaretur et custodiret illum. Operaretur scilicet ut bonus beatusque esset:  custodiret uero, ut [c 1Kb] totus esset, ipsius se dominationi ac protectioni humiliter subdendo.

Precepitque ei dicens: Ex omni ligno paradisi comede, de ligno autem scientie boni et mali ne comedas. Non est credendum quod in ligno illo aliquid mali naturaliter inesset, sicut et supra docuimus, sed ab eo ligno quod malum non erat prohibitus est homo, ut ipsa per se precepti conseruatio bonum illi esset et transgressio malum. Denique a peccante nichil aliud appetitum est nisi non esse sub dominatione  Dei, quando illud admissum est in quo ne admitteretur sola deberet iussio [d 1Kb] dominantis attendi, que si sola attenderetur quid aliud quam Dei uoluntas amaretur? quid aliud quam Dei uoluntas humane uoluntati preponeretur? Nec fieri potest ut uoluntas propria non grandi ruine pondere super hominem cadat, si eam uoluntati superioris extollendo preponat. Hoc expertus est homo contemnens preceptum Dei; et hoc experimento didicit quid interesset inter bonum et malum, scilicet bonum obedientiie, malum autem inobedientie, id est, superbie, contumacie, peruerse imitationis Dei, et noxie libertatis. Hoc autem in quo accidere potuit ex ipsa re, ut supra dictum est, nomen accepit.

In quocunque die comederis ex eo, morte morieris.  Non ait, si comederis mortalis eris, sed in quocunque die, inquit, comederis ex eo, morte morieris. Mortuus namque est homo in anima cum peccauit, quia recessit ab eo Deus, qui est uita anime, cuius merito [e 1Kb] mortem secuta est mors corporis, discedente ab illo anima, que est uita eius, queque mors eidem primo homini tunc euenit, cum presentis uite terminum accepit non paruo post tempore quam uetitum comedit. Potest [f 1Kb] etiam intelligi quod illam mortem in eis fecerit dies ille in quo peccauerunt, quam Apostolus gemit dicens: Condelector legi Dei secundum interiorem hominem; uideo autem aliam legem in membris meis repugnantem legi mentis mee, et captiuantem me in lege peccati, que  est in membris meis. Infelix ego homo! quis me liberabit de corpore mortis huius ? Non enim [g 1Kb] sufficit ei si diceret: Quis me liberabit de corpore mortali hoc, sed de corpore, inquit, mortis huius. Sicut etiam illud: Corpus quidem, inquit, mortuum est propter peccatum ; nec ibi ait, mortale, sed mortuum, quamuis utique et mortale quia moriturum, non ita credendum est fuisse illa corpora, sed licet animalia nondum spiritalia, non tamen mortua, id est, que necesse esset ut morerentur, quod eo die factum est quo lignum contra uetitum tetigerunt.

Dixit quoque Dominus Deus: Non est bonum esse hominem solum, faciamus ei adiutorium simile sui. Et hec locutio Dei non corporali uoce foris in auras  emissa, sed in terra ratione diuine uoluntatis, per quam creata sunt omnia, ineffabiliter facta esse credenda est, iuxta quod et supra docuimus, ubi scriptum est: Faciamus hominem ad imaginem et similitudinem nostram. Si autem querit aliquis ad quam rem fieri oportuerit hoc adiutorium, audiat responsum sancti Augustini, cuius et superius uerba sepissime, tacito eius nomine, posuimus. Nihil, inquit, aliud probabiliter occurrit, quam propter filios procreandos, sicut adiutorium semini [h 1Kb] in  terra est, ut uirgultum ex utroque nascatur. Hoc enim et in prima rerum [a 1Kb] conditione dictum erat: Masculum et feminam fecit eos, et benedixit eos dicens: Crescite et multiplicamini, et implete terram et dominamini [b 1Kb] eius. Que ratio conditionis et coniunctionis masculi et femine atque benedictionis nec post peccatum hominis penamque defecit. Ipsa enim est secundum quam nunc terra hominibus plena est dominantibus [c 1Kb] eius. Quanquam enim iam emissi de paradiso conuenisse et genuisse commemorentur; tamen non uideo quid prohibere potuerit, ut essent eis etiam in paradiso honorabiles nuptie et thorus immaculatus, hoc Deo prestante, fideliter iusteque uiuentibus, eique obedienter instanterque seruientibus, ut sine ullo inquieto ardore libidinis, sine  ullo labore ac dolore pariendi, fetus ex eorum semine gigneretur, non ut morientibus parentibus filii succederent, sed ut illis qui genuissent in aliquo forme statu manentibus, et ex ligno uite quod ibi plantatum erat corporalem uigorem sumentibus, et illi qui gignerent ad eumdem perducerentur statum, donec certo numero impleto, si iuste omnes obedientesque uiuerent, tunc fieret illa commutatio, ut sine ulla morte animalia corpora conuersa in aliam qualitatem, eo quod ad omnem nutum regenti se spiritui deseruirent, et solo spiritu uiuificante sine ullis alimentorum corporalium sustentaculis uiuerent, spiritalia uocarentur. [d 1Kb] Nam si Enoch et Elias in Adam non mortui, mortisque propaginem in  carne gestantes, quod debitum ut soluant creduntur etiam redituri ad hanc uitam, et, quod tandiu dilatum est, morituri, nunc tantum in alia uita sunt ubi, ante resurrectionem carnis, antequam animale corpus in spiritale mutetur, nec morbo nec senectute deficiunt, quanto iustius atque probabilius primis illis hominibus prestaretur sine ullo suo parentumue peccato uiuentibus, ut in meliorem aliquem statum filiis genitis cederent, unde seculo finito cum omni posteritate sanctorum in angelicam formam, non per carnis mortem, sed per Dei uirtutem multo felicius mutarentur [e 1Kb] .

Formatis igitur Dominus Deus de humo cunctis animantibus terre, et uniuersis uolatilibus celi, adduxit ea ad Adam. Si quem mouet quia non dixit, formatis de  humo cunctis animantibus terre et de aquis uniuersis uolatilibus celi, sed tanquam utraque genera de terra formauerit, Formatis igitur, inquit, Dominus Deus de humo cunctis animantibus terre et uniuersis uolatilibus celi; uideat duobus modis esse intelligendum: aut tacuisse nunc unde formauerit uolatilia celi, quia et tacitum posset occurrere, ut non de terra utrumque accipiatur Dominum formasse; sed tantummodo animantia terre et uolatilia celi, etiam tacente  Scriptura intelligamus unde formauerit; aut terram uniuersaliter sic appellatam simul cum aquis, quemadmodum appellata est illo psalmo ubi, celestium laudibus terminatis, ad terram facta est conuersio sermonis et dictum: Laudate Dominum de terra, dracones, et omnes abyssi , etc. Nec postea dictum est: Laudate Dominum de aquis. Ubi enim sunt omnes abyssi que [f 1Kb] de terra laudant Dominum, ibi etiam reptilia et uolatilia pennata que nichilominus de terra laudant [g 1Kb] Deum secundum istam uniuersalem appellationem terre, secundum quam etiam de toto mundo dicitur: Deus qui fecit celum et terram, siue de arida siue de aquis quecunque creata sunt de terra creata ueraciter intelliguntur.

 Adduxitque ea ad Adam, ut uideret quid uocaret ea. Non est cogitandum carnaliter quod ita adduxerit Deus animantia terre uel aues ad Adam, quomodo solet pastor gregem minare suum de loco ad locum: sed magis intelligendum, quia sicut diuina potentia cum uoluit, hec de aquis creauit; ita etiam [h 1Kb] eadem occulto nutu sue potentie quando uoluit ad hominem conspicienda perduxit, quomodo etiam ad arcam Ne cunctis generis uolatilia uel quadrupedia non hominis manu congregata, sed diuinitus acta uenisse, eamque intrasse leguntur, nescientibus quidem ipsis ad quid uenirent, sciente autem homine, qui ea uenientia in arcam, Deo adducente ac iubente, suscipiebat.

 Omne enim quod uocauit Adam anime uiuentis, ipsum est nomen eius, appellauitque Adam nominibus suis cuncta animantia terre, et uniuersa uolatilia celi, et omnes bestias terre. Constat Adam in ea lingua, qua totum genus humanum usque ad constructionem turris, in qua lingue diuise sunt, loquebatur, animantibus terre et uolatilibus celi nomen imposuisse. Ceterum in deiectione turris, cum Deus suam cuique genti propriam atque diuersam tribueret linguam, tunc eis credendus est etiam animantium uocabula quomodo et rerum ceterarum iuxta suam cuique distinxisse loquelam: quamuis etiam non latet homines postea plurimis, que siue [i 1Kb] noua forte occurrerunt rebus, hec animantibus per singulas gentes iuxta suum placitum indidisse uocabula, et nunc  etiam indere solere. Denique de piscibus adductis ad Adam, ut eis nomina imponeret, nichil Scriptura refert: quibus tamen credibile est paulatim cognitis pro diuersitate gentium nomina ab hominibus esse diuersa imposita. [i 1Kb] Prima autem lingua fuisse generi humano Hebrea uidetur, ex eo quod nomina cuncta que usque ad diuisionem linguarum in Genesi legimus, illius constat esse loquele. Causa autem adducendi ad Adam cuncta animantia terre et uolatilia  celi, ut uideret quid ea uocaret, et eis nomina imponeret, hec est, ut sic demonstraret Deus homini quanto melior esset omnibus irrationabilibus animantibus. Ex hoc enim apparet ipsa ratione hominem meliorem esse quam pecora, quod distinguere et nominatim ea discernere non nisi ratio potest que melior est

Adam uero non inueniebatur adiutor similis eius. Immisit ergo Dominus Deus soporem in Adam, cumque obdormisset, tulit unam de costis eius, et repleuit carnem pro ea, et edificauit Dominus Deus costam quam tulerat de Adam in mulierem. Quod mulier uiri de latere facta est, propter ipsius coniunctionis uim commendandam ita fieri oportuisse credendum est. Quod autem dormienti illi factum est, quod osse detracto  in cuius locum caro suppleretur, altioris mysterii gratia factum est. Significabatur enim quod de latere Christi in cruce per mortem sopiti sacramenta essent salutis exitura, uidelicet sanguis et aqua, de quibus sponsa illi conderetur Ecclesia, nam si [a 1Kb] tanti sacramenti non esset figura in creatione femine premittenda, quid opus erat dormisse Adam, ut costam illi Deus, de qua feminam faceret, tolleret, qui et uigilanti ac non dolenti idem facere poterat? Quid necessarium ut cum os quod de uiri latere sumptum est, unde [b 1Kb] femina condebatur, in locum ossis non os, sed caro suppleretur, nisi quia figurabatur quod Christus propter Ecclesiam infirmus, at uero Ecclesia per ipsum esset firma futura? Unde eiusdem mysterii gratia typico quoque uerbo  usa est Scriptura, ut non diceret: fecit, aut formauit, aut creauit, sicut in omnibus supra operibus; sed edificauit, inquit, Dominus Deus costam, quam tulerat de Adam in mulierem, non tanquam corpus humanum, sed tanquam domum, que domus nos sumus, si fiduciam et gloriam spei usque ad finem firmam retineamus. Taliter enim decebat, ut humani generis origo, Deo operante, procederet, quatenus redemptioni ipsius que in fine erat seculi per eumdem uentura conditorem concinentibus figuris testimonium daret.

Et adduxit eam ad Adam. Dixitque Adam: Hoc nunc os ex ossibus meis, et caro de carne mea. Quoniam Adam adductis ad se animantibus terre et uolatilibus cunctis nullum in his sibi [c 1Kb] simile inuenerat, merito  nunc ubi adiutorium simile sui factum atque ad se adductum uidit, agnouit, et exclamauit dicens: Hoc nunc os ex ossibus meis. Nunc uidelicet, quia uisis prius animantibus aliis similem sibi non uiderat: Os autem de ossibus meis et caro de carne mea, quia cetera que os et carnem habentia uiderat nominatimque distinxerat, non ex sua substantia, sed ex terra uel aquis esse facta nouerat. Sicut uero illis uocabula ad se adductis posuerat, sic restabat ut ei quam sibi similem, ac de suo corpore creatam cognouit, nomen inderet.

Hec, inquit, uocabitur uirago, quoniam de uiro  sumpta est. Quomodo autem Latina etymologia congruit in his nominibus, cum a uiro nuncupatur uirago, ita conuenit et Hebrea in qua uidelicet lingua uir appellatur his, et deriuato ab hoc nomine femina dicitur hissa. Denique quod his appellatur Hebraice uir, testatur etiam nomen Isrel, qui uir uidens Dominum interpretatur. Sed et sacramentis Christi et Ecclesie conuenit aptissime quod Adam mulierem de sua carne creatam nominis sui participem fieri uoluit, quia et Dominus noster iehsu Christus eque Ecclesie, quam per sui corporis ac sanguinis pretium redemit, sibique adoptauit in sponsam, participium sui nominis donauit, ut a Christo uidelicet Christiana uocaretur, ab Iesu, id est, Saluatore, salutem [d 1Kb] requireret eternam. Non autem pretereundum  quod sopor ille, siue exstasis, id est mentis excessus, ut antiqua Translatio habet, quam Deus immisit in Adam, recte intelligitur, ut S. Augustinus [e 1Kb] dicit, »ad hoc immissa, ut prius mens per exstasim particeps fieret tanquam angelice curie, et intrans in sanctuarium Dei intelligeret in nouissima. Denique [f 1Kb] euigilans tanquam prophetia plenus, cum ad se adductam mulierem suam uideret, eructuauit continuo quod magnum sacramentum commendauit Apostolus: Hoc nunc os de ossibus meis, et caro de carne mea. Hec uocabitur uirago, quoniam de uiro sumpta est; et quod sequitur.«

Quamobrem relinquet homo patrem suum et matrem, et adherebit uxori sue, et erunt duo in carne una. Que primi cum uerba hominis fuisse Scriptura ipsa  testatur, Dominus tamen in Euangelio Deum dixisse declarauit. Ait enim: Non legistis quia qui fecit ab initio masculum et feminam fecit eos, et dixit: Propter hoc dimittet homo patrem et matrem et adherebit uxori sue, et erunt duo in carne una , ut hinc intelligeremus propter exstasim que precesserat in Adam, hoc eum diuinitus tanquam prophetam dicere potuisse. Si ergo Christus adhesit Ecclesie, ut essent duo in carne una, quomodo reliquit Patrem, quomodo matrem? Reliquit Patrem, quia cum in forma Dei esset, non rapinam arbitratus est esse se equalem Deo, sed semetipsum exinaniuit formam serui accipiens . Hoc est enim reliquit Patrem, quia non deseruit et recessit a Patre, sed quia non in  ea forma apparuit hominibus, in qua equalis est Patri, quomodo reliquit matrem relinquendo Synagogam Iudeorum, de qua secundum carnem natus est, et inherendo Ecclesie, quam ex omnibus gentibus congregauit, ut pace Noui Testamenti essent duo in carne una: quia cum sit Deus apud Patrem per quem facti sumus, factus est per carnem particeps noster, ut illius capitis corpus esse possemus.

Erat autem uterque nudus. Adam scilicet et uxor eius, et non erubescebant. »Et merito, quid enim puderet quando nullam legem senserant in membris suis repugnantem legi mentis sue? que illos pena  peccati post perpetrationem preuaricationis secuta est, usurpante inobedientia prohibitum, et iustitia puniente commissum: quod antequam fieret, nudi erant, ut dictum est, et non confundebantur. Nullus erat motus in corpore, cui uerecundia deberetur; nichil putabant uelandum, quia nichil senserant refrenandum [a 1Kb] .«

Sed et serpens erat callidior cunctis animantibus terre que fecerat Dominus Deus. Potest iste serpens non irrationabili anima sua, sed alieno iam spiritu, id est, diabolico, callidior dici cunctis animantibus: quantumlibet enim preuaricatores angeli de supernis sedibus sue peruersitatis et superbie merito deiecti sint, natura tamen excellentiores sunt omnibus animantibus terre propter rationis eminentiam. Quid ergo mirum si suo instinctu diabolus iam implens  serpentem, eique suum spiritum miscens, eo more quo uates demoniorum impleri solent, callidissimum eum reddiderat omnium animantium terre; siue, ut alia editio habet, sapientissimum bestiarum secundum animam uiuam irrationabilemque uiuentium? »Si ergo queritur cur Deus tentari permiserit hominem, quem tentatori consensurum esse presciebat; occurrit ratio uera, non magne laudis futurum fuisse hominem, si propterea posset bene uiuere, quia nemo male uiuere suaderet, cum et in natura posse, et in potestate haberet uelle non consentire suadenti, adiuuante tamen illo qui superbis resistit, humilibus autem dat gratiam. Nec arbitrandum est, quod esset hominem deiecturus tentator iste, nisi precessisset in anima hominis [b 1Kb] quedam  elatio comprimenda, ut per humiliationem peccati quam de se falso [c 1Kb] presumpserat, disceret uerissime: quippe dictum est: Ante ruinam exaltatur cor, et ante gloriam humiliatur ? [d 1Kb] Sic autem quidam mouentur de hac primi hominis tentatione, quod eam fieri permiserit Deus quasi nunc non uideant uniuersum genus humanum diaboli insidiis sine cessatione [e 1Kb] uexari, cur et hoc permisit Deus? an quia probatur et exercetur uirtus et est palma gloriosior non consensisse tentatum quam non potuisse tentari. Si autem queritur cur potissimum per serpentem diabolus [f 1Kb] tentare permissus sit, iam hoc significandi gratia factum est, non [g 1Kb] quo diabolus aliquid ad structionem nostram significare uoluerit, sed cum accedere ad tentandum  non posset, nisi permissus, neque per aliud posset, nisi per quod permittebatur, accedere. Quidquid igitur serpens ille significauit, ei prouidentie tribuendum est sub qua et ipse diabolus suam quidem habet cupiditatem nocendi, facultatem autem non nisi que datur uel ad subuertenda ac perdenda uasa ire, uel ad humilianda [h 1Kb] siue probanda uasa misericordie.  Non itaque serpens uerborum sonos intelligebat, qui ex illo fiebant ad mulierem: neque enim conuersa credenda est anima eius in naturam rationalem, quando nec ipsi homines, quorum rationalis natura est, cum demon in eis loquitur ea passione cui ab exorcista requiritur, nesciunt quid loquantur: quanto minus ille intelligeret uerborum sonos, quos per eum et ex eo diabolus illo modo faciebat qui hominem loquentem non intelligeret, si eum a diabolica passione immunis audiret [i 1Kb] .«

Dixit ergo ad mulierem: Cur precepit uobis Deus ut non comederetis de omni ligno Paradisi? Cui [i 1Kb] respondit mulier: De fructu lignorum que sunt in paradiso uescemur, de fructu uero ligni quod est in medio paradisi precepit nobis Deus ne comederemus, et ne  tangeremus illud, ne forte moriamur. »Ideo prius interrogauit serpens et respondit hoc mulier, ut preuaricatio esset inexcusabilis, neque ullo modo dici posset id quod preceperat Deus oblitam fuisse mulierem [k 1Kb] .«

Dixit autem serpens ad mulierem: Nequaquam morte moriemini. Scit enim Deus quod in quocunque die comederitis ex eo, aperientur oculi uestri, et eritis sicut dii scientes bonum et malum. Quid hic intelligitur, nisi persuasum [l 1Kb] ei esse, ut sub Deo esse nollent, sed in sua potestate potius sine Deo, ut legem eius non obseruarent quasi inuidentis sibi, ne se ipsi regerent, non indigentes illius eterno lumine, sed uacantes propria prouidentia quasi oculis suis ad dignoscendum bonum et malum quod ille prohibuisset. In quibus uerbis notandum quanta arte  nequitie diabolus hominem ab initio [m 1Kb] tentauerit, qui non solum eum inobedientiam contemptumque sui Creatoris uelut sibi inuidentis docuit, sed et numerositatem deorum illi credendam proponit dicens: Et eritis ut dii, quatenus etsi forte ad inobedientiam eum protrahere nequiret, fidei tamen, [n 1Kb] qua unum Deum colebant, castitatem corrumperet; si uero pertraheret, in utroque uictor existeret. »Quando autem his uerbis crederet mulier a bona atque utili re diuinitus se fuisse prohibitos, nisi iam inesset menti amor ille proprie potestatis, et quedam de se superba presumptio, que per illam tentationem fuerat conuincenda et humilianda? Denique uerbis non contenta serpentis, considerauit lignum, uiditque,  ut Scriptura dicit, quod bonum esset ad uescendum, et pulchrum oculis, aspectuque delectabile; et non credens posse inde se mori, arbitror quod putauerit Deum alicuius significationis causa dixisse; si manducaueritis, morte moriemini; atque ideo TULIT DE FRUCTU ILLIUS, ET COMEDIT, DEDITQUE uIRO SUO, fortassis etiam cum uerbo suasorio, quod Scriptura tacens intelligendum reliquit. An forte nec [o 1Kb] suaderi  [.....]am opus erat uiro quando illam eo cibo mortuam non esse cernebat [a 1Kb] ?«

QUI COMEDIT. ET APERTI SUNT OCULI AMBORUM. »Quo? nisi ad inuicem concupiscendum, ad peccati penam carnis ipsius morte conceptam, ut iam esset corpus non animale tantum, quod poterat, si obedientiam conseruarent, in meliorem spiritalemque habitum sine morte mutari, sed iam corpus mortis, in quo lex in membris repugnaret legi mentis [b 1Kb] .« Neque enim clausis oculis facti erant, et in paradiso deliciarum ceci palpantesque oberrabant. Tale est illud Euangelii cum diceret de illis duobus, quorum erat unus Cleophas, quod cum fregisset eis Dominus panem, aperti sunt oculi eorum, et cognouerunt eum quem per uiam non [c 1Kb] cognouerant: non utique clausis oculis  ambulantes, sed eum cognoscere non ualentes. Ad hoc ergo aperti sunt oculi primorum hominum, ad quod antea non patebant, quamuis ad alia paterent.

Cumque cognouissent esse se nudos, consuerunt folia ficus, et fecerunt sibi perizomata. »Anima rationalis bestialem motum in membris sue carnis erubuit, eique incussit pudorem, non solum quia hoc ibi sentiebat, ubi nunquam ante tale aliquid senserat; uerum etiam quod ille pudendus motus de precepti transgressione ueniebat. Ibi enim sensit qua prius gratia uestiretur, quando in sua nuditate nichil indecens patiebatur. Denique illa conturbatione ad folia ficulnea concurrerunt, que forte perturbati prima inuenerunt: perizomata, id est, succinctoria consuerunt;  et quia glorianda deseruerunt, pudenda texerunt. Nec arbitror eos cogitasse aliquid in illis foliis quod talibus congrueret contegi iam membra prurientia, sed occulto instinctu ad hoc illa conturbatione compulsi sunt, ut etiam talis pene sue significatione nescientibus fieret, que [d 1Kb] peccatorem facta conuinceret et doceret scripta lectorem [e 1Kb] .« Mysterium autem huius arboris sub qua et Nathanel adhuc positum Dominus uidit, S. Ambrosius breuiter quidem, sed patenter exposuit dicens: »Beati qui sub uite et olea equos suos alligant, laborum cursum suorum faciei letitie consecrantes. Me ficus adhuc, id est, illecebrosa deliciarum obumbrat prurigo mundi humilis ad altitudinem, fragilis ad laborem, mollis  ad usum, sterilis ad fructum.« Et in alio loco: »Quod igitur grauius est, inquit, hac se Adam interpetatione succinxit [f 1Kb] eo loci ubi fructu magis castitatis se succingere debuisset, in lumbis enim quibus precingimur quedam semina generationis esse dicuntur, et ideo male ibi succinctus Adam foliis inutilibus, ubi future generationis non fructum futurum, sed quedam peccata signaret [g 1Kb] .«

Et cum audisset uocem Domini Dei deambulantis in paradiso ad auram post meridiem, abscondit se Adam  et uxor eius. Post meridiem tales iam conuenerat uisitari qui defecerant a luce ueritatis. Unde apte Dominus meridie crucem ascendit, et promissa latroni habitatione paradisi, post meridiem, id est, hora nona spiritum tradidit; ut uidelicet eadem hora qua primus homo lignum preuaricationis tetigerat, secundus homo lignum redemptionis ascenderet, et qua hora diei preuaricatores paradiso expulerat, ea confessorem in paradisum induceret.

Abscondit se, inquit, Adam et uxor eius a facie Domini Dei in medio ligni paradisi. »Cum Deus auertit intrinsecus faciem suam, non miremur hec fieri que similia sunt dementie, per nimium pudorem ac timorem, illo quoque occulto instinctu non quiescente, ut ea nescientes facerent, que aliquid significent,  quandoque scituris posteris propter quos ista conscripta sunt. Abscondunt se [h 1Kb] namque a facie Dei qui peccant, quia indignos se diuine pietatis reddunt aspectu. Abscondunt se a facie Dei, non ut ipsorum conscientiam internus arbiter non uideat, sed ut ipsi gloriam uultus eius nunquam nisi resipiscendo conspiciant [i 1Kb] .«

uocauitque Dominus Deus Adam, et dixit ei: Ubi es? Non utique ignorando quesiuit, sed increpando admonuit, ut attenderet ubi esset in quo Deus non esset. Iam enim quia de arbore uetita comederat, mortuus erat morte anime, cum eam deseruisse uita sua dicitur. »Et hoc sane ad aliquam pertinet significationem, quod sicut preceptum uiro datum est per quem perueniret ad feminam; ita uir prior  interrogatur. Preceptum enim a Domino per uirum usque ad feminam: peccatum autem a diabolo per feminam usque ad uirum. Hec mysticis significationibus plena sunt, non id agentibus in quibus facta sunt, sed de his id agente potentissima sapientia Dei non autem nunc significata referamus, sed gesta defendimus [i 1Kb] .«

Qui ait: uocem tuam audiui in paradiso, et timui eo quod nudus essem, et abscondi me. Satis probabile est solere Deum per creaturam tali actioni congruam in forma humana primis illis hominibus apparere, quos tamen nunquam permisit aduertere nuditatem suam, eorum intentionem in superna sustollens, nisi post peccatum pudendum in membris motum penali membrorum lege sensissent. Sic ergo affecti sunt,  ut solent affici homines sub oculis hominum: et talis affectio de peccati pena erat, eum latere uelle quem latere nichil potest. Quod enim iam ipsos pudebat erga se ipsos, unde sibi et [k 1Kb] succinctoria fecerant, multo uehementius ab illo etiam sic succincti uideri uerebantur, qui tanquam familiari temperamento ad eos uidendos per creaturam uisibilem uelut humanos oculos afferebat.

»Dominus ergo uolens iam peccatores more iustitie  interrogatos punire amplius quam erat illa pena, de qua iam cogebantur erubescere, Quis enim, inquit, indicauit tibi quod nudus esses, nisi quod ex ligno de quo tibi preceptum ne comederes, comedisti? Hinc enim mors concepta propter Dei sententiam, qui sic fuerat comminatus, fecit aduerti concupiscentialiter membra: ubi dicti sunt aperti oculi, et secutum est quod puderet [a 1Kb] .«

Dixitque Adam: Mulier quam dedisti mihi sociam, dedit mihi de ligno et comedi. »Superbia nunquid dixit, peccaui? Habet deformitatem confusionis, et non habet humilitatem confessionis. Ad hoc ista conscripta sunt, quia et ipse interrogationes nimirum ad hoc facte sunt, ut utiliter scriberentur, ut aduertamus quomodo [b 1Kb] superbia laborent homines  hodie, non nisi in Creatorem conantes referre si quid egerint mali, cum sibi uelint tribui si quid egerint boni. Mulier, inquit, quam dedisti mihi sociam, dedit mihi de ligno et comedi, quasi ad hoc data sit, ut non ipsa potius obediret uiro, et ambo Deo.

»Et dixit Dominus Deus ad mulierem: Quare hoc fecisti? Que respondit: Serpens decepit me, et comedi. Nec ista confitetur peccatum, sed in alterum refert, impari sexu, pari fastu, Serpens, inquit, decepit me et comedi; quasi cuiusquam suasio precepto Dei debuerit anteponi [c 1Kb] .« Et ipsa autem culpe causam in Creatorem refert, qui serpentem in paradiso per quem deciperetur, creauerit.

Et ait Dominus Deus ad serpentem: Quia fecisti  hoc, maledictus es inter omnia animantia et bestias terre. »Quia serpens cur hoc fecerit non est interrogatus, potest uideri quod non ipse utique id sua natura et uoluntate fecerat, sed diabolus de illo et per illum fuerat operatus, qui iam ex peccato impietatis ac superbie sue igni destinatus fuerat. Nunc ergo quod [d 1Kb] serpenti dicitur, et ad eum qui per serpentem operatus est utique refertur, procul dubio figuratum est. Nam in his uerbis tentator ille describitur qualis generi humano futurus esset [e 1Kb] .«

Super pectus tuum gradieris, et terram comedes cunctis diebus uite tue. Super pectus quippe graditur serpens, quia omnes gressus diaboli nequitie sunt et fraudes: nam in pectore calliditatem et uersutias cogitationum eius indicat, quibus ad eos quos uult  decipere serpit, pro quo antiqua translatio habet: Pectore et uentre repes. Repit autem pectore, cum terrenas hominibus, quos sua membra facere desiderat, cogitationes suggerit. Repit et uentre, cum eos ingluuie superatos in estum libidinis excitat. Omnia namque que repunt, corpus per terram trahunt. Corpus autem diaboli sunt omnes reprobi; et ipse pectore et uentre suo repit, cum eos per iniquas cogitationes uel illecebras comessationis ac luxurie ad infima deprimit. Deuorat autem terram, cum errore peccantium pascitur ac delectatur, eosque seducens  ad interitum rapit. Sicut enim sancti sepe celorum, ita nomine terre hi qui terrena sapiunt, indicantur, quomodo in sequentibus Ade dicitur: Terra es, et in terram ibis, quod nostra translatio habet: Quia puluis es et in puluerem reuerteris. In cuius signum deuorationis spiritalis ipse etiam serpens irrationalis, quo ad decipiendum hominem uelut organo suo usus est diabolus, nunc terram materialem comedere iubetur, cui prius una cum ceteris animantibus terre [f 1Kb] herbis et lignorum [g 1Kb] fructu uesci concessum erat.

Inimicitias ponam inter te et mulierem, et semen tuum et semen illius. Semen mulieris totum est genus humanum, semen diaboli preuaricatores sunt angeli, qui exemplo sunt superbie illius ac rebellionis deprauati.  Semen illius est peruersa suggestio: semen mulieris fructus boni operis, quo peruerse suggestioni resistitur. Huius autem serpentis ac seminis eius memorati inimicitiam quantum genus humanum toleret, quantam aduersus eum inimicitiam omnes electi recte uiuendo exerceant, cunctis sole clarius fidelibus constat. Cuius signum inimicitie in natura etiam apparet irrationabilis serpentis, qua cunctis animantibus et bestiis terre pro insita sibi peste ueneni generalis semper existit inimicus: quod uidelicet ei a tempore maledictionis huius, et non ante insitum esse credendum est.

Ipsa conteret caput tuum, et insidiaberis calcaneo eius. Mulier conterit caput serpentis, cum Ecclesia sancta insidias diaboli et suasiones uenenosas in  ipso mox initio deprehensas abigit, et quasi conculcans ad nichilum deducit. Conterit caput serpentis, cum superbie, per quam Eua decepta est, sepe sub potenti manu Dei humiliando resistit: initium enim omnis peccati superbia. Et serpens insidiatur calcaneo mulieris, quia circuiens Ecclesiam diabolus uelut leo rugiens querit quem deuoret, quomodo gressus bone nostre actionis euertat. Insidiatur calcaneo, cum in fine uite presentis nos rapere satagit. Calcaneo namque qui finis est corporis, non immerito finis uite nostre designatur, quod utrumque ipsa quoque serpentis conditio figurate denuntiat, qui conteri solet ab omnibus qui possunt, et ipse feriendis hominum uestigiis insidiari non desinit

 Mulieri quoque dixit: Multiplicabo erumnas tuas et conceptus tuos. In dolore paries filios tuos. »Hec quoque in mulierem Dei uerba figurate ac prophetice multo commodius intelliguntur. uerumtamen quia nondum pepererat femina, nec dolor et gemitus parientis nisi ex corpore mortis est, que precepti transgressione concepta est, refertur hec pena et ad proprietatem littere: nam et in eo quod sequitur: Et sub uiri potestate eris, et ipse dominabitur tui, cum et ante peccatum aliter [h 1Kb] factam fuisse non deceat credere mulierem, nisi ut uir ei dominaretur,  et sub eius ipsa potestate degeret, recte accipi potest hanc seruitutem significatam, que cuiusdam conditionis est potius quam dilectionis, ut etiam ipsa talis seruitus, qua homines hominibus postea serui esse ceperunt, de pena peccati reperiatur exorta. Dixit quidem Apostolus: Per caritatem seruite inuicem ; sed nequaquam diceret: Inuicem dominamini. Possunt itaque coniuges per caritatem seruire inuicem; sed mulierem non permittit Apostolus dominari in uirum. Hec enim uiro potius sententia detulit, et maritus habere dominium meruit mulieris, non natura, sed culpa: quod tamen nisi seruetur, deprauabitur amplius et augebitur culpa [a 1Kb] .« Figurate autem uerba hec ad Ecclesiam coniugem uidelicet Christi [b 1Kb] conueniunt, cuius erumne post reatum  prime preuaricationis multiplicantur in hac uita, ut ad uitam perpetuam castigata perueniat; multiplicantur et conceptus, cum spiritalem Deo sobolem predicando ac recte uiuendo gignere satagit; unde eidem sue soboli per egregium predicatorem dicitur: Filioli mei, quos iterum parturio donec formetur Christus in uobis . Parit in dolore filios, cum sollicita metuit, ne sicut serpens seduxit Euam astutia sua, ita corrumpantur sensus eorum, et excidant a simplicitate que est in Christo. Agit sub uiri potestate, quia seruit Domino in timore et exsultat ei non in securitate, sed cum tremore: cui, si nunquam peccasset, solo secure dilectionis copularetur amplexu. Et ipse dominabitur eius, carnales  eius cohibens motus, eamque ad [c 1Kb] perceptionem uite celestis continuo superne institutionis exercitio prouehens, a qua si nunquam recessisset, socia cum illo semper libertate regnaret.

Ade uero dixit: Quia audisti uocem uxoris tue, et comedisti de ligno ex quo preceperam tibi ne comederes, maledicta terra in opere tuo. In laboribus comedes eam cunctis diebus uite tue, spinas et tribulos germinabit tibi, et comedes herbas terre, etc. »Hos esse in terra labores humani generis quis ignorat, et quia non essent si felicitas que in paradiso fuerat teneretur [d 1Kb] ? Per peccatum enim hominis terra maledicta est, ut spinas pareret, non ut ipsa penas sentiret que sine sensu est, sed ut peccati humani crimen semper hominibus ante oculos poneret, quo admonerentur  aliquando auerti a peccatis, et ad Dei precepta conuerti. Nam et herbe uenenose ad penam uel ad exercitationem mortalium create sunt. Et hoc notandum propter peccatum, quia mortales post peccatum facti sumus. Per infructuosas quoque arbores insultatur hominibus, ut intelligant quam sit erubescendum sine fructu bonorum operum esse in agro Dei, hoc est in Ecclesia, et ut timeant ne deserat illos Deus, quia et ipsi in agris suis infructuosas arbores deserunt, nec aliquam culturam eis adhibent. Ante peccatum ergo hominis non est scriptum quod terra protulerit nisi herbam pabuli et ligna fructuosa;  post peccatum autem uidemus multa horrida et infructuosa nasci, propter eam uidelicet quam diximus causam. Mystice uero terra que in opere preuaricationis Ade maledicta esse perhibetur, non alia melius quam caro accipitur. Namque spinas iam et tribulos germinat nobis, quia per carnis concupiscentiam propagati, punctiones et incentiua uitiorum de ipsa carne patimur.

In sudore uultus tui uesceris pane donec reuertaris in terram de qua sumptus es, quia puluis es et in puluerem reuerteris. Illum hic panem intellige qui ait: Ego sum panis uite, qui de celo descendi ; quo in sudore uultus nostri uescimur, quia ad conspectum diuine celsitudinis, non nisi per laborem necessarie afflictionis ascendimus.

 Et uocauit Adam nomen uxoris sue Eua, eo quod mater esset cunctorum uiuentium. Et hoc nomen Adam diuino instinctu constat uxori sue posuisse, quod aptissime congruit Ecclesie sancte, in cuius solum unitate, que catholica uocatur, uite cunctis ianua patet.

Fecitque Dominus Deus Ade et uxori eius tunicas pellicias, et induit eos. Et hoc significationis gratia factum est, sed tamen factum. Nam huiusmodi indumento Dominus eos mortales iam factos fuisse insinuat; pelles quippe, que non nisi mortuis pecudibus subtrahuntur, mortis figuram continent. Ita [e 1Kb] cum contra preceptum non imitatione legitima, sed illicita superbia Deus esse appetit homo, usque ad belluarum mortalitatem deiectus est. Et quidem ipsi  sibi fecerant perizomata de foliis fici, quibus pudenda tegerent: sed Deus facit illis tunicas pellicias, quibus omne corpus illorum induat: quia ipsi, perdita per preuaricationem gloria innocentie, pretenderunt sibi uelamen excusationis, quo suam culpam in Conditorem transfunderent: et ipse Conditor illos per sententiam iusti iudicii, [f 1Kb] ablato statu uite immutabilis, in anima simul et carne mulctauit pena mortalitatis. Narrat autem Euangelica parabola quia pius pater reuertenti ad se per penitentiam filio luxurioso inter alia munera etiam stolam primam proferri, et eum indui precepit, mystice insinuans quod electi habitum immortalitatis, quem in Adam in exordio seculi perdiderunt, in fine seculi  sint recepturi in Christo, et quidem ampliori gratia. Nam Adam ita immortalis factus est, ut posset non mori, si preceptum seruaret: filii autem resurrectionis ita erunt immortales, ut nec mori unquam, nec metu mortis possint affici. De cuius receptione stole dicit Apostolus: Oportet enim corruptibile hoc induere incorruptionem, et mortale hoc induere immortalitatem : ubi induere sonat, ablatam utique significat nuditatem, quam Adam in se et Eua post peccatum agnitam erubescebant.

Et ait: Ecce Adam factus est quasi unus ex nobis, sciens bonum et malum. De hoc S. Augustinus: »Quoniam,  inquit, per quodlibet et quomodolibet dictum sit, Deus tamen dixit, non aliter intelligendum est, quod ait unus ex nobis, nisi propter Trinitatem numerus pluralis accipiatur, sicut dictum erat Faciamus hominem, sicut etiam Dominus de se et Patre: ueniemus ad eum, et mansionem apud eum faciemus . Replicatum est igitur in caput superbi quo exitu concupiuerit quod a serpente suggestum est Eritis sicut dii. Ecce, inquit, Adam factus est sicut unus ex nobis. uerba enim sunt hec Dei, non tam ei insultantis, quam ceteros ita ne superbiant deterrentis; propter quos ista descripta sunt: Factus est, inquit, tanquam unus ex nobis, sciens bonum et malum. Quid aliud intelligendum nisi exemplum timoris incutiendi esse propositum? quia non solum non fuerit factus  qualis fieri uoluerit, sed nec illud quod factus fuerat conseruauerit. De hoc alio loco: Nec Dei confitentis, inquit, uerba sunt, sed potius exprobrantis [a 1Kb] .« Ecce Adam factus est quasi unus ex nobis, sicut Apostolus ubi dicit: Donate mihi hanc iniuriam , utique a contrario uult intelligi.

»Nunc ergo ne forte mittat manum suam et sumat etiam de ligno uite et comedat et uiuat in eternum, emisit eum Dominus de paradiso uoluptatis, ut operaretur terram de qua sumptus est. Superiora uerba Dei sunt, hoc autem factum propter ipsa uerba secutum est. Alienatus enim a uita non solum quam fuerat, si preceptum seruasset, cum angelis accepturus; sed ab illa etiam, quam ducebat in paradiso, felici quodam corporis statu, separari utique debuit  a ligno uite, siue quod ex ipso illi subsisteret felix ille ipse status corporis ex re uisibili uirtute inuisibili, siue quod in eo esset et sacramentum uisibile inuisibilis sapientie. Alienandus inde utique fuerat uel iam moriturus, uel etiam tanquam excommunicatus, sicut etiam in hoc paradiso, id est, in Ecclesia, solent a sacramentis altaris uisibilibus homines disciplina ecclesiastica remoueri [b 1Kb] .«

Eiecitque Adam, et collocauit ante paradisum uoluptatis cherubim et flammeum gladium atque uersatilem ad custodiendam uiam ligni uite. Hunc locum antiqua translatio sic habet: Et eiecit Adam, et collocauit eum contra paradisum uoluptatis, et ordinauit cherubim et flammeam rompheam, etc. »Quam si  sequimur, et hoc significandi gratia factum credere debemus, sed tamen factum, ut contra paradisum, quo beata uita etiam spiritaliter significabatur, habitaret peccator utique in miseria. Quod autem dicitur collocasse Deus ante paradisum uoluptatis cherubim et flammeum gladium, hoc per celestes utique potestates in paradiso uisibili factum esse credendum est, ut per angelicum ministerium esset illic ignea quedam custodia, non tantum frustra factum  esse, nisi quia significat aliquid etiam de spiritali paradiso, non est utique dubitandum [c 1Kb] :« que etiam custodia bene uersatilis esse asseueratur pro eo quod quandoque ueniret tempus, ut etiam remoueri potuisset. Remota est namque, Enoch: peccatoribus translato; remota, Elia in curru igneo rapto; remota omnibus electis, cum, Domino baptizato, aperti sunt ei celi; remota item singulis electis, cum baptismi fonte lauantur; remota iisdem perfectius, cum soluti a uinculis ad celestis paradisi gloriam suo quique tempore conscendunt. Item quia cherubim scientie multitudo, siue scientia multiplicata interpretatur, bene cherubim et flammeus gladius ad custodiendam uiam ligni uite collocatus esse perhibetur: quia nimirum per disciplinam nobis  scientie celestis, et per laborem afflictionum temporalium reditus ad supernam patriam patet, ex qua per stultitiam preuaricationis, perque appetitum carnalium uoluptatum discessimus. Et bene non simpliciter flammam, sed dicit gladium flammeum ante paradisum esse collocatum, ut feriendas in nobis illecebras concupiscentie temporalis insinuet gladio spiritus, quod est uerbum Dei, si ad lignum uite, qui est Christus Dominus, penetrare concupiscimus. Et bene eumdem gladium uersatilem esse refert, ut indicet mystice non nobis semper hunc necessarium esse gladium, sed, ut scriptum est, tempus esse belli, tempus pacis: belli, uidelicet cum in huius uite stadio aduersum ereas potestates, uel etiam nostre mentis aut corporis uitia certamus;  pacis autem, cum perfecta uictoria coronamur, ac fructu ligni uite perpetuo sine fastidio satiamur. Querit autem aduersarius legis et prophetarum, sed ista inquiens, arbor que in paradiso uite fructus ferebat cui proderat? Cui respondens S. Augustinus: Cui, inquit, nisi prius illis primis hominibus qui in paradiso fuerant constituti? Deinde istis de paradiso pro merito sue iniquitatis eiectis, mansit ad memoriam significande spiritalis arboris uite, [d 1Kb] que est sapientia beatorum, cibus immortalis animarum. Utrum autem illo cibo nunc uescatur aliquis, nisi forte Enoch et Elias, non temere asseuerandum puto. Ligno tamen illo uite, quod est in spiritali paradiso, nisi alerentur anime beatorum, non pro munere  pietatis et fidelissime confessionis latronis anime credentis in Christum legeremus paradisum eodem die fuisse concessum. Amen, inquit, dico tibi hodie mecum eris in paradiso . Esse autem ibi cum Christo, hoc est esse cum uite ligno, ipse est quippe Sapientia, de qua scriptum est: Lignum uite est omnibus amplectentibus eam  Amen



LIBER SECUNDUS


 Adam uero cognouit Euam uxorem suam, que concepit et peperit [a 1Kb] Cain dicens: Possedi hominem per [b 1Kb] Deum. Hinc iam post delicias paradisi et preuaricationis prime reatum, huius seculi ac uite mortalis gesta narrantur, cum protoplasti, qui immortales fuerant conditi, post acceptam moriendi conditionem mortalium ex se sobolem gignere incipiunt, omnibus in iniquitate conceptis, et in delictis materno ex utero prodeuntibus. Interpretatur autem Caïn possessio, cuius causam uocabuli exposuit genitrix ipsa cum ait: Possedi hominem per Deum. Et hoc dicto, mater nostra iam catholica discretione nos docet, quod ita filium peccato sue preuaricationis obnoxium genuit, ut tamen hoc quod homo natus est, id est, quod [c 1Kb] anima constans et corpore, [d 1Kb] effectu  diuine creationis ac prime benedictionis munere possideret.

Rursumque peperit fratrem eius Abel. Abel interpretatur luctus siue miserabilis: quo nomine presagabatur a prima etate dolenda immature mortis eius conditio. Nam etsi pretiosa est in conspectu Domini mors sanctorum eius, gustato calice salutifere passionis, quantum tamen ad humanum pertinet intuitum, lugubre est satis, in tantum nos ab innocentia prime conditionis recessisse, ut nec illi qui primi in terra editi sunt germani fratres pacem inter se et concordiam habere potuerint, sed alter alterum inuidendo occiderit, dum soli adhuc cum parentibus orbis totius domini exstitissent; manifeste iam tum presagantes quod sancti in hac uita pressuras essent  a reprobis mortesque passuri: in quibus et hoc notandum quod Cain in hac uita prior natus, sed Abel de hac uita prior est sublatus, quia nimirum hec uita proprie malorum est uita, de qua in mortem precipitantur eternam; at uero electorum uita proprie futura est uita, ad quam ut felicius perueniant, mortificantur in hac uita quotidie, et estimantur ut oues occisionis.

Factum est autem post multos dies, ut offerret Cain de fructibus terre munera Domino: Abel quoque obtulit de primogenitis gregis sui et de adipibus eorum. Manifeste ostenditur quod ambo fratres fidem in Deum habuerint, ambo uel naturaliter admoniti, uel a parentibus edocti, nouerint offerenda Deo dona, et  reatum paterne [e 1Kb] transgressionis oblatis ei [f 1Kb] sacrificiis esse diluendum: sed quia non equali mente obtulerunt, non equaliter sunt utriusque uota accepta. Non enim in hoc peccasse Cain arbitror, quod uel opus exercuit agricole, uel munera Deo de fructibus terre obtulit, sed quod minus perfecta pietate in agenda carnis cura laborauerit, minus perfecta deuotione ad offerenda Deo munera accesserit. Denique  et Ne uir agricola exercebat terram, plantauitque uineam: et Melchisedech sacerdos Dei altissimi offerebat de fructibus terre panem et uinum. Non ergo Cain ob genus oblationis uile reprobatus est. Inde etenim offerebat Deo, unde et ipse uiuere consueuerat; sed ob mentem impiam offerentis, ipse una cum muneribus ab eo qui corda inspicit abiectus est, iuxta quod sequentia uerba manifestant cum dicitur:

Et respexit Dominus ad Abel et ad munera eius, ad Cain uero et ad munera illius non respexit. Non enim ait: Et respexit Dominus ad munera Abel et ad ipsum; ad munera uero Cain et ad ipsum non respexit: sed primo personam offerentis acceptam Deo uel non acceptam, deinde munera respecta, uel non respecta esse testatur. Homines etenim sepe muneribus  eorum a quibus fuerant offensi placantur; Deus autem, qui est discretor cogitationum et intentionum cordis, nullo magis munere quam pia offerentis deuotione placatur: Qui cum puritatem nostre mentis probauerit, consequenter etiam uota orationum uel operum nostrorum suscipiet

Iratusque est Cain uehementer, et concidit uultus eius. Unde nouerat Cain respexisse Dominum ad Abel et ad munera eius; a se autem ac suis muneribus uultum auertisse, nisi quia, sicut quidam interpretati sunt, inflammauit Dominus super Abel et sacrificium eius, super Cain uero et sacrificium eius non inflammauit, id est igne misso de celis hostiam Abel suscepit, quod sepissime factum offerentibus sanctis uiris legimus. Cain uero ipse sacrificium suum consumere igne debebat.  Nam et hoc significare uidetur Apostolus, cum ait: Fide plurimam hostiam Abel quam Cain obtulit Deo, per quam testimonium consecutus est esse iustus, testimonium perhibente muneribus eius Deo . Testimonium ergo perhibuit muneribus Abel Deus per ignem, hec suscipiendo de celis, quo etiam Apostoli testimonio docemur, quod hostia Abel per fidei illius deuotionem acceptabilis Deo facta est, et e contrario subintelligere debemus Cain propterea reprobatum, quod non integra suo Conditori fide seruierit.

Dixitque Dominus ad eum: Quare iratus es, et cur concidit facies tua? Nonne si bene egeris, recipies; sin autem male, statim in foribus peccatum tuum aderit? Quare, inquit, irasceris, et inuidie in fratrem liuore cruciaris, uultum dimittis in terram? Nonne  si bene egeris, si pura mente sacrificium obtuleris, recipies, respiciente Domino ad te et ad sacrificium tuum: sin autem male egeris, statim in foribus peccatum tuum aderit, et tali ianitore intrans semper exiensque comitaberis, pro eo ut Dominus custodiret introitum tuum et exitum tuum, et sicut de sapientia dicitur: Qui de luce uigilauerit ad illam non  laborabit. Assidentem enim illam in foribus suis inueniet . Et iterum: Quoniam dignos se ipsa circuit querens, et in uiis ostendit se illis habitator, et in omni prouidentia occurrit illis .

Sed sub te erit appetitus eius, et tu dominaberis illius. Iuxta idioma lingue Hebraice indicatiuum modum pro imperatiuo posuit, qualia habes innume a: Diliges Dominum Deum tuum, diliges proximum tuum, non fornicaberis, non furtum facies, non falsum testimonium dices , pro eo ut diceretur: Dilige, et ne occidas, ne forniceris, ne furtum facias, ne falsum testimonium dicas. Sub te ergo, inquit, erit appetitus eius, et tu dominaberis illius; tu quia liberi es arbitrii, moneo ut appetitum peccati impugnari compescas, et non illud tui amplius crescendo, sed  tu magis illius correctius uiuendo domineris. Hunc locum antiqua translatio sic habet: Nonne sic recte offeras, recte autem non diuidas peccasti? quiesce, ad te enim conuersio eius, et tu dominaberis illius. Recte autem offertur Deo, cui uni tantummodo sacrificandum est. Non autem recte diuiditur, cum non discernuntur recte uel loca, uel tempora oblationum, uel res ipse que offeruntur, uel qui offert, uel hi quibus ad uescendum distribuitur quod oblatum est, ut diuisionem hic discretionem intelligamus. In quo autem horum Domino displicuerit Cain, facile non potest inueniri. Sed quoniam Ioannes apostolus, cum de his fratribus loqueretur, Non sicut Cain, inquit, qui ex maligno erat, et occidit fratrem suum. Et cuius rei gratia occidit? quia opera illius maligna fuerunt,  fratris autem eius iusta ; datur intelligi propterea Deum non respexisse in munus eius, quia hoc ipse male diuidebat, dans Deo aliquid suum, sibi autem seipsum, quod omnes faciunt qui non Dei, sed suam sectantes uoluntatem, id est, non recto, sed peruerso corde uiuentes; offerunt tamen Deo munus, quo putant eum redimi, ut eorum non opituletur sanandis prauis cupiditatibus, sed explendis. Quiesce, inquit, ad te enim conuersio eius, et tu dominaberis illius. Desine peccato inuidie in fratrem contabescere, quia ad te erit conuersio eiusdem tui peccati, et in tuum caput iniquitas tua [a 1Kb] redundabit, et tu dominaberis illius, habens in potestate per gratiam diuini adiutorii conceptam de tuo corde repellere  nequitiam. Hec Deus locutus est ad Cain, eo more quo cum primis hominibus per creaturam subiectam uelut eorum socius forma congrua loquebatur. uerum quia ille non intus, sed foris est admonitus, nichilominus deliberatum scelus in necando fratre etiam post uerbum diuine admonitionis uel correptionis impleuit; sequitur enim.

Dixitque Cain ad Abel fratrem suum: Egrediamur in agrum: cumque essent in agro, consurrexit Cain aduersus Abel fratrem suum, et interfecit eum. Et hic perfidia Cain simul et innocentia demonstratur Abel: innocentia quidem Abel, in eo quod maiorem fratrem, sed erga se hostili odio accensum simpliciter  quo iubebatur ut fratrem frater secutus est; perfidia uero Cain, in eo quod occisurus fratrem foras ducit, quasi in loco secretiori diuinam possit declinare presentiam: non recogitans, neque intelligens quia qui occulta cordis sui que redarguit [b 1Kb] nouerat, etiam quo ipse secederet quidue in abdito gereret posset intueri.

Et ait Dominus ad Cain: Ubi est Abel frater tuus? Non tanquam ignarus eum à quo discat interrogat, sed tanquam iudex reum quem puniat.

Qui respondit: Nescio. Num custos fratris mei sum? Stulta pariter et superba responsio; stulta, cum illum falli posse putabat, qui conscientiam suam peccantis et ante patratum scelus fratricidii uelut occultorum cognitor arguebat; superba, cum  in modum serui peruicacis custodem fratris se esse negabat, qui manifestatione, si quid periculi immineret, minoris fratris curam habere, et eum ab ingruentibus aduersis tutari quasi maior debuerat.

Dixitque ad eum: Quid fecisti? uox sanguinis fratris tui clamat ad me de terra. Magnam uocem habet sanguis, non solum Abel, sed et omnium interfectorum pro Domino: uox est enim sanguinis eorum ipsa fidei constantia, ipse feruor caritatis, per quem pati pro Domino meruere. Ipse clamat ad Dominum de terra: quia etiamsi in abditis terre sinibus sicut Abel fuerint ab impiis interempti, causa tamen ipsa mortis eorum in conspectu interni [c 1Kb] arbitri pretiosa existit et clara, iuste  postulans ut et hi qui in sua simplicitate sunt iniuste perempti, coronentur; et illi qui eos iniuste persequendo trucidauere, damnentur. Eorum ergo sanguis occisorum clamat ad Dominum, quorum et uita ante mortem clamasse probatur ad illum, qui dicere solent: Clamaui in toto corde meo, exaudi me, Domine, iustificationes tuas requiram . Ille enim ad Dominum corde clamat, qui magna postulat, qui celestia precatur, qui eterna sperat, qui non gloriam huius seculi ab illo, sed iustificationum eius custodiam requirit. Qui uidelicet clamor unde in cordibus iustorum nascatur docet Apostolus dicens: Misit Deus Spiritum Filii sui in corda nostra clamantem abba Pater ; clamantem namque in cordibus nostris ad Patrem dicit  Spiritum, quia nimirum ipse hec ad clamandum cum impleuerit accendit. Hunc clamorem pie deuotionis et animas martyrum post mortem habere manifestat Ioannes cum ait: uidi sub altare animas interfectorum propter uerbum Dei et propter testimonium quod habebant, et clamabant uoce magna dicentes: Usquequo, Domine sanctus et uerus, non iudicas, et uindicas sanguinem nostrum de his qui habitant in terra ? Clamant enim hec anime sanctorum non odio inimicorum, sed amore iustitie, quam semper esurire ac sitire didicerunt, simul et desiderio recipiende sue carnis, ut quam pro Domino in mortem dederant, [d 1Kb] in hac immortali atque  incorruptibili Domino astare mereantur. Magna autem est uox clamoris eorum, magnum est desiderium iustitie. Clamante uero ad Dominum sanguine sanctorum, id est iustam ultionem sue, iniuste necis expetente, quid de persecutoribus eorum agatur, subsequenter ostenditur, dicente Domino ad Cain:

Nunc igitur maledictus eris super terram que aperuit os suum, et suscepit sanguinem fratris tui de manu tua: cum operatus fueris eam, non dabit tibi fructus suos: uagus et profugus eris super terram. Iuxta mensuram peccantium iustus iudex et mensuram ponit uindicte: Adam namque uetitum comedens nequaquam ipse maledicitur, sed terra potius in eius opere maledictioni subiicitur; non quidem adeo ut  fructus operanti deneget, sed ut laboranti ac desudanti suos cultori proferat fructus; et ut labor idem aliquando posset finiri, ac requies eterna ingredi. Carnis etiam morte addicitur: quod beneficii gratia factum, ne semper ita laboraret ac doleret, soli qui presentis seculi quam sit erumnosa uita perpendere nesciunt, dubitant. Porro Cain cum sciret preuaricationem suorum damnationemque parentum, addidit eiusdem noxe preuaricationis, quam de [a 1Kb] traduce traxerat, grauiorem perfidie, liuoris, homicidii et mendacii reatum; unde merito et pena plectitur acriore: primo ut ipse maledictus sit super terram, quam cruore fratris, catenus mundam, polluerat; deinde ut in terra exercenda superuacue desudaret, nulla suis laboribus frugum copia  respondente: tertio ut in eadem terra uagus semper esset et profugus, neque ausus uspiam sedes habere quietas, siue, ut alia translatio habet, tremens gemensque uiueret super terram. At [b 1Kb] ille, audita pena tante sue maledictionis, noluit ueniam deprecari, sed peccatis peccata congeminans, tantum putauit nefas, cui a Deo non posset ignosci. Denique respondit ad Dominum:

Maior est iniquitas mea quam ut ueniam merear. Ecce eiicis me hodie a facie tua, et a facie terre abscondar, et ero uagus et profugus in terra. Eiicior, inquit, a conspectu tuo, et conscientia sceleris lucem ipsam ferre non sustinens, abscondar [c 1Kb] ut latitem. uel certe eiicis me a facie terre, ne uidelicet in ulla  terrarum regione, ne inter ullos habitatores eius orbis securus liberque manere permittar, a facie quoque tua abscondar, ne hanc ultra uidere merear, quam usque hodie sepius intuendo, ac tuam uocem audiendo, felicior uiuebam.

Omnis igitur qui inuenerit me, occidet me. Dum ex tremore corporis et furia trementis, siue ex instabilitate uagi ac profugi, eum esse [d 1Kb] intelligit qui mereatur interfici. uerum Deus nolens eum compendio mortis finire cruciatus, nec tradens pene qua seipsum damnauerat:

Nequaquam, inquit, ita fiet, sed omnis qui occiderit  Cain septuplum punietur. Non ut estimas morieris, et mortem pro remedio accipies, sed uiues plurimo tempore ad exemplum ceterorum, ne sic peccare audeant; tantumque abest ut te [e 1Kb] abs quolibet interfici uelim, ut si quis te interfecerit, septuplum, id est, grauissima ultione puniatur, qui nec tue damnationis acerbitate admonitus, a sanguine effundendo uoluit manus cohibere. Non enim illum debuit homo occidere hominem cui Deus uitam peccanti donauerat, uel ad cumulum pene ipsius, uel ad exemplum cautele et aliorum correctionis. Solet namque nonnunquam Scriptura septenario numero plenitudinem eius de qua loquitur rei significare, sicut in Leuitico: Si ambulaueritis, inquit, ex aduerso mihi, nec uolueritis audire me, addam plagas uestras septuplum  . Et paulo post: Et percutiam uos septies propter peccata uestra , pro eo quod est multipliciter. Et in bonam partem Psalmista: Septies in die laudem dixi tibi , quod est aliis uerbis dicere: Semper laus eius in ore meo . Quod uero antiqui interpretes dixerunt: Omnis qui occiderit Cain septem uindictas [f 1Kb] exsoluet, hunc habet sensum. uiues usque ad septimam generationem, et conscientie tue igne torqueberis: ita ut quicunque te occiderit, secundum duplicem intelligentiam, aut in septima generatione, aut magno te liberet cruciatu: non quo ipse qui occiderit Cain septem ultionibus subiiciendus sit, sed quo septem uindictas, que in Cain toto tempore cucurrerunt, soluat in interfecto, occidens  eum qui uite fuerat derelictus ad penam. Nam et septimus ab Adam fuit Lamech a quo occisus esse Cain perhibetur: et hic eumdem Cain per mortem septem uindictis, quas septempliciter peccans meruit, absoluit. Primum namque eius peccatum est quod offerens Deo non recte diuidebat; secundum, quod fratri inuidit; tertium, quod dolose egit dicens: Egrediamur in agrum; quartum, quod interfecit; quintum, quod procaciter negauit: Nescio; sextum, quod se ipsum damnauit: Maior est iniquitas mea, quam ut ueniam merear; septimum, quod nec damnatus egit penitentiam.

Posuitque Deus Cain signum, ut non eum interficeret omnis qui inuenisset eum. Ipsum uidelicet signum quod tremens et gemens uagusque et profugus semper  uiueret: eadem sua erumna admonitus, quia non passim a quibuslibet posset occidi; quicunque autem eum occideret, uel magnis miseriis ipsum Cain liberaret, uel se ipsum hoc faciens septemplici uindicte manciparet

Egressusque Cain a facie Domini, id est, a penetralibus illarum edium in quibus eatenus cum parentibus inhabitans, sepius illum uidere in angelica forma solebat.

Habitauit in terra profugus ad orientalem plagam Eden. Eden interpretatur uoluptas siue delicie, quo  nomine paradisus designatur de quo supra dicitur: Plantauerat autem Dominus Deus paradisum uoluptatis a principio, quod antiqui interpretes ita transtulere: Et plantauit Dominus Deus paradisum in Eden contra orientem: unde datur intelligi ad orientalem mundi plagam paradisum esse conditum. Habitauit ergo Cain, non ad orientalem plagam paradisi, alioquin ultra hunc mundum habitaret, sed in orientalibus mundi partibus, quibus in proximo est paradisus, quamuis inaccessibilis et ignotus mortalibus. Cuncta autem que de iustitia uel [a 1Kb] martyrio Abel, et de prauitate ac damnatione Cain iuxta litteram dicuntur, mystice dominice passioni uelcon uersationi in carne et persecutioni ac perditioni Iudeorum testimonium ferunt. Neque enim frustra ipse Dominus eisdem  Iudeis dicit: Si crederetis Moysi, crederetis forsitan et mihi; de me enim ille scripsit . [b 1Kb] Ergo Cain erat primogenitus, Abel secundus. Erat prior populus Iudeorum possessio Dei, sicut ipse ad Mosen, Filius, inquit, meus primogenitus Isrel , [c 1Kb] secundus est populus gentium, pro cuius maxime uita Dei Filius [d 1Kb] et nasci in carne et mori dignatus est. Fuit Abel pastor ouium, et Dominus ait: Ego sum pastor bonus . Cain autem agricola, quia populus Iudeorum terrenis ac temporalibus negotiis insistebat, uel hec uidelicet sola querens, uel horum intuitu Domino seruiens, ut pote carnaliter intelligens ea que illi prophete mystice de celesti promissione loquebantur dicentes: Si uolueritis et audieritis me, bona terre comedetis .

Offerebat enim Cain de fructibus terre munera Domino. Quia populus ille per bona opera, que terrene retributionis gratia sectabatur, Domino se placere putabat. uel certe de fructibus terre munera obtulit, cum se populus idem per terrenam circumcisionem, terrenum sabbatum, terrenum azyma, terrenum Pacha, iustificari credens, iustitiam fidei que in Christo est accipere despexit.

Abel quoque obtulit de primogenitis gregis sui et adipibus eorum. Quia Dominus interpellans Patrem pro sanctis, secundum formam assumpte humanitatis offert illi uota eorum, opera uidelicet bona, et pinguedinem interne dilectionis. Hec sunt enim primogenita gregis eius et adipes eorum. Respicit Dominus  ad Abel dicens: Hic est Filius meus dilectus in quo mihi bene complacui . Respicit [e 1Kb] et ad munera eius, quia uitam electorum quam offert illi gratanter, Deus Pater accipit, et quasi per ignem de celo hostiam eius incendit, quia eos qui  se pro Domino mortificare curauerint, ipse uirtute sui spiritus, quo amplius in celestibus ignescant, imo toti celestes efficiantur, inflammat. Ad Cain uero et ad munera eius non respicit, quia redarguens carnalia Iudeorum opera dicit per prophetam: Quo mihi multitudinem uictimarum uestrarum? dicit Dominus: Plenus sum, holocausta arietum et adipem pinguium et sanguinem taurorum et hircorum et uitulorum nolui . Et paulo post: Manus enim uestre sanguine plene sunt. Lauamini, mundi estote uidelicet per fidem gratie Christi. [f 1Kb] Irascitur Caïn contra fratris pietatem, nec redargutus a Domino a concepto per inuidiam furore resipiscit. Quanto Iudei contra Dominum et gratiam pro Noui Testamenti liuore bacchati sint, quoties ab illo correpti uel admoniti  nichilominus malignis perstiterint in ceptis, sufficienter euangelica prodit historia, quibus apte conuenit quod de Caïn dicitur, quia conciderit uultus eius: non enim poterant reuelata facie gloriam Domini speculari. Perdiderant namque gaudium illud diuine gratie, de quo iusti gloriantes aiunt: Signatum est super nos lumen uultus tui, Domine; dedisti letitiam in corde meo .

Eduxit Cain fratrem suum foras, et occidit in agro. Eduxit populus Iudaïcus Dominum foras de ciuitate sua Hierusalem, et crucifixit in loco Caluarie; quo utriusque loco passionis admonemur typice ut exeamus ad Dominum extra castra, improperium eius portantes, id est, relicto mundi consortio ac societate prauorum, libenter abiecta queque seculi pro  patrie celestis amore toleremus. Interrogante Domino Caïn ubi esset Abel frater eius, nescire se respondit, nec eius esse custodem. Hactenus Iudei interrogantibus se fidelibus, membris uidelicet Christi, de Christo, se nescire dicunt. Essent autem ipsi quodammodo Christi custodes, si Christianam fidem suscipere et custodire uoluissent. Nam qui custodit in corde suo Christum, non dicit quod Caïn, nescire se fratrem suum, nec eius esse custodem.

[g 1Kb] Dixit Deus ad Cain: Quid fecisti? uox sanguinis fratris tui clamat ad me de terra. Sic arguit in Scripturis sanctis uox diuina Iudeos. Habet enim magnam uocem Christi sanguis in terra, cum eo accepto ab omnibus gentibus respondetur [h 1Kb] Amen.  Hec est, clara uox [i 1Kb] sanguinis quam sanguis ipse exprimit ex ore fidelium eodem sanguine redemptorum de quo bene fidelibus dicit Apostolus: Accessistis ad Testamenti Noui mediatorem Iesum, et sanguinis sparsionem melius loquentem quam Abe . Melius quippe loquitur sanguis Christi  quam Abel, quia nimirum ille in condemnationem fratricide clamabat ad Dominum, hic autem in saluationem Christi fratrum fidelium uocem suam tollit ad celum.

Nunc igitur maledictus eris super terram, que aperuit os suum, et suscepit sanguinem fratris tui de manu tua. Terram dicit Ecclesiam: ipsa enim, non alia, aperit os suum gustare in mysterio sanguinem Christi qui effusus est manibus populi Iudeorum. Super hanc maledictus est populus idem: quia nimirum hec quanto arctius amori sui Conditoris inheret, tanto grauius inimicam ei gentem maledictam esse intelligit, quamuis seipsam, adhuc superbiens specialiter benedictam glorietur.

Cum operatus fueris eam, non dabit tibi fructus suos.  Operatus est populus idem in ea terra quam caput Ecclesie Christus portauit, id est, in eius carne salutem nostram, crucifigendo eum qui mortuus est propter delicta nostra, nec ei dedit eadem terra fructus suos, quia non iustificatus est fide resurrectionis eius qui resurrexit propter iustificationem nostram: unde nec resurgens eis a quibus erat crucifixus apparuit, tanquam Caïn operanti terram, ut granum illud seminaretur, non ostendens eadem terra fructum uirtutis sue. Sed eam terram que est Ecclesia operati sunt Iudei, suis persecutionibus agendo ut amplius in Deum proficeret: sepe etiam in multos ad mortem usque seuiendo, sed ipsi fidei et pretiose mortis eorum fructum uidere non meruerunt. Quod autem respondit Domino Caïn Maior  est iniquitas mea quam ut ueniam merear. Ecce eiicis me hodie a facie terre, et a facie tua abscondar, et ero uagus et profugus in terra: patet de Iudeorum populo luce clarius, quia maior est iniquitas qua Filium Dei occidit, quam ut ueniam mereatur; et ideo quicunque ex eo ueniam penitentes accipiunt, hi profecto trans meritum suum diuine gratia pietatis saluantur. Patet quia eiectus est a facie terre, id est, a sorte sancte Ecclesie, et absconsus a facie diuine contemplationis; quod sibi ipse protendebat, quando faciem Christi in passione uelauit, quod illi etiam celestia signa protendebant, quando eo crucifixo sol radios sue lucis abscondit, perditoque regno profugus ac uagus per orbem quacunque dispersus est, timens ne ipsa etiam temporali uita priuetur, et  quasi dicit cum Caïn: [a 1Kb] Omnis igitur qui inuenerit me, occidet me. Sed quid ei respondit Deus? Nequaquam ita fiet, sed omnis qui occiderit Cain septem uindictas exsoluet, id est, non corporali morte interibit genus impium carnalium Iudeorum. Quicunque enim eos ita perdiderit, septem uindictas exsoluet, id est, auferet ab eis septem uindictas quibus alligati sunt propter reatum occisi Christi, ut hoc toto tempore, quod septenario dierum numero uoluitur, magis quia non interiit gens Iudea, satis appareat fidelibus Christianis quam subiectionem meruerint, qui superbo regno Dominum interfecerunt. Huius expositionem  sententie propterea iuxta antiquam translationem posuimus, quia de opusculis S. Augustini qui hanc sequebatur, sicut et alia multa decerpsimus.

Posuitque Deus Cain in signum, ut non eum interficeret omnis qui inuenisset eum. Habet gens Iudea siue sub paganis regibus, siue sub Christianis signum legis sue, quo a ceteris gentibus populisque distinguitur, et omnis imperator uel rex, qui eos in regno suo inuenit, cum ipso signo eos inuenit, nec occidit, id est, non efficit ut non sint Iudei, certo quodam et proprio sue obseruationis signo a ceterarum gentium communione discreti, nisi quicunque eorum ad Christum transierunt.

Egressusque Cain a facie Domini habitauit in terra profugus ad orientalem plagam Eden. In facie Domini  agnitio eius, qua se manifestat ac dignoscitur, solet intelligi. Merito ergo populus, qui a diuine cognitionis gratia recessit, in terra habitare perhibetur. Non enim potest dicere cum electis: Nostra autem conuersatio in celis est: unde etiam Saluatorem exspectamus Dominum nostrum Iesum Christum . Hunc locum LXX Interpretes ita transtulere: Exiit autem Cain a facie Domini Dei, et habitauit in terra Naid contra Eden. Naid autem in profugum, siue ut in libro Hebreorum nominum inuenimus, instabilem motum et fluctuationem uertitur, quod nonnulli, quibus et Iosephus [b 1Kb] consentit, locum esse in quo habitauerit Caïn, autumant. Porro noster interpres non hoc nomen loci, sed rei ipsius esse significantiam  intellexit; quia Caïn instabilis semper et fluctuans atque incertarum sedium esset futurus. Quod [c 1Kb] quantum presenti Iudeorum statui conueniat, uniuersus testis est mundus. Qui bene etiam contra Eden [d 1Kb] habitare perhibetur. Eden quippe uoluptatem siue delicias significat: quia nimirum perfidus ille populus quantum auersus a cognitione ueritatis terrenis se negotiis implicat, tantum contrariam deliciis celestibus uitam gerit; et quia temporalia solummodo gaudia sitit, torrenti uoluptatis diuine, quo iusti potantur, siccis faucibus cordis aduersarius existit.

Cognouit autem Cain uxorem suam, que concepit et peperit Enoch, et edificauit ciuitatem uocauitque nomen eius ex nomine filii sui Enoch. Sicut ab initio  seculi incipientis in occisione Abel passiones sanctorum; in liuore autem et persecutione Caïn perfidie sunt insinuate reproborum, que ad finem usque seculi erunt ambe in mundo permansure; sic et in ciuitate quam edificauit Caïn typice intimabatur quod spes tota prauorum in huius seculi regno esset ac felicitate figenda, ut pote qui futurorum bonorum aut fidem aut desiderium nullum haberent. De qua ciuitate loquitur Dominus per prophetam Osee: Deus ego, et non homo, in medio tui sanctus, et non ingrediar ciuitatem . Neque enim Abel siue Seth, qui pro eo natus est, ciuitatem  aut [a 1Kb] domos [b 1Kb] edificasse leguntur: quia nimirum eos designabant, imo eorum erant primitie, qui suo gaudent cantare Creatori: Quoniam incola ego sum apud te in terra et peregrinus sicut omnes patres mei . Quibus apte conuenit hoc quod premisimus Domini promissum: Deus ego et non homo in medio tui sanctus: quia quo a mundane ciuitatis consortio se reddunt extraneos, eo inhabitatione sui Conditoris existunt digniores. Apte autem Cain nomen ciuitatis ex nomine filii sui Enoch uocauit, ut successores se tales habiturum designaret, qui patrie celestis exsortes, in huius uite delectatione corda fundarent. Et bene Enoch interpretatur Dedicatio, quia reprobi dum pro eis que operantur in presenti gaudere desiderant, quasi ciuitatem,  quam sibi edificant, in prima generatione dedicant. At contra in illa generis humani prosapia que per Seth ad Ne descendit, septimus ab Adam nascitur Enoch, qui ambulasse coram Deo legitur, et non apparuisse, quia tulerit eum Deus: quia nimirum requies et letitia spesque omnis electorum nonnisi in futuro sabbato est, qui postquam in hac uita ambulant cum Domino, humiliter eius precepta sequentes, tolluntur ab eo in uitam perpetue quietis, et non apparent ultra inter mortales, quia cum illo immortaliter uiuunt. Ipsi enim sunt ciuitas eius et templum, nunc quotidianis profectibus bonorum operum ad perfectionem tendentes, tunc finitis laboribus, cum illo regnantes, et in sua ipsi dedicatione, que per presentiam sancti Spiritus perpetuo celebrabitur,  singuli quasi in Enoch nomine gaudentes.

Porro Enoch genuit [c 1Kb] Iram, et Iram genuit Mauiahel, et Mauiahel genuit Matusahel, et Matusahel genuit Lamech, qui accepit uxores duas: nomen uni Ada, et nomen alteri [d 1Kb] Sella, genuitque Ada Iabel. [e 1Kb] Progenies Cain usque ad septimam generationem computatur, et in hac ipse a Lamech occisus, septem uindictis quas diutissime miser gestabat, absolutus est. In hac tota que de illo nata erat soboles, postquam ad augmentum maledictionis etiam adulterio Lamech polluta est, [f 1Kb] ingruente diluuio periit. In sexta quidem generatione adulterio fedata, in septima uero diluuio deleta: in quo spiritaliter insinuatur quod impiorum ciuitas, id est, societas tota reproborum,  in sex huius seculi etatibus se corruptura sceleribus, in septima autem, que est in futuro, in eternum sit peritura. Sicut enim septimus ab Adam Enoch raptus est in paradisum, et non uidit eum homo, quia uiuit in pace cum Deo; ita septimus a Cain Iabel, interpretatur Mutatus, cum suis fratribus et uniuersa progenie deletus est diluuio, et non uidit eum homo, quia eterna morte mulctatus, et ab ea quam dilexerat gloria seculi, illam quam non preuidebat est mutatus in penam. In quibus aperte designatur, ut diximus, quod sancti post huius seculi sex etates  ad requiem in alia uita, et reprobi tendant ad supplicium, ut etiam, narrante Domino, Lazari pauperis et diuitis superbi manifeste probat historia.

Genuit, inquit, Ada Iabel, qui fuit pater habitantium in tentoriis atque pastorum, et nomen fratris eius Iubal. Ipse fuit pater canentium cithara et organo. Sella quoque genuit Tubalcain, qui fuit malleator in cuncta opera eris et ferri. Cuncta hec que filii Lamech inuenisse uel egisse referuntur, ad cultum uel ornatum uel illecebras huius uite pertinent: nichil autem tale Abel, nichil [g 1Kb] tale natus pro eo Seth, aut nepotes eius fecisse leguntur, sed uelut peregrini in terra simplicem duxisse uitam probantur. Nam etsi Abel pastor erat ouium, non tamen uoluit adeo huic se officio mancipare, ut tentoria sibi in quibus familarius  hoc exercere posset contexeret. Cithare autem et organo absit ut uir tantus ullum tempus indulgeret. Si quis uero cuncta opera que de ere ac ferro fiunt solerter intuetur, manifeste cognoscit quia si recte naturalem legem seruaret genus humanum, etiam de paradisi gaudiis culpa preuaricationis expulsum, nequaquam his omnibus opus haberet: unde hec omnia a filiis maledictionis esse constat inuenta, quamuis postmodum, degenerante humano genere a castitate prime conuersationis, etiam boni Dei famuli pro communione uite socialis aliquotiens huiusmodi rebus operam dabant. Sed magna utique distantia, quia nimirum reprobi talibus quasi summo suo bono [h 1Kb] delectabantur: electi uero his aut omnimodis abrenuntiant, aut pro commodo uite huius  aliquo, donec ad eternam perueniant, sicut uiator stabulo siue uiatico, transeuntes utuntur. Denique patriarche habitabant in tentoriis, sed hoc uelut peregrini in mundo, ad distinctionem eorum qui in urbibus ac domibus quasi terre ciues habitare solebant. Utebantur psalmiste cithara et organo, sed ad laudandum in eis Dominum: et e contra arguit propheta eos qui cithara, tympano et lyra in conuiuiis personabant. Erant in populo Dei uiri docti in cuncta opera eris et ferri, necnon et argenti et auri: sed hos ipse hanc artem ad distinctionem sui tabernaculi transferre precepit. Propheta quoque gaudia Dominice incarnationis euangelizans, opera ferri noxia tollenda atque in melius commutanda predixit, et conflabunt, inquiens, gladios suos in uomeres, et lanceas  suas in falces; non leuabit gens contra gentem gladium, nec exercebuntur ultra ad prelium . Nec pretereundum negligenter quod cum homines adulterio inquinari, cum pascendis pecoribus amplius iusto insistere, cum modis musicis dissolui, cum fabrilibus operam dare artibus ceperunt, tunc diluuio sunt superueniente deleti. Sed cauendum solertius ne nos huiusmodi rebus ultra modum irretitos ultimus dies inueniat, cum etiam Dominus de die iudicii loquens commemorato hoc tempore, ad  cautele nos studium incitet, dicens: Sicut enim erant in diebus ante diluuium comedentes et bibentes, nubentes et [a 1Kb] nuptum tradentes usque ad eum diem quo intrauit Ne in arcam, et non cognouerunt donec uenit diluuium et tulit omnes; ita erit et aduentus Filii hominis .

Soror uero Thubalcain [b 1Kb] Nema. Nema interpretatur uoluptas. Bene autem series generis Cain in natiuitate femine terminatur; et eadem femina uoluptas nominatur: quia tota prauorum intentio mundi seruit illecebris, et in expletione carnalium uoluptatum uitam finire desiderat. uerum nata hac femina, non multo post uniuersa progenies maledicta diluuio consummata est: quia cum delectationibus mundi colla mentis subdiderint, cum dixerint pax et securitas,  tunc repentinus eis superueniet interitus. Notandum autem quod delectatio siue uoluptas duobus modis, id est, et in bono et in malo, solet intelligi: in bono, uidelicet cum dicitur, mansueti autem possidebunt terram, et delectabuntur in multitudine pacis . Et rursum: Inebriabuntur, inquit, ab ubertate domus tue, et torrente uoluptatis tue potabis eos . A qua uoluptate et paradisus cognominatur, quia nimirum ad hoc in eo positus est homo, ut in presentia sui Conditoris ibidem beatissimis ac sanctissimis carnis et anime deliciis perpetuo frueretur. In malo autem uoluptas accipitur, cum notantur ab Apostolo quidam uoluptatum amatores magis quam Dei. Quibus apte uocabulum [c 1Kb] Neme, in cuius generatione prima,  mundi etas, paucis exceptis, deleta est, congruit. Recessisset ergo genus humanum ab Eden, id est, a deliciis internorum bonorum; et exercebat relictis celestibus terram, [d 1Kb] et peruenit usque ad natiuitatem femine, que Nema, id est, uoluptas uocaretur: nec multo post totum cataclysmo periit: ut profecto natiuitate talis sobolis et euentu subsecute cladis insinuaretur, quia merito ad ruinam properant quique, neglectis spiritalibus, carnis sese uoluptatibus subigunt. Et quidem Nema in septima a Cain generatione nata est. Si autem ab ipso Adam generationes Cain computare, et omnes etiam filios Lamech annumerare uolueris, inuenies Nemam in undecimo loco positam. Lamech namque est septimus ab Adam, quibus cum quatuor liberos eiusdem Lamech  adieceris, undecimum profecto numerum implebis. Solet autem undenario numero, qui denarium transgreditur, peccatum designari, quod transgressione decalogi legis perpetratur. Atque ideo recte generatio reproba in undenario numero, et hoc in femina, terminatur ac deperit: quia dum legis diuine scita  contemnens, prauis suis uoluptatibus satiari contendit, repentinum sibi struit exitium.

Dixitque Lamech uxoribus suis Ade et Selle: Audite uocem meam uxores Lamech, auscultate sermonem meum, quoniam occidi uirum in uulnus meum, et adolescentulum in liuorem meum. uirum uel adolescentulum, quem dicit, Cain significat, quem idem Lamech, sed non sponte, interficit, sicut Hieronymus in quodam Hebreo uolumine scriptum esse testatur. Occidit autem eum in uulnus et in liuorem suum, quia et ipse sibi [e 1Kb] in hoc mortem adsciuit ac damnationem, quod eum, quem Deus uite donauerat, peremit.

Septuplum ultio dabitur de Cain: de Lamech uero septuagies septies. Septuplum ultio data est de Cain, quia usque ad septimam generationem fratricidii et  inuidie sue uagus profugusque penas luebat. De Lamech uero septuagies septies, quia sicut Hieronymus [f 1Kb] relatum sibi ab Hebreis testatur, et Iosephus idem affirmat [g 1Kb] , LXX et uII anime progenite sunt de stirpe Cain, que diluuio perierunt. Et in hoc numero de Lamech factam aiunt esse uindictam, quod genus ipsius usque ad diluuium perseuerauerit. Interpretatur autem Lamech Percutiens siue Percussus, que utraque interpretatio eidem uni conuenit qui et percussit Cain, et ob hoc idem parricidium etiam ipse diuina ultione percussus est. Mystice autem Lamech genus humanum significat, et percussum fraude antiqui hostis in primo parente, et percutiens seipsum quotidianarum augmentatione culparum, de quo ultio  septuagies septies data est; quia usque ad aduentum Christi, qui in septuagesima et septima generatione in mundo apparuit, noxa prime preuaricationis genus premebat humanum, donec adueniens ille [h 1Kb] tolleret peccata mundi, et in eternam nos uitam, quam in Adam perdidimus, aperta suo baptismate uel passione ianua regni celestis, induceret. Tunc ergo ultio de Lamech cessauit, quia contrito per passionem ac resurrectionem dominicam aculeo mortis atque peccati, genus humanum ad regnum celeste rediit.

Cognouitque adhuc Adam uxorem suam, et peperit filium, uocauitque nomen eius Seth, dicens: Posuit mihi Deus semen aliud pro Abel. Postquam Cain fratricidam exstinctum commemorauit, et progeniem  eius in septima generatione denuo maledictam replicauit, reuertitur ad restaurationem seminis sancti exponendam, [i 1Kb] utque hoc pereuntibus impiis perpetuo [i 1Kb] manserit narrat. Interpretatur autem Seth Positio, siue Resurrectio, cuius causa nominis aperitur, dicente parente:

Posuit mihi Dominus semen aliud pro Abel quem  occidit Cain. Positus est pro Abel, non solum ordine nascendi, sed et merito uirtutis, locum fratris implens, cuius deuotio mentis etiam ad sobolem ipsius transisse monstratur, cum subditur:

Sed et Seth natus est filius, quem uocauit Enos. Iste cepit inuocare nomen Domini. Enos interpretatur Homo uel uir: unde recte qui tale nomen ipse habet, nomen Domini incipit inuocare, tanto instantius quotidianis in precibus auxilium Conditoris implorans, quanto se fragilis nature factum meminit. Mystice autem sicut Abel occisus a Cain passum Dominum; ita natus pro eo Seth resuscitatum eum a morte designat: unde apte apud Septuaginta Translatores nato eo dixisse fertur pater siue mater eius: Suscitauit enim mihi Deus semen aliud pro Abel,  quem occidit Cain. Quod ideo recte iuxta mysticos sensus semen aliud appellatur, cum idem Dominus qui occisus est resurrexit, quia nimirum mortalis occisus est, resurrexit immortalis: mortuus est ne nos mori timeremus: surrexit ut nobis resurgendi a morte spem fidemque tribueret: quorum distantiam seminum, loquens de nostra resurrectione, Apostolus manifeste discreuit, seminatur, inquiens, in corruptione, surget in incorruptione: seminatur in ignobilitate, surget in gloria: seminatur in infirmitate, surget in uirtute: seminatur corpus animale, surget corpus spiritale . Et de ipso Domino, Etsi mortuus est, inquit, ex infirmitate, sed uiuit ex uirtute Dei . Enos uero filius Seth populum [a 1Kb] Christianum figuraliter exprimit,  qui per fidem ac sacramentum dominice passionis ac resurrectionis quotidie per totum orbem ex aqua et Spiritu sancto nascitur. Iste enim gratiam regenerationis sue prime generationi preferens, in uniuersis que [b 1Kb] agit auxilium nominis Domini inuocare consueuit, dicens: Pater noster, qui es in celis, sanctificetur nomen tuum , etc., eiusdem dominice orationis, siue aliarum quibus gratie eius, sine qua nichil ualemus, supplicare solemus; unde etiam recte nos propter conscientiam nostre fragilitatis Enos, id est, Hominis uocabulo cognominamur: propter uero spem future nostre immortalitatis filii Seth, id est, Resurrectionis, existimus.

Hic est liber generationis Adam. In die qua creauit Deus hominem, ad similitudinem Dei fecit illum: masculum  et feminam creauit eos, et benedixit illis. Hic est liber prime creationis hominis, quod ad similitudinem suam fecit illum Deus, ut uidelicet participatione bonitatis eius esset perpetuo bonus, immortalis et felix; quod masculum et feminam fecit eos, quod factos gratia sue benedictionis illustrauit. Talis erat generatio Adam cum uxore sua in die qua creatus est: Sed, heu! proh dolor! [c 1Kb] profanauit ille similitudinem Dei, hosti magis quam Creatori credendo, contraxit primogenitus eius penam maledictionis grauiorem inuidendo et occidendo fratrem, corrupit  septimus ab illo Lamech statutam masculi et femine legem, de qua dictum erat, Erunt duo in carne una , accipiendo duas uxores, et in una carne tres coniungendo, et crebrescentibus passim malis, in tantum a similitudine sui Conditoris ac prima benedictione genus recessit humanum, ut in decima generatione, exceptis paucis, quos arca cohibuit, totum deleri meruisset; ad quam tamen similitudinem ac benedictionem nobis redire concessit Conditor ipse, in nostre nature similitudine nasci ac maledici morique dignatus, quatenus per ipsum redempti et dicere de ipso mereamur: Scimus quia cum apparuerit, similes ei erimus: uidebimus enim eum sicuti est , et audire ab ipso: uenite, benedicti Patris mei, possidete [d 1Kb] paratum uobis regnum  a constitutione mundi .

Et uocauit nomina eorum Adam in die quo creati sunt. Adam sicut et Enos interpretatur Homo, sed sic Enos sonare fertur Hominem, ut masculis tantum congruat: Adam uero ita ut utrique sexui possit aptari; unde recte dicitur quia uocauit nomina eorum Adam, id est, Homo. Sicut autem homo Latine ab humo nominis etymologiam habet, quia de humo carnis originem traxit, ita apud Hebreos Adam a terra nominatur, quia de limo terre homo formatus est; unde etiam Adam Terrenus, siue terra rubra potest interpretari. Porro apud Grecos homo aliam habet etymologiam: uocatur enim antropos, ab eo quod superna speculari et ad celestia contuenda debeat oculos mentis attollere. Inest autem nomini  Adam, excepta interpretatione qua hominem designat, et aliud sacramentum quod silentio preteriri non debet. Habet enim litteras quatuor A, et D, et A, et M, a quibus litteris et quatuor orbis plage, cum Grece nominantur, initium sumunt. uocatur namque apud eos anatole oriens, dysis occidens, arctos septentrio, mesembria meridies; multumque decebat ut nomen protoplasti omnes mundi plagas ipse mystice contineret, per cuius progeniem mundus erat omnis implendus. Quod autem [e 1Kb] dicit, Et uocauit nomina eorum Adam, [f 1Kb] et addidit, In die quo creati sunt, patenter insinuat quod uno eodemque die, id est, sexto mundi nascentis, Adam et uxor eius facti sunt, et non uxor de latere eius post sextum aut septimum diem seorsum creata.

 uixit autem Adam centum triginta annis, et genuit ad similitudinem et imaginem suam, uocauitque nomen eius Seth. Adam quidem creatus est ad imaginem et similitudinem Dei, quia immortalis est in anima et carne conditus. Postquam uero imaginem in se Dei ac similitudinem peccando corrupit, genuit ad similitudinem et imaginem suam filium, id est, mortalem, corruptibilem, rationis capacem, reatu sue preuaricationis astrictum, et nonnisi eiusdem Conditoris sui gratia soluendum. Notandum autem quod ubi nostri Codices ex Hebreo fonte transfusi habent uixisse  Adam centum triginta annis, et genuisse Seth, antiqua translatio habet, pro centum triginta, ducentos triginta; ubi autem in nostris Codicibus sequitur, Et facti sunt dies Adam postquam genuit Seth octingenti anni, et genuit filios et filias, illa pro octingentis septingentos habet. Ubi uero in conclusione subiungitur: Et factum est omne tempus, [a 1Kb] quod uixit Adam, anni nongenti triginta, et mortuus est, ibi et illa eamdem summam ponit, talisque distinctio numerorum in omnibus usque ad diluuium generationibus inter utramque editionem seruatur, ut ante natum filium quisque in LXX Interpretibus centum annos plus, et post natum centum minus quam in Hebraica ueritate annos habuisse legatur. At in conclusione utraque editio equalem numerum ponit; preter in  sexta solummodo generatione; ubi in utrisque Codicibus Iaret annorum centum sexaginta duorum genuisse Enoch, et post eius ortum octingentos annos uixisse reperitur: et in nona, in qua nouo genere distantie secundum Hebraicam ueritatem Lamech genuisse Ne cum esset annorum centum octoginta, et eo nato superuixisse annis quingentis nonaginta quinque reperitur. Porro in Septuaginta Interpretibus ante natum Ne inueniuntur anni centum octoginta octo, post natum uero quingenti sexaginta quinque; sicque fit ut [b 1Kb] uiginti quatuor annis plus uixisse Lamech in Hebreis quam in Septuaginta Translatorum Codicibus inueniatur: qua interpretum diuersitate efficitur ut tempus uite Mathusalem quatuordecim annis ultra diluuium uideatur extendi,  utque anni ante diluuium iuxta Hebreos mille quingenti centum quinquaginta sex; iuxta Septuaginta autem Interpretes, quos chronographi sequuntur, duo millia ducenti quadraginta duo reperiantur: quamuis doctissimus Augustinus [c 1Kb] profiteatur quod etiam in Septuaginta translatione Mathusalem in Codicibus paucioribus, sed ueracioribus, sex [d 1Kb] annis ante diluuium reperiatur fuisse defunctus: qui cum studiosissime causam dissonantie prefate interpretationum inquireret, nec uellet Septuaginta Translatorum fidei derogare, quos et apostoli atque euangeliste plerisque in locis probantur esse secuti; et ipse [e 1Kb] transferendo Scripturas prophetico magis dono quam officio interpretandi usos esse credebat; ita conclusit ut diceret: »Credibilius ergo quis dixerit  cum primo de bibliotheca [f 1Kb] Ptolomei describi isti ceperunt; tunc [g 1Kb] aliud tale fieri potuisse in Codice uno, sed primitus inde descripto, unde iam latius emanaret, ubi potuit quidem accidere etiam scriptoris error. Sed hoc in illa questione de uita Mathusalem non absurdum est suspicari.« Et post aliquanta: »Recte fieri, inquit, nullo modo dubitauerim, ut  cum diuersum aliquid in utrisque Codicibus inuenitur, quandoquidem ad fidem rerum gestarum utrumque esse non potest, uerum ei lingue potius credatur, unde est in aliam per Interpretes facta translatio [h 1Kb] .« Itaque iuxta Hebraicam ueritatem uixit Adam centum triginta annis, et genuit Seth. uixit Seth centum quinque [i 1Kb] annos, et genuit Enos. uixit Enos nonaginta annis, et genuit [i 1Kb] Cainan. uixit Cainan octoginta annis, et genuit Malalehel. uixit Malalehel sexaginta quinque annis, et genuit Iared. uixit Iared centum sexaginta duobus annis et genuit Enoch. Porro Enoch uixit sexaginta [k 1Kb] quinque annis, et genuit [l 1Kb] Mathusalam, et ambulauit [m 1Kb] cum Deo. Postquam genuit Mathusalam uixit trecentis annis, et genuit filios et filias. Ambulauit cum Deo dictum est.  Dei in omnibus uoluntatem et precepta secutus est, Deo in se commorante, et cor eius possidente ac regente, bona foris opera exercuit, iuxta illud prophete: Indicabo tibi, o homo, quid sit bonum, et quid Dominus querat a te: utique facere iudicium et diligere misericordiam, et sollicitum ambulare cum Deo tuo . Et sicut Zacarias ait: Confortabo eos in Domino, et in nomine eius ambulabunt, dicit Dominus . Non autem ita dictum est quia post natum Mathusalem ambulauerit Enoch cum Deo trecentis annis, quasi non etiam ante natiuitatem eius diuinis obtemperauerit iussis; sed hac potius sententia simpliciter indicatur, quia non amplius quam trecentis annis post ortum Mathusalam in hac uita Deo bonis actibus seruierit. uerum his completis ad  ulterius uite gaudia ducatum eius secutus [n 1Kb] sit. Sequitur enim:

Et facti sunt omnes dies Enoch trecenti sexaginta quinque anni, ambulauitque cum Deo, et non apparuit, quia tulit eum Deus. Pulcherrime autem dicitur, quia qui ambulauit in hac uita prius cum Deo, obediendo preceptis eius, ambulauit postmodum cum illo transeundo de hac uita in aliam, ubi in maxima carnis et spiritus quiete ac felicitate uiueret: [o 1Kb] quem tamen fides Ecclesie uniuersalis habet ante diem iudicii, id est, imminente aduentu Antichristi, rediturum cum Elia ad conuersionem huius seculi, quatenus auctoritate ac doctrina tantorum uirorum erudiantur et confirmentur corda hominum ad tolerandam et superandam persecutionem eiusdem filii [p 1Kb] perditionis;  et tunc eos, consummato suo martyrio, ad immortalis uite gaudia consensuros, iuxta quod [q 1Kb] in Apocalypsi Dominus Ioanni: Et dabo, inquit, duobus martyribus meis, id est, testibus, et prophetabunt diebus mille ducentis sexaginta amicti saccis , id est, tribus semis annis in magna continentia et agonia conuersantes. Et paulo post: Et cum finierint  testimonium suum, bestia que ascendit de abysso, faciet aduersum illos bellum, et uincet eos, et occidet illos .

Diximus autem preoccupando supra, quia sicut Lamech in septima ab Adam generatione maledictus interitum designat reproborum, quem in futuro seculo, ubi requiem sperare debuerant, inueniunt: ita Enoch in septima generatione translatus de mundo ueram demonstret requiem electorum, quam post huius uite labores, qui sex etatibus transeunt, sine fine percipiunt. Unde recte Lamech et uxores legitur accepisse duas contra decretum eius qui dixit: Erunt duo in carne una, et prolem ex his genuisse mundi actibus atque illecebris deditam, ac sic patrato homicidio proprii oris maledictus esse sententia. Porro  Enoch ambulasse cum Deo perhibetur. [a 1Kb] Que laus hominis maior esse poterit? nulla, [b 1Kb] cum sit comes indiuiduus, in cunctis actibus diuine uestigia sequitur iussionis: quod [c 1Kb] si fecisset Adam, nequaquam a comitatu Conditoris ad audienda serpentis colloquia pedem auertisset, hactenus cum genere suo toto in paradiso maneret. Quod uero omnes dies Enoch trecenti sexaginta quinque anni esse dicuntur, quo dierum numero annus solis [d 1Kb] includitur, significat mystice per totum huius seculi tempus eos qui fideliter Domino seruiunt, et ad eternam requiem tendunt, nunquam [e 1Kb] defuturos. Nec frustra trecenti anni seorsum excipiuntur, quibus specialiter ambulasse cum Deo Enoch perhibetur. Hic etenim numerus apud Grecos per T litteram solet notari. T uero littera  crucis figuram tenet; et si apicem solum qui deest in medio suscepisset, non iam figura crucis sed ipsum crucis esset signum manifesta specie depictum.

Ambulauit ergo Enoch cum Deo, qui dicitur Dedicatio, trecentis annis; quia nimirum uitam et conuersationem expressit, imo ipse egit eorum qui in fide dominice passionis gaudium perpetue salutis exspectant, abnegantes seipsos, tollentesque crucem suam quotidie, et sequentes Dominum: quod est aliis uerbis dicere, ambulantes cum Deo, et ad ingressum paradisi tendentes. Notandum autem quod cum progeniem Seth usque ad Ne, et deinde usque ad Abraham Scriptura sub tanta distinctione contexuerit, stirpem Cain usque ad Lamech et liberos  eius absque ulla etatum mentione descripsit, quasi tacite nobis intimans illud Psalmiste: Quoniam nouit Dominus uiam iustorum, et iter impiorum peribit .

uixit quoque Mathusalam centum octoginta septem annos, et genuit Lamech. uixit autem Lamech centum octoginta duobus annis, et genuit Ne, dicens: Iste consolabitur nos ab operibus et laboribus manuum nostrarum in terra cui maledixit Dominus. Prouidit Lamech spiritu prophetico qualis suus filius, quante  uirtutis esset futurus, quodque in diebus eius impiorum natio exterminanda, et per ipsum esset, transacto diluuio, generatio restauranda fidelium. Opera autem et labores manuum, quos dixit, non alios, credo, maiores uoluit intelligi, quam eos quibus progenies electorum eo tempore a malorum improbitate premebatur: consolationem uero suam suorumque illam dixit, cum perdito per diluuium mundo qui tunc erat, ablatis de medio cunctis mundi rebus atque habitatoribus, nouum iterata seculi facie genus iustorum [f 1Kb] prescirent esse nasciturum. Nam et hoc tempore consolatio bonorum est, cum uiderint crebrescentibus mundi ruinis appropinquare diem iudicii, in quo, consumpta uniuersitate prauorum, ipsi cum Domino noua futuri seculi regna possideant.  Pro eo autem quod nostra editio habet consolabitur, antiqui interpretes dixerunt: Iste requiescere [g 1Kb] nos faciet ab operibus nostris, quod nomini Ne magis conuenire uidetur. Ne quippe Requies interpretatur. In quo iuxta litteram illud potest intelligi quod temporibus eius omnia retro opera hominum quieuerint per diluuium. Iuxta sensum uero spiritalem eadem est requies que et consolatio sanctorum, intueri uidelicet, appropinquante mundi termino, et interitum impiorum, et suorum adesse tempus premiorum. Bene autem Ne, in cuius meritis Domino deuotis requies et consolatio erat seculo danda, in decima ab Adam generatione nascitur: quia nimirum per completionem decalogi legis eterna nobis requies et uita tribuitur. Bene cum  eum genuisse Scriptura dixit, nequaquam unum eius filium uoluit nominare, ne in uiro perfecto numerus undenarius quasi transgressio denarii aliquem habere locum uideretur, sed uelut de uiro uirtutis mystice loquens, tres ei pariter natos filios refert.

Ne uero, inquit, cum quingentorum esset annorum, genuit Sem, [h 1Kb] Cham et Iapheth. Natus est ergo Ne in decima generatione, quia illorum uitam [i 1Kb] et figurauit et egit, qui in obseruatione decalogi perfecti sunt. Genuit tres filios, ut in fide sancte Trinitatis se Domino seruisse ac uirtutum spiritalium frugem protulisse etiam carnalis sobolis fructu designaret; quamuis etiam iuxta historiam tres creasse filios decebat eum, in quo pereunti mundo semen erat nascituri denuo seculi relinquendum, ut per  trium uidelicet progeniem filiorum totidem orbis terrarum partes implerentur. Sem etenim filii maxime Asiam, Cham liberi Africam, Iapheth posteri Europam possedere.

Cumque cepissent homines multiplicari super terram et filias procreassent, uidentes filii Dei filias eorum quod essent pulchre, acceperunt sibi uxores ex omnibus quas elegerant. Homines dicit progeniem Cain, que a diuine uoluntatis intuitu auersa, humanis solummodo negotiis animum subiugauerat: filios uero  Dei, eos qui de prosapia Seth generati, exemplo paterne deuotionis seruitium quod Deo debebant inuiolata mente seruabant. Qua [a 1Kb] distinctione et Dominus in Euangelio discipulos suos a ceterorum comparatione discreuit, dicens: Quem dicunt homines esse filium hominis ? Et accepto eorum responso, uos uero, inquit, quem me esse dicitis? uidelicet eminentiores eos hominibus uolens intelligi, et in eorum numero computandos, de quibus ipse ait: Ego dixi, dii estis, et filii Excelsi omnes . Quidam Codices pro filiis Dei habent angelos Dei, quod in eadem utique significatione accipitur. Angeli quippe Dei recte appellantur homines iusti, qui iuxta modum sue capacitatis angelicam in terris agere uitam curant: qualibus dicit Apostolus:  uos autem fratres non estis in carne, sed in spiritu . Et iterum: Nostra autem conuersatio in celis est . uidetur ergo quia generatio stirpis Seth, quandiu cum progenie Cain non est commixta, illibatam sue castitatis normam seruauerit; at postquam in concupiscentiam lapsa nequam feminarum maledicte se soboli coniunxit, tunc et ipsa uitiato sobrie mentis decore, maledictionis eius ceperit existere consors. Denique in lege diligenter ac sedulo precipitur filiis Isrel, ne cum alienigenis misceant connubia, ne seducat, inquiens, filia eius filium tuum, et sequantur deos eorum .

Dixitque Deus: Non permanebit Spiritus meus in  homine in eternum, quia caro est: eruntque dies illius centum uiginti annorum. Hos uersiculos exponens S. Hieronimus [b 1Kb] , In Hebreo, inquit, scriptum est: Non iudicabit Spiritus meus homines istos in sempiternum, quia caro sunt: hoc est, quia [c 1Kb] fragilis est in homine conditio, non eos ad eternos seruabo cruciatus; sed hic illis restituam quod merentur. Ergo non seueritatem, ut in nostris Codicibus legitur; sed clementiam Dei sonat, dum peccator hic pro suo scelere uisitatur: unde et iratus Deus loquitur ad quosdam: Non uisitabo filias eorum cum fuerint fornicate, et sponsas eorum cum adulterauerint . Et in alio loco: uisitabo in uirga iniquitates eorum, et in flagellis peccata eorum, uerumtamen misericordiam meam non auferam ab eis . Porro ne uideretur in eo esse crudelis, quod peccantibus locum  penitentie non dedisset, adiecit: Eruntque dies illius centum uiginti annorum , hoc est, habebunt centum uiginti annos ad agendam penitentiam; quia uero penitentiam agere contempserunt, noluit Deus tempus exspectare decretum, sed uiginti annorum spatiis amputatis, induxit diluuium anno centesimo agende penitentie destinato.

Gigantes autem erant super terram in diebus illis. Gigantes dicit homines immensis corporibus editos ac potestate nimia preditos, quales etiam post diluuium,  id est, temporibus Moysi uel Dauid multos fuisse legimus, qui nomen habent Grece ex eo quod illos iuxta fabulas petarum terra genuerit. uidentur autem tunc fuisse progeniti, cum posteri Seth de stirpe Cain uxores sibi gratia pulchritudinis contra ius sue dignitatis elegerant. Nam sequitur:

Postquam enim ingressi sunt filii Dei ad filias hominum, illeque genuerunt: isti sunt potentes a seculo uiri famosi. Notandum autem quod hoc in loco pro gigantibus, in Hebreo cadentes, id est, annasilim leguntur; facilisque atque absolutus est sensus, quia cadentes erant in terram homines in diebus illis, id est, terrenis concupiscentiis adherentes, amisso statu Deo deuote rectitudinis. Gigantes autem illorum lingua proprie Rafaim nominantur. Ponitur uero et  gigans aliquando in bono, ut est [d 1Kb] istud de Domino: Ex ultauit ut gigans ad currendam uiam ; sed hoc pro potentia singulari qua ceterum genus humanum iure transcendit, dispositumque Incarnationis sacramentum mirabili uirtute peregit, sicut etiam leo aliquando Dominum, aliquando diabolum [e 1Kb] designat; sed diabolum, propter superbiam et ferocitatem; Dominum, propter potentiam: quamuis in Hebraica ueritate memoratus psalmi uersiculus ita scriptus sit: Exsultauit ut potens ad currendam uiam.

uidens autem Deus quod multa malitia hominum esset in terra, et cuncta cogitatio cordis intenta esset ad malum, penituit eum quod hominem fecisset in terra. Penituisse Deum dicit, non quia uere sicut  hominem, ita Deum cuiusquam facti sui peniteat, cuius est de omnibus omnino rebus tam fixa sententia quam certa prescientia: sed utitur Scriptura talibus uerbis, ut se quodammodo familiarius insinuet nobis, qui mutare ceptum aliquid et in aliud transferre non nisi penitendo solemus: quanquam ergo diuina prouidentia sereno corde intuentibus appareat cuncta certissimo ordine administrare; congruit tamen Scriptura, et se coaptat humili intelligentie tardiorum, quorum longe maior est multitudo, ut dicat quasi per penitentiam Dei ablata ea que incipiunt esse, neque perseuerant quantum perseueratura sperata sunt: cui simile est [f 1Kb] illud quod sequitur:

Et tactus dolore cordis intrinsecus; delebo, inquit,  hominem quem creaui a facie terre, ab homine usque ad animantia, a reptili usque ad uolucres celi; penitet enim me fecisse eos. Humano etenim more dolere dicitur Deus, cum homines quos ipse creauit hosti potius maligno peccando, quam sibi pie uiuendo adherere considerat, iuxta illud Salomonis: Et dolor patris filius stultus . Et iterum: Ira patris filius stultus, et dolor matris que genuit eum . Quod autem etiam interitum omnium animantium terrenorum uolatiliumque denuntiat, magnitudinem future cladis effatur: nam animantibus  rationis expertibus, tanquam et ipsa peccauerint, minatur exitium.

He generationes Ne. Ne uir iustus atque perfectus fuit in generationibus suis, cum Deo ambulauit. Eadem laude Ne qua Enoch predicatur, uidelicet quod diuine uestigia iussionis rectis operum bonorum gressibus secutus sit, atque ideo mundo perituro ille in paradisum translatus; iste mundo pereunte in arca saluatus est. Iustus autem atque perfectus [a 1Kb] fuit Ne, non sicut perficiendi sunt sancti in illa immortalitate qua equabuntur angelis Dei, sed sicut esse possunt in hac peregrinatione perfecti; et propterea adiungitur in generationibus suis, ut significetur eum, non iuxta iustitiam consummatam, sed iuxta generationum suarum iustum fuisse iustitiam, illarum  uidelicet generationum in quibus Seth, Enos, Enoch et ceteri illius temporis uiri sancti ac perfecti fuere. Ad quas generationes etiam filios eius Sem et Iapheth pertinere sequens sancte Scripture textus insinuat.

Cumque uidisset Deus terram esse corruptam: omnis quippe caro corruperat uiam suam. Omnis caro omnis homo dicitur, iuxta illud prophete: Et uidebit omnis caro salutare Dei . Non enim uolucres aut quadrupedia uiam suam peccando corruperant, sicut nec illa Salutare Dei nostri, id est Christum, sed omnibus homo uidebit.

Dixit ad Ne: Finis uniuerse carnis uenit coram me, repleta est terra iniquitate [b 1Kb] a facie eorum, et ego disperdam eos cum terra. Fac tibi arcam de lignis leuigatis,  etc. Multiforme in fabrica arce ac superuentu diluuii continetur mysterium. Primo quidem quod, sicut Dominus ipse ostendit per inundationem diluuii repentinam, improuisa nouissimi examinis hora designatur: Et sicut factum est, inquit, in diebus Ne, ita erit et in die Filii hominis. Edebant et bibebant, uxores ducebant, et dabantur ad nuptias usque in diem qua intrauit Ne in arcam. Et uenit diluuium et perdidit omnes . Fabricatio enim arce que per centum annos agebatur, uniuersum tempus significat huius seculi, quo et Ecclesia sancta construitur, atque ad finem perfectum deducitur. Nulli enim dubium [c 1Kb] quin numerus centenarius perfectionem [d 1Kb] significet, uel quia decem decadibus impletur, uel quia de sinistra transit in dextram, uelut illam  exprimens actionem, que in hac quidem uita quasi in leua exerceatur, sed in uita futura uelut in dextera consumetur. Sicut autem facta arca, et illatis in eam omnibus que erant saluanda, uenit diluuium, et tulit omnia que extra eam erant; sic ubi omnes qui preordinati sunt ad uitam eternam Ecclesiam intrauerint, ueniet finis mundi, et peribunt omnes qui extra Ecclesiam fuerint inuenti; et iuxta hunc sensum  manifeste arca Ecclesiam, Ne Dominum qui Ecclesiam in sanctis suis [e 1Kb] edificat, diluuium finem seculi uel iudicium [f 1Kb] designat extremum. uerum excepta arce fabrica, etiam in eo Ne, quia requies interpretatur, et requiem daturus hominibus siue consolaturus, presagabatur homines ab operibus [g 1Kb] et laboribus manuum suarum quiescere, in terra cui maledixit Dominus, Domini Saluatoris imaginem tenet. Ipse enim [h 1Kb] consolatur nos per illustrationem Spiritus sui, qui propterea Paracletus, id est, consolator, uocatur. Ipse eripuit nos de maledicto legis, factus pro nobis maledictum. Ipse uocat ad requiem laborantes: uenite, inquiens, ad me omnes qui laboratis et onerati estis, et ego reficiam uos. Tollite iugum meum super uos, et discite [i 1Kb] a me quia mitis sum et humilis  corde, et inuenietis requiem animabus uestris . Ipse ueraciter in generationibus, id est, in omni sanctorum congregatione solus per omnia uir iustus atque perfectus fuit, ut pote quia peccatum non fecit, nec inuentus est dolus in ore eius. Iuxta aliam uero interpretationem eque piam et catholicam, arca Ecclesiam, diluuium aquam baptismi, qua ipsa Ecclesia in cunctis suis membris abluitur et sanctificatur significat, iuxta quod Petrus apostolus exponens ait: Quando exspectabat Dei patientia in diebus Ne cum fabricaretur arca, in qua pauci, id est, octo anime salue facte sunt per aquam, quod et uos nunc similis forme saluos facit baptisma, non carnis depositio sordium, sed conscientie bone interrogatio [i 1Kb] in Deum per resurrectionem Iesu Christi . Quod autem ait per resurrectionem Iesu Christi nos esse in baptismate saluatos, breuiter exponit [k 1Kb] quid octo animarum que salue facte sunt per aquam numerus mystice designet. Dies etenim dominice resurrectionis a die quidem passionis eius tertius, sed a die prime conditionis octauus est. Undas quoque diluuii nonnulli Patrum sepe super tentationibus huius seculi interpretantur, quibus sancta Ecclesia quotidie pulsatur, nec tamen superatur; quin potius ipsa tentationibus [l 1Kb] exercita magis a terrenis cupiditatibus in celestia querenda sustollitur. Quidquid uero extra illam est, eisdem mundi tentationibus necatur, quemadmodum dicitur quod multiplicate ac uehementer inundantes aque in superficie terre arcam quidem eleuauerint in sublime a terra;  quidquid uero extra arcam fuit perdiderint. Cui expositioni conuenit illa Domini de duabus domibus parabola, una supra petram, alia super arenam edificata; que cum equaliter pluuia, uentis et fluminibus essent pulsate, illa que super petram fidei fundata erat, tentationibus probata; que uero in caducis uite huius delectationibus uelut in arenis spem posuerat, labefactata est. Quod enim [m 1Kb] in arca structor  Ne, hoc in domo fidei fundamentum petra; et quod extra arcam corrupta gigantum mens atque in terram procliuis, hoc in domo perfidie congesta exprimit arena. Designet ergo arca Ecclesiam, designet diluuium fontem baptismi quo abluitur, designet fluctus mundi tentantis quibus probatur, designet finem in quo coronatur. Porro Ne fabricator arce uel ipsum Dominum ac Saluatorem nostrum uel unumquemque deuotum eiusdem sancte Ecclesie rectorem typice denuntiat.

Fac tibi, inquit, arcam de lignis leuigatis. Non solum homines qui in arca saluati sunt, sed et animantia que eam pariter intrarunt; ipsa etiam ligna de quibus facta est fideles sancte Ecclesie mystice denuntiant. Ligna ergo de quibus facta est leuigata esse iubentur,  quia quicunque [a 1Kb] in fabrica Ecclesie ad fidem ueniendo imponitur, necesse est ut, abscissus primo a radice prisce conuersationis per eruditionem uel castigationem eorum qui in Christo precesserunt, omne quod sibi [b 1Kb] noxie tortitudinis ac deformitatis inesse deprehenderit eruat, atque ad regulam catholice fidei ac ueritatis tota se mente et actione componat, quatenus in ordine edificii celestis suo loco ac tempore nouus homo creandus opportune possit imponi.

Pro lignis autem leuigatis antiqua translatio ligna quadrata posuit, quod ad eamdem electorum perfectionem eque respicit. Ubicunque enim uerteris quadratum, stabit, neque ulli poterit obnoxium esse  casui. Sic nimirum, sic electorum mens, quecunque sibi tentamenta occurrerint, inuiolabilem pie intentionis statum seruare meminit.

Mansiunculas in arca facies. Uniuerse in arca mansiones ad receptacula sunt diuersorum animantium que eam erant ingressura disposite, et in Ecclesia multi sunt ordines institutionum pro diuersitate eorum qui ad fidem ueniunt. Neque enim una eademque debet esse uita uel conuersatio coniugatorum et continentium, peccatorum et rectorum; et huic dicitur: Si uis ad uitam ingredi, serua mandata, non homicidium facies, non adulterabis, non facies furtum, non falsum testimonium dices , et cetera huiusmodi. Alteri autem: Si uis perfectus esse, uade, uende omnia que habes, et da pauperibus . Unde etiam de ipso premio eterne retributionis  Dominus ait: In domo Patris mei mansiones multe sunt . Ergo mansiuncule sunt in arca quia non unum in Ecclesia meritum omnibus, nec idem in fide profectus est, licet omnes intra unam fidem contineantur, eodemque baptismate diluantur.

Et bitumine linies intrinsecus et extrinsecus, et facies sic eam. Bitumen est feruentissimum et uiolentissimum gluten, cuius hec uirtus est, ut ligna que ex eo fuerint [c 1Kb] lita, nec uermibus exedi, nec solis ardore, uel uentorum flatibus, uel aquarum possint inundatione dissolui; unde quid aliud mystice in bitumine quam constantia fidei accipitur? Bituminatur  autem arca intrinsecus et extrinsecus, et sic uniuerse perficitur, dum et cogitationes electorum et opera, ne ullis uincantur aut decipiantur uitiorum incursibus, fidei in omnibus uirtute muniuntur.

Trecentorum cubitorum erit longitudo arce, quinquaginta cubitorum latitudo, et triginta cubitorum altitudo illius. Longitudo arce longanimitatem patientie, qua fortiter aduersa tolerantur; latitudo amplitudinem caritatis, qua et hi qui aduersa irrogant complectuntur; altitudo sublimitatem spei, qua eterna in celis retributio prestatur insinuat; unde bene longitudo arce trecentorum cubitorum esse iubetur, qui numerus sicut et supra perstrinximus per T litteram Grece notatur. Hec autem littera in crucis figura scribitur, quia nimirum sancta Ecclesia dum  inuicta et stabilis inter aduersa perdurat, dominice passionis uestigia sectatur, memor sermonis eius quo dixit: Et qui non accipit crucem suam et sequitur me, non est me dignus . Latitudo in quinquaginta cubitos extenditur, in quo numero Spiritus sanctus mittitur, et in lege populo Dei uniuersalis requies ac remissio donatur, quia caritas Dei diffunditur in cordibus nostris, non ex merito nostre actionis, sed per Spiritum sanctum qui datus est nobis. Et hec est requies atque in hoc nostrorum remissio [d 1Kb] debitorum, cum Deum ex toto corde, tota anima, tota uirtute, et proximum in Deo tanquam nosmetipsos, aduersarium autem propter Deum, diligimus. Altitudo triginta cubitorum est, quia uidelicet hec est sola et unica spes electorum, ut per  obseruationem Decalogi legis, qui in Dei et proximi dilectione perficitur, ad contemplationem sancte Trinitatis ascendant. Ter enim deni triginta faciunt.

Est autem aliud memorabile in arce figura mysterium, quod in mensuram humani corporis probatur esse formata. Humani quippe corporis longitudo a uertice usque ad uestigia sexies tantum habet quam altitudo que est ab uno latere ad alterum latus, et decies tantum quam altitudo, cuius altitudinis mensura est in latere a dorso ad uentrem, uelut si iacentem hominem metiaris supinum, seu pronum, sexies tantum longius est a capite usque ad pedes, quam latus a dextera in sinistram uel a sinistra in dextram, et decies quam altus a terra; unde facta est arca trecentorum in longitudinem cubitorum, et  quinquaginta in latitudinem, et triginta in altitudinem; et quia de Ecclesia dicit Apostolus quod sit unum corpus et unus spiritus in Christo, recte arca que huius figuram preferebat, in effigiem humani corporis formata est, quia etiam ipse Christus Deus et Dominus noster pro nobis incarnari et per sacramenta humanitatis sue nos a peccatis ablui et consecrari uoluit; recte arcam, in qua pereuntibus impiis reliquias humani generis saluare decreuit, in modum humani corporis fieri precepit, sicut templum quod fecit Salomon Domino non solum Ecclesiam eius, sed et ipsam eius carnem, quam de uirgine  sumpsit, figurabat, teste ipso, cum ipse ait Iudeis: Soluite templum hoc, et in tribus diebus excitabo illud. Hoc autem dicebat, inquit euangelista, de templo corporis sui . Sic et arca, quam in figuram fecit Ne corporis humani, et nostri typum tenuit, de quibus dixit Apostolus: Donec occurramus omnes in uirum perfectum ; et ipsius Domini, qui per mysterium sue Incarnationis nos in unitatem fidei colligere atque a peccatis emundare gratia sancti Spiritus, quam columba oliuam arce inferens designauit, illustrare atque a pereuntis mundi exterminio saluare dignatus est.

Fenestram in arca facies, et in [a 1Kb] cubito consummabis summitatem eius. Fenestra ad hoc fieri iubetur in arca, ut, cessantibus postmodum imbribus, et requiescente  arca, per hanc posset uolucrem Ne emittere, ad dignoscendum si iam cessassent aque, uel si arefacta esset aut germinaret terra, ut ipse etiam, hac aperta, lumen celi uideret; unde bene in Hebreo pro fenestra meridianum fertur haberi, eo quod fenestre meridiano sole clarius soleant illustrari; quod etiam sacramentis spiritalibus aptissime congruit. Nam fenestra que non nisi transacto diluuio inhabitatores arce splendore meridiani solis illustrauit, illam celestium arcanorum scientiam, que baptizatis fidelibus plenius reuelatur, insinuat. Quod uero summitas arce in [b 1Kb] cubito esse consummata perhibetur, uidetur quia in imo trecentos cubitos longitudinis, et quinquaginta latitudinis habuerit;  paulatim uero angulis in artum attractis, in spatium sit unius cubiti in cacumine collecta, tanto uidelicet breuior atque angustior, quanto altior facta. Et quidem quantum ad necessitatem pluuiarum ac diluuii spectat, nulla alia tam congrua potuit arce species dari, quam ut ab angusto tecti culmine ruine diffunderentur imbrium, dum, cataractis celi apertis, pluuia tanto tempore facta est; sed et Ecclesie sancte statui species hec arce mystice conuenit. Sicut enim arca latior in inferioribus, ubi bestias habuisse creditur; in superioribus erat angustior, ubi homines uolucresque continebat, donec ad unius cubiti mensuram in summitate perueniretur; sic Ecclesia plures in se carnales quam spiritales, plures habet qui quadrupedum more toto mentis intuitu ad terrena  concupiscenda sint proni, quam qui pennis uirtutum celestia petant; et quanto quique in ea sanctiores, tanto inueniuntur pauciores, quousque ad ipsum Mediatorem Dei et hominum perueniatur, qui ita inter homines homo apparuit, ut sit super omnia Deus benedictus in secula.

Ostium autem arce pones ex latere deorsum. Ostium hoc per quod [c 1Kb] et homines et omnia que in arca saluanda erant animalia intrabant, ipsam fidei unitatem, sine qua Ecclesiam nemo ingredi potest, insinuat; unus enim Dominus, una fides, unum baptisma;  unus Deus, quod apte ex latere arce poni precipitur, quia illam nimirum ianuam designat, que in latere positi in cruce Domini Saluatoris lancea militis patefacta est, de qua continuo exiuit sanguis et aqua: per que sacramenta singuli quique fidelium in societatem sancte Ecclesie tanquam in arce interiora recipiuntur. Non solum autem ex latere, sed et deorsum fieri ostium arce mandatur, ut humilitas uel ipsius Domini per quam pro nobis occubuit, uel nostra, insinuetur, sine qua saluari nequimus. Item ostium arce deorsum et iuxta terram factum est, ut tibi homines uel animantia que erant saluanda ingrederentur, et ingressa mox ad superiora in suas quasque sedes ascenderent, quia Dominus in profundo huius mortalitatis apparens, uulneratus  est propter iniquitates nostras, ut nos per sacramenta suorum uulnerum redemptos ad supernas uirtutum mansiones in presenti ad superna in celis premia inuisibili ascensu perduceret. Quod bene etiam in templo Salomonis illud [d 1Kb] quo ad superiora ascendebatur ostium designat, de quo ita scriptum est: Ostium autem lateris medii in parte erat domus dextre; quam uidelicet sententiam nonnulli ita intelligunt, quasi templum dicat a meridiana parte habere introitum, quod longe aliter fuit. Nam si hoc uellet intelligi, Scriptura posset breuiter dicere: Et habebat ostium ad Meridiem siue ad Austrum. Nunc autem templum quidem ipsum ab ortu solis habebat introitum. Quod uero dicitur: Ostium autem lateris medii in parte erat domus dextre, domus  dextra uocatur domus pars meridiana, in cuius latere medio ostium erat illud per quod ad superiora ascendebatur, incipiente uidelicet introitu ab orientali parte eiusdem lateris, hoc est ab ipso angulo, et paulatim ad superiora cenaculorum per interranea medii parietis [e 1Kb] procedente; unde consequenter adiungitur: Et per cochleam ascendebant in medium cenaculum, et a medio in tertium. Quia ergo Dominus cum ait Iudeis: Soluite templum hoc, et in tribus diebus excitabo illud , dicebat hoc de templo corporis sui, ostium in latere dextro templi huius, nonne manifeste claret quia ipsum est hoc quod in latere illius dextro expleta passione apertum est, ut supra [f 1Kb] diximus, per cuius apertionem nos de  presenti sancte Ecclesie uita ad eternam requiem animarum in uita futura transeamus, in exemplum eorum qui ingressi latus dextrum templi per cochleam ad medium cenaculum penetrabant. Sed et post animarum beatissimam requiem ad receptionem corporum spiritalium, quasi de medio cenaculo ad tertium usque scandentes, perueniamus, ex quo in utriusque simul, hoc est anime et corporis, perpetua immortalitate cum [g 1Kb] Deo letemur.

Cenacula et tristega facies in ea. Tristega triplex tectum designat. Stege etenim Grece tectum dicitur;  unde antiqui interpretes pro hoc uerbo tricamerata posuerunt. Denique in Actibus apostolorum, ubi adolescens, quem [a 1Kb] resuscitauit a morte Paulus apostolus, de tertio tecto siue cenaculo cecidisse perhibetur, in Greco a tristego cecidisse scriptum est. Cenacula autem et tristega, sicut prisci translatores dixerunt, bicamerata et tricamerata ad hoc facta sunt in arca, ut in sedibus [b 1Kb] multifariam distinctis diuersi generis animantia manerent. Bestie quidem, ut credibile est, in inferioribus, munda animalia in superioribus, homines et uolatilia in supremis. Constat enim quia ubi homo sedebat, ibi et coruus et columba, et consequenter cetere quoque uolucres, et hoc in uicinitate fenestre, que in supremis arce locis facta esse credenda est. Nam per  hanc prefatas uolucres emisit, ut uideret quomodo sese terre facies haberet; in quibus etiam tectis uarie sunt facte mansiuncule, ut supra dictum est, ob distinctionem eorumdem animalium siue uolatilium, ne aliis alia, mitioribus ferociora, nocerent. Non autem frustra Scriptura cenacula et tristega in arca facta, siue bicameratam et tricameratam factam eam dixit, cum posset uno uerbo dicere quinque cenaculorum siue tectorum eam esse dispositam; sed bicameratam eam dixit, ut significaret in Ecclesia circumcisionem et preputium, Iudeos et Grecos esse saluandos. Tricameratam uero propter triplicem seminis euangelici fructum, tricenum, sexagenum, centenum, ut in infimo habitet pudicitia coniugalis, supra uidualis, atque hac superior uirginalis. Dicit  autem Origenes quod in inferioribus arca bicamerata sit facta, ut infima regio stercora reciperet, secunda conseruandis pabulis deputaretur; in superioribus uero tricamerata, ut in prima harum parte bestie cubilia, in secunda mansuetiora animalia stabula, in suprema homines sedem haberent.

Ecce ego adducam diluuii aquas, super terram, ut interficiam omnem carnem, in qua spiritus uite est subter celum. Uniuersa que in terra sunt consumentur, ponamque fedus meum tecum, et ingredieris arcam tu et filii tui, et cetera. Adducte super terram aque diluuii omnem carnem que extra arcam reperta est interfecerunt, Ne uero et que in arca fuere cuncta saluata sunt. Lauans mundum aqua baptismatis quoscunque in unitate sancte Ecclesie  fideliter manentes reperit, saluat; qui uero extra Ecclesiam ab hereticis siue schismaticis baptisma accipiunt, nisi ad catholicam unitatem redeundo resipiscant intereunt. Item ueniente articulo nouissimi examinis, quicunque in sancta Ecclesia fide et actione perseuerantes inueniuntur, in eternum saluantur: qui ab Ecclesia uel fide, uel opere, uel utroque separati, pereunt.

Tolles igitur tecum ex omnibus escis, que manducari possunt, et comportabis apud te, et erunt tam tibi,  quam illis in escam. Et Ecclesiam suam Dominus [c 1Kb] multifariam uite spiritalis alimonia repleuit, et ut turbas fidelium generalibus mandatorum suorum institutis ad perceptionem inuitaret celestium premiorum, et perfectiores quoscunque arctioris obseruantie disciplinis ad altiora eiusdem regni perennis dona uocaret. Sed queri solet utrum arca tanta capacitate quanta describitur animalia cuncta que eam ingressa dicuntur, cum escis eorum ferre potuerit? Quam questionem cubito geometrico soluere conatur Origenes, asserens non frustra Scripturam dixisse quod Moyses omni sapientia Aegyptiorum fuerit eruditus, qui geometricam dilexerunt. Cubitum autem geometricum dicit tantum ualere quantum nostri cubiti sex ualent. Si ergo tam magnos cubitos intelligamus,  nulla questio est tante capacitatis arcam fuisse, ut posset illa omnia continere [d 1Kb] . Sed notandum quia si Moyses geometricos cubitos didicerat, populum tamen, cui librum scribebat, harum artium nouerat expertem, nec fallere eum uoluit scribendo que non ille in ueritate, sed ipse solus cum Aegyptiorum peritissimis intelligeret. Hoc quoque intuendum, quod idem Moyses etiam de tabernaculi constructione scribens, non alterius modi, sed eiusdem quem in arca posuerat cubitos [e 1Kb] notauit. Neque enim in eodem opere et eisdem lectoribus siue auditoribus scribens [f 1Kb] diuersum quid ponere potuit. Si autem et ibi geometricos cubitos sectabatur; ergo ipsum tabernaculum non triginta cubitos longum et denos cubitos altum ac latum factum est, ut legitur, uerum [g 1Kb] sescuplicato  hoc numero, centum octoginta cubitos in longitudine et sexagenos in altitudine ac latitudine habebat, sicque longior multo et latior quam templum Salomonis factum est, quod [h 1Kb] quadraginta tantum in longitudine, et uiginti habebat cubitos in latitudine. Tabuleque ipsius tabernaculi, que denos cubitos longitudinis ac latitudinis cubitum et semissem habere dicuntur, sexagenos cubitos longitudinis et [i 1Kb] nouenos latitudinis habebant, maioresque fuerunt quam uel generales silue gignere soleant, uel tali edificio conuenire aut manibus hominum circumferri facile possent. Saga quoque quibus tegebatur, que triginta cubitos singula longitudinis et quatuor latitudinis habuisse dicuntur, centum octoginta cubitos longa et uiginti quatuor lata fuerunt; sed hec ita  debere intelligi prohibet etiam Iosephus [i 1Kb] , qui de constructione tabernaculi scribens eiusdem: »Facta est autem, inquit, et arca longitudinis quidem quinque palmorum, latitudinis uero trium; pro quo in Exodo scripsit Moyses, quod habuerit longitudo arce duos semis cubitos, latitudo cubitum et dimidium, qui iuxta attestationem Iosephi, non geometrici, sed uulgares intelliguntur esse cubiti. De arca ergo Ne altius animaduertendum, quod omnia que in ea uel erga eam gesta sunt diuine uirtutis erant plena miraculis.  Si enim consueto hominibus more res ageretur, quomodo sufficerent octo homines tante auium, iumentorum, bestiarum et reptilium multitudini quotidie cibum potumque [a 1Kb] apponere, et cetera que usus [b 1Kb] deposcit ministrare? presertim cum de potu in arcam inferendo Scriptura nichil a Deo iussum retulerit? Quomodo non stercus et urina tot animantium uel intolerabilem fetore ipsis animantibus locum faceret, uel fundum arce quamuis optime bituminatum [c 1Kb] non corrumperet? quomodo una in sede per annum integrum manentia, nec uolatum uolatilia, nec quadrupedia gressum perderent? Ipse ergo Dominus qui arcam cum eis que gestabat omnibus incorruptam seruauit, quique hanc ne in mare dilaberetur gubernauit, sed tali in loco montium deposuit,  ubi de ostio quod habebat facilis esset ac promptus ad terram egressus cunctis que in illa continebantur animantibus, [d 1Kb] prouidit etiam eisdem qualiter in arca uescerentur ac salua perdurarent. Nec abs re est credi, ut quidam astruunt, quod ingressuris arcam animantibus Ne uictum singulis qui unius diei usui sufficeret preparauerit, et hoc refecta singula ob significandum mysterium, quod in Ecclesia cuncti pro modo proprie capacitatis uite cibo reficimur, deincepsque ad diem egressionis sue quieta diuino nutu uel etiam sopita manserint.

Fecit ergo Ne omnia que preceperat illi Deus, dixitque Dominus ad eum: Ingredere tu [e 1Kb] et omnis domus tua arcam, etc. Omnia que preceperat Deus fecit, id est, arcam edificauit, et, mansiunculis dispositis,  escas in eam cunctis animantibus comportauit.

Ex omnibus animantibus mundis tolle septena septena, masculum et feminam; de animantibus uero non mundis, duo et duo, masculum et feminam; sed et de uolatilibus [f 1Kb] celi septena septena, masculum et feminam, ut saluetur semen super faciem [g 1Kb] uniuerse terre. Quod ait septena septena, non in singulis generibus bis septena, sed septem solummodo tolli uult, e quibus unum quod paribus supererat post diluuium Deo posset offerri. Septena autem septena dicit, propter multa animantium genera, que hoc erant numero comprehendenda. Similiter quod ait duo duo, non [h 1Kb] binis bina in uno quolibet genere animantium immundorum,  sed duo tantummodo, marem designat et feminam. Dicit autem duo et duo, quod in pluribus animantium generibus eadem paria essent accipienda, ubi facillime cuilibet patet quia si saluandi tantum generis et non altioris arcani gratia res gereretur, sufficeret minor animantium numerus ad [i 1Kb] restitutionem sobolis conseruandam; nunc autem quia non omnes qui lauacrum baptismatis in Ecclesia subeunt, etiam boni operis munditiam custodiunt,  immunda quoque cum mundis arcam animantia intrant. Et bene munda septenario numero continentur, quia septiformis est gratia Spiritus, qua fidelium corda mundantur ac sanctificantur. Immunda duali numero comprehenduntur, quia falsi catholici sacramenta fidei duplici corde percipiunt, et hic uolentes gaudere cum mundo, et in futuro regnare cum Christo; de qualibus dicit Iacobus: Non ergo estimet homo ille quod accipiat aliquid a Domino, uir duplici animo inconstans [i 1Kb] est in omnibus uiis suis .

Fecit ergo Ne omnia que mandauerat ei Dominus, eratque sexcentorum annorum quando diluuii aque inundauerunt [k 1Kb] super terram. Et ingressus est Ne, et filii eius, uxor eius, et uxores filiorum eius cum eo in  arcam, et cetera. Aetas Ne magnam eorum qui Ecclesiam ingrediuntur, et per fidem atque actionem fide condignam ad eterna gaudia perueniunt, perfectionem designat. Sexies enim centeni fiunt sexcenti; senarius autem numerus, in quo factus siue formatus est mundus, non immerito [l 1Kb] perfectionem designat bone actionis. Centenarius uero, qui, sicut et supra meminimus, in computo digitali de leua transfertur in dextram, maxime conuenit eis qui in nouissimo examine ad dextram stantes Iudicis, audituri sunt: uenite, benedicti Patris mei, percipite regnum . Et ideo multiplicatus per senarium numerus centenarius illam uirtutum spiritualium perfectionem designat, que non ad hominum fauorem ostentata forinsecus, sed ad gloriam  est Conditoris in spe superne retributionis impleta, meritoque presul arce, in qua Ecclesie status est expressus, etiam in tempore sue etatis deuotionem designat eorum qui hanc ita ingrediuntur, ut etiam per bone merita actionis ad salutem [m 1Kb] transire mereantur eternam; quamuis et ita recte possit intelligi, quia cum aque diluuii baptismatis undam designant, tunc etas Ne perfectionem, ad quam hi qui baptizantur contendere debeant, insinuet. Cum uero tempus ultimi examinis prefigurant, tunc idem annorum eius numerus quales cum Domino ad requiem perpetuam, quod nomen Ne sonat, intraturi sint figurate denuntiat, id est, effectu boni operis et intentione mundi cordis celesti introitu digni.

 Cumque transissent septem dies, aque diluuii inundauerunt terram. Septima dies sabbatum, id est, requiem, indicat uite future. Cum ergo diluuium aquam baptismi significat, apte post septem dies ex quo arca facta est uenit, quia [n 1Kb] in spe perpetue quietis baptizamur. Cum uero fluctus tentationum aque diluuii figurant, merito etiam tunc post septem dies ueniunt, quia propter fidem ad spem futurorum bonorum, persecutionem [o 1Kb] iusti patiuntur ab  eis qui terrena miseri bona celestibus, mansuris temporalia preponunt. At uero diluuium cum aduentui nouissimi examinis assimilatur, etiam sic congruenter post dies septem terram inundat, quia tunc electi omnes qui iugum Christi suaue et onus leue portauerunt inueniunt requiem animabus suis.

Anno sexcentesimo uite Ne, mense secundo, septimo decimo die mensis, rupti sunt omnes fontes abyssi magne, et cataracte celi aperte sunt, et facta est pluuia super terram quadraginta diebus et quadraginta noctibus. Menses apud Hebreos non nisi iuxta lune cursum a prima usque ad primam computantur, primusque eorum mensis in quo pascha fieri preceptum est, et in quo mundus est factus, appellatur Nisan, quem nos Aprilem uocamus. Secundus Iair,  quem nos Maium dicimus, cuius die septimo decimo, id est, cum luna eiusdem mensis esset septima decima, uenit diluuium, cum eodem ipso die intrasset Ne in arcam cum hominibus et animantibus cunctis ac uolatilibus, que per illam erant saluanda, hoc est enim quod sequitur.

In articulo diei illius ingressus est Ne et Sem et Cham et Iaphet, filii eius, et uxor eius, et tres uxores filiorum eius cum eis in arcam. Ipsi et omne animal secundum genus suum, et cetera usque dum ait: omnesque uolucres ingresse sunt ad Ne in arcam. Cuncta ergo animantia [a 1Kb] uno eodemque die ingressa sunt in arcam, quia non Ne laborauit ea multo labore ac longo tempore colligere atque [b 1Kb] introducere uel minare in arcam; sed diuino nutu coacta, sponte  cuncta ueniebant in suo queque numero, precedente illo cum liberis suis et uxoribus, sequebantur ex ordine, ac suas singula mansiunculas, Domino agente, quasi propria sponte subibant. Ad hoc enim ualet quod dicitur de auibus, ingresse sunt ad Ne in arcam, et supra generaliter, et ex omni quod mouetur super terram duo et duo ingressa sunt ad Ne in arcam. Eodem quoque die, id est, septimo decimo mensis secundi factum est quod sequitur.

Et inclusit eum Dominus deforis, factumque est diluuium quadraginta diebus super terram. Hic autem dies octauus est ex quo arce [c 1Kb] edificium omne perfectum est. Ex quo constat quod arca in magno mysterio eiusdem secundi mensis decimo die facta est.  Primus namque mensis antiquus ille qui de Hebreis collectus est Dei populus apte potest accipi. Secundus autem mensis populus Noui Testamenti. Hinc est enim quod in lege precipitur, ut quicunque uel immundi super mortuo, uel [d 1Kb] in itinere longius positi, uel alia qualibet necessitate preoccupati, ad faciendum pascha in primo mense non possent occurrere, in secundo hoc mense facerent in sanguine agni et azymis panibus quarta decima die ad uesperum. In cuius uidelicet mensis adiectione nos signati sumus, qui cum priore Dei populo sacramentum dominice passionis  celebrare nequiuimus, ut pote longe adhuc positi a communione sanctorum, et immundi, imo mortui peccatis; sed qui post peracta eadem Dominice incarnationis sacramenta ad fidem uenimus, quasi in luce secundi mensis pascha dominicum facimus; cuius uidelicet mensis die decima arca perfecta est, quia Dominus in carne apparens denarium nobis regni celestis promisit, Decalogum legis nos perficere posse, data Spiritus sancti gratia, concessit: que uidelicet gratia etiam illo septem dierum numero [e 1Kb] quo post factam arcam ingressio ipsius ac diluuii aduentus exspectabatur, potest figurari, quia nimirum, accepta promissione regni, que denario exprimitur, datur fidelibus gratia Spiritus, per quam Ecclesie sancte membris possint adunari. Possumus  et ita recte intelligere quod arca septimo decimo die mensis et non ante diluuio perfusa sit, quia singulos quosque fidelium primo in fide percipiende uere quietis et denarii celestis, id est, imaginis regis eterni, catherizari oportet, et sic in societatem Ecclesie per lauacrum regenerationis intromitti. Quod autem propter diluuium rupti sunt omnes fontes abyssi magne et cataracte, id est, fenestre [f 1Kb] celi aperte sunt, abyssi magne nomine designata est Scriptura Testamenti ueteris, que, diutius uelamine littere preclusa, spiritalis intelligentie uenas mundo aperire non potuit, sed per Dominum reuelata et ipsa nunc Ecclesie fontes largissimos scientie salutaris ministrat. Cataracte autem celi aperte effusionem euangelice et apostolice predicationis, que manifeste  de supernis terrena corda irrigant, designant. Quia ergo et reuelatis prophetie uerbis, et palam predicantibus Noui Testamenti preconibus, in fide regenerationis confirmamur, recte dicitur quia ad faciendum diluuium rupti omnes fontes abyssi magne et cataracte celi sint aperte.

Inclusit autem Dominus arcam deforis, quia Ecclesiam suam et in ablutione sacri baptismatis gaudentem celesti semper munimine tutatur, ne quis ex eis quos ad uitam preordinauit ulla ratione pereat, et inter mundi fluctus laborantem, ne opprimi aut mergi pressuris uel delectationibus seculi ualeat, undique custodit. [g 1Kb] Immittit enim angelum Dominus in circuitu timentium, eum, et eripiet eos. Sed et in die iudicii Dominus Ne cum habitatoribus arce  deforis [h 1Kb] includit, cum, electis suis secum in domo Patris sui collocatis, ianuam regni a perditorum ingressu, tametsi sero penitentium [i 1Kb] , in perpetuum prestruit, iuxta illam in Euangelio parabolam decem uirginum, ubi dicitur quia que parate erant intrauerunt cum eo ad nuptias, et clausa est ianua, et cetera. Bene autem dicitur quod quadraginta diebus et quadraginta noctibus [i 1Kb] pluerit super terram; decem namque quater ducta quadraginta faciunt, quia omnis reatus peccatorum, qui in decem preceptis legis  admittitur, per uniuersum orbem terrarum, qui quatuor partibus continetur, sacramento baptismi celestis abluitur, siue ille reatus, quod ad dies pertinet ex rerum prosperitate, seu quod ad noctes ex rerum aduersitate contractus sit.

Et multiplicate sunt aque, et eleuauerunt arcam in sublime a terra, uehementer inundauerunt [a 1Kb] aque, et omnia repleuerunt in superficie terre. Et aque baptismatis ac fidei multiplicate per orbem uniuersum Ecclesiam a terrenarum rerum appetitu in celestis uite spem ac desiderium sustollunt; sed et unde tribulationum frequenter Ecclesiam pulsantes, quanto uehementius omnia repleuerunt, tanto altius eam [b 1Kb] ad querenda uite alterius gaudia compulerunt: quod bene in sacra historia designatur, cum dicitur  quia arctauit Amorrheus filios Dan, in monte, nec dedit eis locum, ut ad planiora descenderent. Amorrheus quippe Amarus, Dan interpretatur Iudicans, siue Iudicium; et qui per filios Dan, nisi illi designantur, qui omnia que agunt diligenter, ut recta sint, in libra ueritatis examinant, qui ad lucernam uerbi Dei incedentes iurant et statuunt custodire iudicia iustitie eius; qui uero exprimuntur per Amorrheum, nisi hi qui dulcedinem uite sanctorum amaritudine tribulationum conturbare uel etiam subuertere tentant? Arctatque Amorrheus filios Dan in monte, nec ad planiora descendere sinit, cum tantus plerumque electos turbo persecutionum afficit, ut nequaquam eis liceat infirmis cogitationibus aliquod tempus indulgere; sed in summa continentia uiuentes  necesse habeant orationibus et ieiuniis et diuinarum meditationibus Scripturarum continue operam dare, quatenus maiori exercitio uirtutum maiora tentationum ualeant superare certamina.

Porro arca ferebatur super aquas, et aque preualuerunt nimis, opertique sunt omnes montes excelsi sub uniuerso celo. Montes superbos quosque et in huius seculi gloria se extollentes significant: quos uidelicet montes aque operiunt, sed ipsis aquis arca superfertur, quia tentationum gurges superbos quidem atque impios premit ac demergit, sed ipse a iustis superatur, qui libero boni operis cursu atque alacri mente ad portum salutis eterne tendere non desinunt: quod bene, Petro super mare ad Dominum  transeunte, figuratum est, quia uidelicet Ecclesia, calcatis seculi fluctibus, ad tranquillitatem esset uite celestis peruentura. Item aque diluuii arcam in sublime tollunt, montes operiunt et abscondunt, quia sacramentum baptismatis, quo Ecclesia sublimatur, superbam seculi altitudinem contemnit, et nichili habendam demonstrat; et quia in spe future animarum quietis ac resurrectionis corporum in uitam eternam baptizamur, quam sapientia carnalis ignorat, recte subditur:

Quindecim [c 1Kb] cubitis altior fuit aqua super montes quos operuerat. Septem quippe et octo quindecim faciunt;  septem autem ad requiem animarum que post mortem futura est pertinent, quia nimirum Dominus septima Sabbati in sepulcro quieuit; quia uero post Sabbatum, id est, octaua die, resurrexit a mortuis, octo rectissime tempus nostre resurrectionis insinuant. Quindecim ergo [d 1Kb] cubitis, id est, septem et octo, aqua montes excelsos transcendit, quia fides Ecclesie, que fonte lauacri salutaris sanctificatur, spe future requiei et immortalitatis antecellit omni fastui philosophie carnalis, que de mundi quidem creatura nouit subtiliter disputare, sed de Creatore mundi et ea que supra mundum in illa est uita sanctorum nichil dicere nouit.

Obtinueruntque aque terras centum quinquaginta diebus. Et hic numerus ad idem sacramentum quod  quindenarius pertinet; quia enim septuaginta a septem, et ab octo denominantur octoginta, coniuncto utroque numero centum quinquaginta diebus obtinuerunt aque terras, eamdem, ut dixi, commendantes et confirmantes actionem baptismi in consecrando nouo homine ad tenendam quietis ac resurrectionis fidem.

Recordatus autem Dominus Ne, cunctorumque animantium, et omnium iumentorum que erant cum eo in arca, adduxit spiritum super terram, et imminute sunt aque. Potest in nomine Spiritus ipse uiuificator [e 1Kb] Dei Spiritus accipi, de quo in principio dictum est: Et Spiritus Dei ferebatur super aquas , de quo dubium non est quia sicut tunc, congregatis aquis, in locum unum arefecit terram, ita etiam  nunc, ablatis de medio aquis diluuii, denuo faciem terre reuelauit. Potest et uentus iste ereus nomine Spiritus appellari, iuxta illud Psalmiste: Dixit et stetit spiritus procelle , cuius flatibus crebris plerumque solent aque minui uel de loco moueri; unde est illud Exodi: Cumque extendisset Moyses manum super mare, abstulit illud Dominus, flante uento uehementi et urente tota nocte, et uertit in siccum, [f 1Kb] diuisaque est aqua .

Et clausi sunt fontes abyssi, et cataracte celi, et prohibite sunt pluuie de celo, reuerseque sunt aque de terra euntes et redeuntes, et ceperunt minui post centum quinquaginta dies. Quod dicit reuersas esse aquas de terra euntes et redeuntes, aperte indicat  iuxta litteram quod omnes fluuiorum ac riuorum decursus per occultas terre uenas ad matricem abyssum redeant, iuxta illud Salomonis: Omnia flumina intrant in mare, et mare non redundat; ad locum unde exeunt flumina reuertuntur, ut iterum fluant . Mystice autem post centum quinquaginta dies clauduntur fontes abyssi et cataracte celi, pluuiis cessantibus, aque reuertuntur, quia uerba sacri oraculi, postquam nos in fide ac spe perpetue quietis atque immortalitatis instituerint, ultra nos docere cessabunt, quia nichil maius quod promittere debeant habebunt, postquam immortali carnis et spiritus gloria  perfectos ad beatam nos uisionem nostri Conditoris [a 1Kb] adduxerint. Unde bene liber Psalmorum, qui centenario et quinquagenario numero continetur, in diuina laude consummatur. Initium quidem beatitudinis a continentia et diuine legis meditatione sumens, dicendo: Beatus uir qui non abiit in consilio impiorum , et cetera. Circa finem uero noua futuri seculi gaudia commendans dicendo, et in ipso fine cuncta in Dei laude consummans: Cantate Domino canticum nouum, [b 1Kb] laus eius in ecclesia sanctorum ; ita [c 1Kb] concludendo; Omnis spiritus laudet Dominum . Qui centesimus et quinquagesimus psalmus merito totus in Dei laude canitur, atque completur, quia nimirum totius nostre beatitudinis in hoc summa est, ut inhabitantes  in domo eius ipsum sine fine laudemus.

Requieuitque arca mense septimo, uigesima septima die mensis super montes Armenie. Quod arca septimo mense requieuit, ad illam septimam requiem, de qua sepius dictum est significatio recurrit, quia perfecti quique, et qui constantia fixe in Deum cogitationis [d 1Kb] uelut quadrati sunt, ad requiem tendunt. Bene uicesima septima die mensis eiusdem, qui numerus est iuxta arithmeticam rationem ternarius quadratus solidus, ad requiem arca peruenit. Ternarius namque numerus deuotioni nostre mentis congruit propter memoriam qua Deum recolimus, propter intelligentiam qua cognoscimus, propter uoluntatem qua diligimus. Sed hec ipsa trinitas ut de simplici ac recta linea ad quadraturam perueniat, multiplica  tria per tria, fiunt nouem; ut uero eadem quadratura etiam altitudinem sumat ac solida efficiatur, item multiplica nouem per tria, erunt uiginti septem, id est, numerum ternarium quadratum solidum complebis, in quo arca requieuit, quia Ecclesie sue mentis atque actionis stabilitate quasi conquadrata requiem et in hac uita exspectat, et in futura percipit eternam. Requieuit autem super montes Armenie, quia calcato apice pompe mundialis, etiam in hac peregrinatione uitam ducens, celestibus gaudiis animo propinquat.

At uero aque ibant et decrescebant usque ad decimum mensem. Potest in mense decimo illud tempus exprimi, quo ad eterne lucis gaudia sancti cum Domino ingrediuntur. Nam et ipse in Euangelio nomine  denarii, qui cultoribus uinee daretur, perceptionem eiusdem regni celestis insinuat. Denarius quippe decem obolos habet. Eunt ergo aque, que arcam diluerant, et decrescunt usque ad decimum mensem, quia lauacrum baptismatis, ubi in singulis quibusque fidelium suum munus impleuerit, cessat. Neque enim quisquam, si peccauerit, potest denuo eodem sacri baptismatis fonte mundari; sed eos iam semel ablutos  ac sanctificatos ad spem mittit uite celestis, uidelicet quando ueniant et appareant ante faciem Dei.

Decimo enim mense prima die mensis apparuerunt cacumina montium. Potest dies prima decimi mensis initium illud uite perennis intelligi, quo etiam in hac uita positi gustant et uident sancti quoniam suauis est Dominus. In qua die apparent cacumina montium, quia quanto perfectius hoc in eorum mundo corde geritur, tanto certius mundana celsitudo quam frustra infletur patescit.

Cumque transissent quadraginta dies, aperiens Ne fenestram arce, quam fecerat, dimisit coruum, etc. Diximus supra de fenestra arce, que transacto diluuio aperitur, quod illa designet arcana mysteriorum  celestium, quibus baptizati specialiter initiantur; sed eisdem ipsis sacramentis quidam ad illecebras seculi, quidam uero ad opera pietatis utuntur; et hi quidem in coruo, illi exprimuntur in columba. Quod uero quadraginta per decem quater ducta complentur, potest in numero [e 1Kb] dierum quadragenario non immerito diuine legis impletio, que per euangelii gratiam perficitur, intimari. Lex enim in decem preceptis continetur: Euangelii doctrina in quatuor libris descripta est, et apte post initium decimi mensis, post apparentia montium cacumina quadraginta dies transeunt, et sic fenestram suam aperiens Ne noue lucis in arcam patefecit introitum, quia nimirum patefacta fidelibus uita futura quam percepturi sunt, patefacta superbia eorum qui extra Ecclesiam  positi de mundana se gloria iactant, etiam hoc patefacit fidelibus suis Christus, quia precepta legis non uiribus humane libertatis, sed euangelice gratie per ipsum debeant munere perfici, qui cum et hanc fidem atque humilitatem flagitandi in omnibus diuini auxilii perceperint, tunc etiam altiora superne patrie dona cognoscere, quasi aperta nouiter fenestra in arca merentur, sed [f 1Kb] eamdem donorum celestium cognitionem, ut diximus, alii ad perniciem suam, alii utuntur ad salutem; unde bene de emisso ex arca coruo subiungitur.

Qui egrediebatur et reuertebatur, donec siccarentur aque super terram. Non ait egressus est et reuersus est in arcam; sed egrediebatur, inquit, et reuertebatur donec siccarentur aque [g 1Kb] super terram, quia uidelicet  huc illucque uolatu dubio uertebatur, modo abire incipiens, modo ad arcam uelut intraturus rediens, nec [h 1Kb] tamen fenestram unde egressus fuerat repetens, sed potius foris uagans usque dum remotis aquis requiem sibi ac sedem extra arcam reperiret; cuius egressui atque itineri recte comparantur hi qui sacramentis quidem celestibus instituti atque imbuti sunt, nec [i 1Kb] tamen nigredinem terrene oblectationis  exuentes, lata potius mundi itinera quam ecclesiastice conuersationis claustra diligunt.

Emisit quoque columbam post eum, ut uideret si iam cessassent aque super faciem terre; que cum non inuenisset ubi requiesceret pes eius, reuersa est ad eum in arcam. Aque enim erant super uniuersam terram; extenditque manum, et apprehensam intulit in arcam. Columba, ut diximus, spiritalem ac simplicem designat mentem electorum, qui, patefacta sibi fenestra superne contemplationis, tanto cautius que in infimis uoluuntur omnia spernunt, quanto altius ea que perpetuo manent gaudia cernunt. Tales namque in exemplum huius columbe adeo cuncta seculi oblectamenta quasi sublimius uolando despiciunt, ut ne ultimis quidem sue mentis uestigiis ea tangere curent,  ut pote qui nullam sibi in hoc mundo inuenire ueram requiem possint, cuius et aduersa simul et prospera instar aquarum labentium uaga feruntur ac dubia. Non solum autem hi intra septa Ecclesie ipsi manere, sed et alios quantum ualent uel exemplo suo uel hortatu in hanc introducere satagunt; unde recte subditur;

Exspectatis autem ultra septem diebus, rursum dimisit columbam ex arca; at illa uenit ad uesperam portans ad eum ramum oliue uirentibus foliis in ore suo. Ramus enim oliue foris inuentus, [a 1Kb] et ore columbe in arcam illatus typum gerit eorum qui extra Ecclesiam quidem baptisma percipiunt, sed [b 1Kb] pinguedine caritatis fructuosi, et pia intentione uelut foliorum sunt uiriditate integri: quorum plurimi posteriore  tempore quasi ad uesperam reconciliatione spiritalium uirorum uelut ore columbe reuocantur ad Ecclesiam, quod bene post septem dies ex quo foris ipsa requiem non inuenit columba fecit. Septenarius quippe dierum numerus mystice luci gratie spiritalis solet aptari, quia nimirum uiri spiritales postquam a carnalibus desideriis mentem abstrahunt suam, eodem spiritu gratie admoniti abstrahere ab his et alios conantur. [c 1Kb] Potest in columba, que aperta post diluuium fenestra ramum oliue intulit in arcam, etiam hoc prefiguratum intelligi, quod, baptizato Domino in Iordane, aperti sunt celi, et descendit Spiritus sanctus in specie columbe super eum; quod, accipientibus baptisma singulis Ecclesie filiis, ad aperiendam et illis ianuam regni celestis imponitur  manus a pontifice per unctionem sacrosancti chrismatis, ut accipiant Spiritum sanctum. Cui figure congruit apte quod coruus ante illationem oliue [d 1Kb] per columbam egressus fuerat, nec reuersus in arcam, ne uidelicet prophetia uel Simonis perfidiam silendo preteriret, qui baptizatus quidem in Ecclesia, sed, priusquam per manus impositionem gratiam sancti Spiritus acciperet, est ab Ecclesia repulsus, eo quod felle amaritudinis plenus non innocentiam columbine simplicitatis, pio sed maligno potius in corde coruinam gestaret nigredinem

 Intellexit ergo Ne quod cessassent aque super terram, exspectauitque nichilominus septem alios dies, et emisit columbam, que non est reuersa ultra ad eum. Columba que, cessantibus aquis, super terram exiit de arca nec rediit, significat exeuntes de hac uita animas sanctorum in liberam lucem patrie celestis, neque ultra ad terrenam conuersationem remeantes: in qua uidelicet patria sicut prophetia euacuabitur, scientia destruetur, lingue cessabunt, sic et unda [e 1Kb] baptismi siccabitur; caritas autem nunquam [f 1Kb] cadet, per quam [g 1Kb] ueritas et uita incommutabilis perpetuo presens uidebitur atque laudabitur. Et quia non solum, ut bona operemur, uerum etiam ut post bona opera ad uitam perueniamus eternam superni est donum muneris, recte columba non solum  post dies septem exiit, ut surculum oliue inferret in arcam, sed et adducta oliua post dies septem alios egressa est, ut libero solis et uelut noui orbis frueretur aspectu. Gratia enim Dei uita eterna in Christo Iesu, et de plenitudine eius nos omnes accepimus, gratiam pro gratia, gratiam uidelicet retributionis pro gratia bone actionis.

Igitur sexcentesimo primo anno, primo mense, primo die mensis [h 1Kb] immutate sunt aque super terram; et aperiens tectum arce Ne aspexit, uiditque quod exsiccata esset superficies terre. Tectum arce supremam eius tabulam dicit de qua predictum erat: Et in cubito consummabis summitatem. In quo uidelicet tecto unum cubitum longo ac lato ipsum Mediatorem Dei et hominum significari diximus, qui ita membris  Ecclesie sue uoluit humanitus sociari, ut dignitate sue potestatis singulariter hanc transcenderet, ac totam ab alto protegeret. Hoc autem tectum, abeunte diluuio, aperuit Ne, quia celebrato baptismi sacramento, singulis fidelium oportet diligentius ex tempore dominice Incarnationis arcana doctorum ore reserari, ut cognitis eis que ille gessit uel docuit in carne, uestigia eius pro modulo suo imitando sequantur. Et hoc aptissime primo post sexcentos annos, primo mense, prima die mensis, factum esse perhibetur, ut primordium quoque anni, mensis, et diei, nouam uite spiritalis inchoationem que fidelibus esset inchoanda monstraret. Denique idem mensis in lege in quo et pascha fieri preceptum est, mensis nouorum uocatur, ob magnum utique  sacramentum innouande in Christi passione nostre uite ueteris.

Mense secundo, uigesima septima die mensis arefacta est terra. Supra dictum est quod primo mense inchoante exsiccata esset superficies terre; et nunc mense secundo pene completo arefacta esse terra describitur, quia nimirum tunc in superficie uirentibus herbis tellus exsiccata est, ut posset reuirescere, atque herbas, quas absumpserat aqua, denuo germinare. Nunc uero in tantum etiam interius arefacta est, ut calcantium gressus sustineret, in  tantum herbis uestita florentibus, ut etiam pascendis esset idonea pecoribus ac iumentis.

Locutus est autem Deus ad Ne dicens: Egredere arcam tu et uxor tua, filii tui et uxores filiorum tuorum tecum; cuncta animantia que sunt apud te ex omni carne, tam in uolatilibus, quam in bestiis, et uniuersis reptilibus que reptant super terram educ tecum; et ingredimini super terram. Crescite et [a 1Kb] multiplicamini, et replete eam. Egressus est ergo Ne et filii eius, et cetera. Multifariam multis modis eadem Christi Ecclesie mysteria sepius iterata significatione repetuntur. Egressio ergo Ne de arca in terram diluuio mundatam cum his quos secum induxerat hominibus et animantibus, illi tempori figurate conuenit, cum quique fidelium fonte baptismatis  abluti ad exercenda etiam in publico bona opera, Christo duce, spiritali uidelicet Ne procedunt, et continuo uirtutum spiritualium augmento crescunt et multiplicantur. Euntes, inquit, in mundum, docete omnes gentes, baptizantes eos in nomine Patris et Filii, et Spiritus sancti ; quod est figurate dicere: cuncta animantium genera in arcam aquis diluenda inducite, statimque adiunxit: Docentes eos seruare omnia quecunque mandaui uobis , quasi typice diceret: Et egressa post diluuium animantia de arca ingrediantur in nouam terre faciem, nouis uernantem floribus, [b 1Kb] ibique multiplicentur et crescant. Quod autem uigesima septima die mensis egrediuntur arcam, qui est numerus ternarius quadratus solidus, ut prefati sumus,  significat perfectionem fidei que in baptismo consecratur, quod nulla possit ex parte titubare, sed aduersus omnes diaboli insidias inuicta semper ac stabilis perduret. Notandum, quasi iuxta litteram quod annum solis integrum fuerunt in arca qui septima decima die mensis secundi eam ingressi sunt, et post annum uicesima septima die eiusdem mensis egressi. Si enim hodierna die, uerbi gratia, per Kalendas Apriles esset luna septima decima, sequenti anno pridie Kalendarum earumdem uicesima septima esset luna uentura, decursis ex ordine diebus trecentis sexaginta quinque, quibus annus solis expletur. [c 1Kb] Anno ergo toto erant in arca, id est, quousque sol, transcurso circulo signifero, per duodecim suos menses omnes mundi plagas illustraret,  ut sicut aqua orbem totum operiens diluebat, ita uelut cooperans illi sol eodem temporis spatio totum circuiens orbem luce sui fulgoris irradiaret. Quomodo autem Fons uite Dominus, sic et Sol iustitie solet figurate uocari. Fons, [d 1Kb] quia regenerat; Sol, quia nos illuminat, iuxta illud Psalmographi; Quoniam apud te est fons uite, et in lumine tuo uidebimus lumen . Et [e 1Kb] anno solis integro erat Ne cum his que saluanda erant per diluuium  animantibus et hominibus in arca, quia Dominus per totum huius seculi tempus, perque omnes orbis plagas Ecclesiam suam et unda lauacri salutaris abluit, et gratia sui Spiritus illustrat.

Aedificauit autem Ne altare Domino, et tollens de cunctis pecoribus et uolucribus mundis, obtulit holocausta super altare. Ut uir iustus et uere perfectus in generationibus suis postquam tante cladi superfuit, mox, edificato altari, gratias agit Conditori, simul obsecrans ne ultra mundus tali plaga mereatur percuti. Et quia deuote ac pie supplicat, ocius auditu dignus efficitur. Sequitur enim:

Odoratusque est Dominus odorem suauitatis, et ait ad eum: Nequaquam ultra maledicam terram propter homines. Dignumque fecit ut uir sanctus et futurorum  prouidus, sicut Abel prime, ita et ipse initium secunde mundi etatis, oblatis Deo sacrificiis, consecraret; quod ipsum et Abraham ac Melchisedech inter initia tertie etatis fecisse memorantur. Dauid etiam rex quarte patriarcha etatis hoc ipsum in area Areune Iebusei; iehsu quoque sacerdos magnus, et Zorobabel in principio quinte etatis, restaurato altari quod destruxerunt Chaldei, in eodem loco fecisse referuntur: que cuncta figuram pretulere summi Regis ac ueri Pontificis nostri, qui initium sexte etatis, imo totam sextam etatem hostia sui corporis et sanguinis in altari sancte crucis Deo [f 1Kb] dicaret: quod autem dicitur quia offerente Ne odoratus est Dominus odorem suauitatis, non illum  significat odorem [g 1Kb] suauitatis qui de accensis exiens hostiis humanas poterat nares delectare; sed illum potius uirtutum dicit odorem, qui, de purissimo offerentis corde procedens, ad conspectum diuine Maiestatis ascendebat; qualem in filio suo Iacob Isaac patriarcha olebat, cum diceret: Ecce odor filii mei, sicut odor agri [h 1Kb] pleni, cui benedixit Dominus , et de quo Apostolus, Christi, inquit, bonus odor sumus Deo in omni loco . Iuxta mysticos uero sensus aptissime post diluuium immolat Ne, quia et hic est ordo nostre in Christo consecrationis, ut primo fonte uite lauemur, ac deinde ad sacrum altare Dominice oblationis libamine reficiamur; [i 1Kb] unde dicit Apostolus: Sed abluti estis, sed sanctificati estis, sed iustificati estis . Abluti uidelicet in baptismo, sanctificati hostia salutari,  iustificati bonis actibus. Possunt autem in holocaustis que post diluuium Domino de mundis animantibus oblata sunt etiam sancti martyres specialiter figurari, qui post lauacrum baptismi non solum uite munditiam seruauere, sed et sanguinem suum pro Domino fudere. Holocaustum quippe totum incensum dicitur, quo nomine illa sacrificia nuncupabantur que sacro igni tota solebant absumi, et de quibus nichil in usum cedebat offerentium; unde  merito tales nostie martyribus sanctis figurate conueniunt, qui non in uita tantummodo sua, uerum in morte etiam Deum clarificare meruerunt. Altare autem in quo hec, holocausta offeruntur ipsum est cor electorum, a nostro Ne uidelicet Christo edificatum, et igne spiritus eius, quem misit in terram et uoluit uehementer accendi, celitus imbutum. Et bene multa holocausta, unum uero altare, quia multitudinis credentium erat cor unum et anima una, nec erat in eis separatio ulla; et Apostolus. Solliciti, inquit, seruare unitatem Spiritus in uinculo pacis . Offeruntur autem holocausta de cunctis pecoribus et uolucribus mundis, quia de omni natione, de omni hominum genere, de omni etate, fideles ad palmam peruenere martyrii. Si  quid sane inter pecora munda et uolucres mundas distare credendum est, in pecoribus in holocaustum oblatis designantur hi qui de communi uita populi Dei sunt martyres effecti; in uolucribus uero, illi qui crebro contemplationis uolatu celestia petere soliti, pretiosa insuper sunt morte coronati. Exeunt ergo arcam diluuio ablutam munda simul et immunda animalia, siue uolatilia, sed de mundis solummodo Domino sacrificium offertur. Ascendunt de lauacro baptismi fideles accepta remissione peccatorum, sed plures ex his ad peccatorum sordes post baptisma redeunt. Alii in accepta uite munditia usque ad finem firmum perseuerant. Nonnulli tantam percepte semel munditie curam gerunt, ut  etiam animas pro huius custodia ponant; quia uero munda animalia siue uolatilia septena et septena arcam intrauerant, constat quia de his que paribus superfuerunt holocausta Domino oblata sunt. Et bene septima uolatilia siue pecora in hostiam Domini deputata sunt, propter gratiam uidelicet Spiritus septiformis, cuius dono prestatur fidelibus non solum ut credant in Dominum, sed etiam ut patiantur pro illo. Potest etiam rectissime in pecoribus et uolatilibus que in septimo numero inuenta holocaustum Domini sunt facta, uirginum gloria designari, que uelut impari numero continetur, quia nimirum copule coniugalis expers, celibem ducere uitam maluit, et quasi in holocaustum Domino offertur cum, neglectis curis et actionibus carnalibus, totam  se Conditori per ignem summi amoris consecrat, de quibus in Apocalypsi Ioannes ait: Hi sunt qui cum mulieribus non sunt coinquinati; uirgines enim sunt: [a 1Kb] hi qui sequuntur agnum quocunque abierit; hi empti sunt ab hominibus primitie Deo et Agno. Offerente autem Ne holocausta, odoratus est Dominus odorem suauitatis, quia uel passionem beatorum martyrum uel uitam fidelium uirginalem per Christi gratiam sibi consecratam atque oblatam Deus Pater gratanter accipit.

Et ait ad eum: Nequaquam ultra maledicam terre  propter homines; sensus enim et [b 1Kb] cogitatio humani cordis in malum prona sunt ab adolescentia sua. Non igitur ultra percutiam omnem animantem sicut feci. Non se ultra maledicturum terre, neque omnem animantem percussurum Dominus pollicetur, eo quod in tantum sint homines ad peccandum procliues, ut etiamsi diluuio rursum puniantur, nichilominus, transacto illo, denuo sese uitiis ac sceleribus inuoluant. Ubi intuendum [c 1Kb] quia etsi sensus humani cordis ab adolescentia ad malum pronus esse perhibetur, ex qua nimirum etate carnalium in nobis desideriorum solent incentiua generari, non tamen est consequens ut a tempore pubertatis primum incipiamus peccatis esse obnoxii, quamuis ex tunc ad maiora patranda etas lasciua incitet.  Nam et illa diuina est sententia [d 1Kb] que dicit: Graue iugum super filios Adam a die exitus de uentre matris eorum , ipsum uidelicet iugum prime preuaricationis, propter quam omnes in iniquitatibus concepti et in delictis sumus editi, quamuis ab ineunte adolescentia sponte plura addimus eis quibus non nostra sponte, sed paterni merito reatus grauati hanc in lucem uenimus; a quibus omnibus non nisi gratia Dei per Iesum Christum liberamur. Non igitur, inquit, ultra percutiam omnem animantem sicut feci; sed hec promissio pietatis quo usque pertingat subdendo manifestat cum [e 1Kb] dicit:

Cunctis diebus terre sementis et messis, frigus et estus, estas et hiems, nox et dies, non requiescent.  Cum enim dixisset cunctis diebus, mox addidit terre, ut intelligeres cunctis diebus quibus terra modernum habitura est statum securos homines ab impetu uniuersalis diluuii esse debere; nec tamen [f 1Kb] defuturum tempus quando, cessante hac labentium rerum uicissitudine que annuatim geritur, orbis uniuersus cum animantibus sit igne periturus, Petro attestante, qui ait: Quia celi erant prius, et terra, de aqua et per aquam consistens Dei [g 1Kb] uerbo, per que ille tunc mundus aqua inundatus periit. Celi autem qui nunc sunt, et terra, eodem uerbo repositi sunt igni reseruati in diem iudicii . Ubi notandum quia celos quos uel aqua perditos uel igni perituros dicit, non alios quam turbulentum hunc erem qui  terre proximus est accipere debemus, a quo uolucres celi quod in eo uolitent, cognominantur. Non enim etherei aut siderei celi igne consumendi sunt, sicut nec aqua consumpti sunt.

Benedixitque Deus Ne et filiis eius et dixit ad eos: Crescite, et multiplicamini, et implete terram, et terror uester ac tremor sit super cuncta [h 1Kb] animantia terre, et super omnes uolucres celi cum uniuersis que mouentur super terram. Omnes pisces maris manui uestre traditi sunt, et omne quod mouetur et uiuit erit uobis in cibum; quasi olera uirentia tradidi uobis omnia.  Patet sensus littere quod secunde etatis seculi quomodo et prime et ceterarum initia benedicantur a Domino. Benedicitur enim Ne cum filiis suis, omnibus scilicet illis qui eius et carne progeniti, et fide atque obedientia prediti, ueraciter se eius esse filios docent; quod progenies eius terram implere iubetur, sicut et factum esse constat; quod animalibus terre cunctis ac uolueribus celi predicantur homines terrori esse debere; quod hec una cum piscibus illis edenda conceduntur, [a 1Kb] quomodo usque ad diluuium olera comedenda acceperunt. Ubi notandum quia terrorem eorum ac tremorem cum esse super animalia precipit, profecto esse super homines prohibet. Contra naturam quippe superbire est ab equali uelle timeri: et tamen necesse  est ut rectores a subditis timeantur, quando ab eis Deum minime timeri deprehendunt. In eo enim quod metum sibi a peruerse uiuentibus exigunt, quasi non hominibus, sed animalibus dominantur, quia uidelicet ex qua parte bestiales sunt subditi, ex ea debent etiam formidini iacere substrati. Iuxta intelligentiam uero spiritalem benedicitur Ne cum filiis suis, Dominus uidelicet et Saluator noster cum apostolis, quos etiam [b 1Kb] filios appellare dignatus est, dicens: Non possunt filii sponsi lugere, quandiu cum illis est sponsus . Hos crescere ac multiplicari Deus pater toto orbe precepit, cum ait discipulis Dominus: Euntes in mundum uniuersum predicate Euangelium omni creature , id est, omnibus gentibus. Cuncta namque Domini Saluatoris  precepta Patris utique precepta sunt. Ipse etenim dixit: Que ergo ego loquor, sicut dixit mihi Pater, sic loquor . Horum namque [c 1Kb] dominio cuncta animalia que mouentur in terra, uniuersas uolucres celi, omnes pisces maris subiecit cum ait: Quecunque [d 1Kb] alligaueritis super terram, erunt ligata et in [e 1Kb] celo; et quecunque solueritis super terram, erunt soluta et in celo . Animalia [f 1Kb] quippe, uolatilia, pisces diuersorum ingeniorum ac morum personas insinuant, que cuncta post diluuium filiis Ne dantur in cibum, quia postquam mundo Dominus donum lauacri salutaris attulit, cunctis etiam nationibus hoc ministrari uoluit dicens apostolis: Euntes ergo docete omnes gentes,  baptizantes eos in nomine Patris et Filii et Spiritus sancti . Dantur enim hec filiis Ne in escam iuxta hoc quod Petro ostensis in linteo mystico cunctis quadrupedibus ac reptilibus terre dicitur: Surge, Petre, occide, et manduca ; id est, exstingue gentiles ab hoc quod male uixerant, ueritatem predicando; et infer in Ecclesie membra sacris mysteriis initiando; unde hic quoque recte subiungitur:

Excepto quod carnem cum sanguine non comedetis.  Sanguine namque carnalia desideria carnalemque sensum merito designat. Effunditur autem sanguis cum abrenuntiatur carnalibus illecebris atque cogitationibus, in quibus male uiuebatur, ut possint dicere tales cum Apostolo: uiuo autem, iam non ego; uiuit uero in me Christus . Et iterum: Continuo non acquieui carni et sanguini : alioquin qui perseuerantes quosque in sceleribus pristinis unitati sancte Ecclesie incorporari baptizando incipit, quasi animalia sibi a Domino [g 1Kb] data cum sanguine comedit, quia in societatem recipit eos quorum adhuc conscientia conuersatio prisca uelut suffocata tenetur. Ferunt autem quod in hoc maxima fuerit preuaricatio gigantum, quia cum sanguine carnem comederent; ideoque Dominus illis  diluuio exstinctis, [h 1Kb] carne quidem uesci homines concesserit, sed ne id cum sanguine facerent prohibuerit.

Sanguinem enim animarum uestrarum requiram de manu cunctarum bestiarum, et de manu hominis, de manu uiri et fratris eius requiram animam hominis. Quicunque effuderit humanum sanguinem, fundetur sanguis [i 1Kb] ipsius. Sanguinem enim animarum typice [i 1Kb] dicit ipsum uitale quo uegetantur, et sustentantur, et uiuunt homines in carne per animam, sicut etiam manum bestiarum typice uocat ipsum deuorandi effectum, quo hominem occidunt. Quis namque sanum sapiens ueraciter sanguinem hominis ad substantiam anime credat pertinere? quamuis idem legislator alibi manifestius dicere uidetur:  Anima enim omnis carnis in sanguine est . Sic etenim dictum est hoc quomodo dictum est Petra autem erat Christus, non quod hoc erat, sed quod hinc significabatur. Non autem frustra lex uoluit animam significare per sanguinem, rem scilicet inuisibilem per rem uisibilem, nisi quod sanguis per uenas omnes ab ipso corde diffusus in nostro corpore plus ceteris humoribus principatur, ita ut ubicunque fuerit uulnus inflictum, non humor alius, sed ipse procedat. Itaque anima que omnibus quibus constamus inuisibiliter preualet illo melius significatur quod omnibus quibus constamus uisibilibus preualet. In promptu est autem intelligere quomodo de manu hominis requirat Deus animam hominis,  ultionem expetens ab eo qui peccauit; sed queri merito potest quomodo et a bestiis que rationis sunt expertes requiratur, nisi forte mysterium future resurrectionis hic nobis intimatum intelligere ualemus, quando cuncta generis humani corpora que uel a feris comesta, uel alio quolibet consumpta modo, siue corrupta fuerant, incorrupta redduntur, cuncte anime hominum quocunque genere mortis separate a corpore sua queque remittuntur in corpora, ut uel uitam pro bonis, uel mortem  pro malis meritis in iudicio cum eisdem corporibus consequantur eternam. Apte autem additur:

Quicunque effuderit sanguinem humanum, fundetur sanguis illius. Quanti effuderunt sanguinem humanum, et sanguis eorum effusus non est. Et alii occiderunt hominem ueneno, uel suspendio, et tamen cum homo mortuus sit, non est sanguis effusus; quomodo ergo Dominus effusurus est sanguinem eorum in tali homine, cum ille qui occidit sanguinem non effudit, nisi quia sanguis hominis, ut diximus, ipsum uitale eius quo subsistit debet intelligi? quod qui effuderit, id est, qui aliquo genere mortis hominem occiderit, fundetur sanguis illius, quia peccando uitam perdit eternam. Anima enim que peccauerit, ipsa morietur . Cui simile  est hoc quod Petro dicitur: Omnes enim qui acceperint gladium gladio peribunt; ac si aperte diceretur: Omnes qui iniuste occidunt hominem, et iidem occisione ipsi in anima pereunt. Apte autem subditur:

Ad imaginem quippe Dei factus est homo. Idcirco namque maioris est sceleris innocentem occidi hominem; quoniam qui hoc facit, non solum opus quod fecit Deus soluit, sed et imaginem ipsius corrumpit. Idcirco requirit Deus animas hominum a bestiis, uel hominibus a quibus fuerant effugate de corpore, quia ad imaginem suam fecit hominem in eo quod hunc manere ad eternitatem uoluit, neque ad similitudinem animantium cum corporis morte [a 1Kb] perire; et huius sacramenti causa carnem cum  sanguine non licet comedi, ut admoneamur hoc precepto semper quod ad imaginem Conditoris nostri secundum anime substantiam creati sumus, eamdemque in nobis imaginem peccando corrumpere timeamus.

Hec quoque dixit Deus ad Ne et ad filios eius cum eo: Ecce ego statuam pactum meum uobiscum, et cum semine uestro post uos, et cetera usque ad id quod ait: Et nequaquam interficietur ultra omnis caro aquis diluuii; neque erit deinceps diluuium dissipans terram. Patet littere sensus, quia non ultra timendum est mundo iudicium aque, sed ignis, crebraque repetitione redarguitur ac damnatur heresis Origenis, qui reuolutiones seculorum infinitorum  eodem ordine semper currentium, dogmatizare presumpsit. Mystice autem non reditura in terram aqua diluuii significat quod aqua baptismi semel accepta non ualet repeti; qui enim lotus est, non indiget ut lauet, ut Dominus ipse testatur , quique aquis tribulationum semel abluti ad salutem peruenere perpetuam, nequaquam ultra iisdem aquis purgandi [b 1Kb] immittuntur, sed leti in eternum suo Redemptori cantabunt: Transiuimus per ignem et aquam, et induxisti nos in refrigerium  . Neque uero significatione lauacri salutaris debet contrarium uideri quod de aquis diluuii supra dicitur: Nequaquam ultra maledicam terre propter homines; uel quod hic dicitur: Neque erit diluuium deinceps dissipans terram, cum aqua baptismi nequaquam maledictionem uel dissipationem nostre mentis, siue carnis, sed benedictionem potius et sospitatem soleat conferre; sed intelligendum quia prisce nostre conuersationi Dominus quodammodo maledicat in baptismo, et [c 1Kb] hanc dissipet cum abrenuntiare nos diabolo et omnibus operibus eius ac [d 1Kb] pompis precipiat; ac sic demum [e 1Kb] noua confessione mundati ad benedictionis eterne gratiam mereamur attingere.

Arcum meum ponam in nubibus, et erit signum  federis inter me et inter terram; [f 1Kb] cumque obduxero nubibus celum apparebit arcus meus, et recordabor federis mei uobiscum, et cum omni anima uiuente que [g 1Kb] carne uegetat, et non erunt ultra aque diluuii ad delendam uniuersam carnem. Arcus in celo usque hodie quoties uidetur, signum nobis diuini federis quod non sit ultra terra diluuio perdenda in memoriam reducit; sed et futuri iudicii quod per ignem est mundo futurum, si bene consideretur, signum nobis ante oculos pretendit. Neque enim frustra ceruleo simul et rubicundo colore resplendet, nisi quia ceruleo colore aquarum que preterierunt, rubicundo flammarum que [h 1Kb] uenture sunt nobis testimonium perhibet. Apte autem arcus celestis, quem Irim uocant, in signum diuine propitiationis ponitur,  arcus quippe ille resplendere solet in nubibus, et radiis solis quo roscida illustratur obscuritas, grata quodammodo confessione respondere. Sol ergo iustitie Christus est, nubes ab illo illustrate sancti, quorum nomina scripta sunt in celo, et de quibus Psalmista: Domine, in celo misericordia tua, et ueritas tua usque ad nubes . Et apparente arcu in nubibus memor fit promissionis sue Dominus, ne perdat terram diluuio, quia per intercessiones sanctorum, qui non de suo, sed de ipso lucere sciunt, propitiabitur fidelibus, cum oculos mentis ad celestia desideranda sustollunt, eiusque gloriam in precedentium iustorum factis, siue dictis, seu etiam [i 1Kb] se sopitis, tanquam in ipsius nubibus,  agnoscunt, eritque arcus in nubibus, et uidebo illum, et recordabor federis sempiterni quod factum est inter Deum et inter omnem animam uiuentem uniuerse carnis que est super terram. Humano more dicitur recordari Deus federis sui, uiso in nubibus arcu, qui propter merita sanctorum, quibus ipso illustrante gloriosi et celestes existunt, nostre fragilitati parcit et miseretur; non autem ipse nouiter aliquid recordatur, qui nichil unquam potest obliuisci. Memor enim fuit in seculum testamenti  sui, sed nobis tunc recordari uidetur federis quod nobiscum pepigit, cum in tribulatione positis auxilium sue protectionis impendit; unde bene in psalmo ex persona quorumdam afflictorum, quibus tardum uidebatur diuine subsidium [a 1Kb] pietatis, dicitur: Quare faciem tuam auertis, obliuisceris inopie nostre et tribulationis nostre ?

Cepitque Ne uir agricola exercere terram, et plantauit uineam, etc. Libet sepe repetere sermonem Domini, quem dixit Iudeis: Si crederetis Moysi, crederetis forsitan et mihi, de me enim ille scripsit . Nam et in hac lectione Moyses historiam texens Ne ac filiorum eius, passionem Domini deuotionemque credentium in eum populorum, nec non et fidei contradicentium perfidiam figurate denuntiat;  Ne quippe terram exercens uineam plantauit, quia Dominus, curam generis humani gerens, Synagogam Iudea in gente constituit; cuius uidelicet uinee et Psalmista meminit dicens: uineam [b 1Kb] ex Aegypto transtulisti ; et Dominus in Euangelio loquens ad Iudeos: Homo, inquit, plantauit uineam et sepem circumdedit ei , et cetera usque ad finem parabole, ubi ait: Quid ergo faciet Dominus uinee agricolis illis? Dicunt: Malos male perdet, et uineam locabit aliis agricolis.

Bibensque uinum inebriatus est, et nudatus in tabernaculo suo. Bibit uinum Dominus cum calicem passionis accepit. Inebriatus est bibendo, cum patiendo pro nobis usque ad mortis extrema peruenit. Nudatus est in tabernaculo suo, cum in populo Iudeorum,  quem suum fecerat proprium, et in quo iam dudum uelut in tabernaculo suo manere consueuerat, probra irrisionesque sustinens, ad ultimum crucis patibulum subiit, manifestissime omnibus patefaciens ueritatem substantie mortalis quam suscipere dignatus est.

Quod cum uidisset Cham pater Chanaam, uerenda scilicet patris sui esse nudata, nuntiauit duobus fratribus suis foras. At uero Sem et Iapheth pallium imposuerunt humeris suis; et incedentes retrorsum operuerunt uerenda patris sui, faciesque eorum auerse erant, et patris uirilia non uiderunt. Cham qui uerenda sui patris [c 1Kb] nudata conspiciens irrisit, populum Iudeorum contradicentem atque incredulum designat, qui passionem Domini et Saluatoris nostri magis habere  contemptui periturus quam saluandus per eam honorari gaudebat, qui et fratribus suis que accidissent patri foras narrauit, quia per ipsum manifestatum est et quodammodo publicatum quod erat in prophetia secretum passionis dominice sacramentum, quoad secunde generationis donum peruenimus; unde dicit Apostolus: Nos autem predicamus  Christum crucifixum, Iudeis quidem scandalum, gentibus autem stultitiam . Porro in duobus filiis maximo et minimo illi sunt figurati, de quibus subsequenter addidit: Ipsis autem uocatis Iudeis et gentibus Christum Dei uirtutem et Dei sapientiam, quia quod stultum est Dei sapientius est hominibus, [d 1Kb] et quod infirmum est Dei fortius est hominibus. Qui unum idemque ambo sacramentum iam preterite atque transacte dominice passionis quasi unum pallium a tergo portant, et nuditatem patris neque intuentur, quia in Christi [e 1Kb] necem non consentiunt, et tamen honorant uelamento, tanquam scientes unde sint nati, ut essent filii misericordie qui fuerant in prima natiuitate filii ire. Medius autem filius, id est, populus Iudeorum, qui ideo medius est, quia  nec primatum apostolorum tenuit, nec ultimus in gentibus credidit, uidit nuditatem patris, quia consensit in [f 1Kb] necem Christi. Bene autem dicitur de duobus illis quod faciebus auersis uerecunda patris uelauerint, uelut quibus factum scelerate uinee displicuerit: que [g 1Kb] uidelicet uinea, id est, gens Iudea, quantum a nobilitate paterna [h 1Kb] degenerauerit, tempore dominice passionis mystice signatum est, cum sitienti in cruce Domino acetum pro uino obtulit; sitiebat enim ille fidem ac dilectionem gentis eiusdem, sed illa pro suauitate fidei, ac feruore dilectionis, acredine illum odii atque infidelitatis potauit.

Euigilans autem Ne ex uino, cum didicisset que fecerat ei filius suus minor, ait: Maledictus Chanaam,  seruus seruorum erit fratribus suis. Euigilans ex uino Ne progeniem eius a qua irrisus est maledicit; eos uero qui se ut patrem honorauere benedictione debita remunerat; et Dominus iuxta uocem psalmi  cum dormisset in morte, ac resurgeret immortalis, percussit omnes aduersantes sibi sine causa, dentesque peccatorum contriuit; super populum uero suum benedictionem perpetue salutis profudit. Non solum autem Chanaam maledictioni, sed etiam seruitio fratrum suorum subiicitur. Quid est enim aliud hodie gens ipsa, nisi quedam [i 1Kb] scriniaria Christianorum, baiulans legem et prophetas ad testimonium assertionis Ecclesie, ut nos honoremus per sacramentum quod [i 1Kb] nuntiat illa per litteram.

 Dixitque: Benedictus Dominus Deus Sem; sit Chanaam seruus eius. Diximus in Sem primogenito [k 1Kb] filio Ne primitiuam Ecclesiam, que ex Isrelitico populo collecta est, in Iapheth minimo filio electionem gentium que secuta est esse designatam; unde et recte dicitur:

Benedictus Dominus Deus Sem. Quanquam enim  sit Deus omnium gentium, quodammodo tamen proprio uocabulo et [a 1Kb] in ipsis iam gentibus dicitur Deus Isrel; et unde hoc factum est, nisi ex benedictione Iapheth? In populo enim gentium orbem terrarum occupauit Ecclesia. Hoc prorsus [b 1Kb] prenuntiatur cum dicitur subsequenter.

Dilatet Deus Iapheth, et habitet in tabernaculis Sem. In tabernaculis quippe Sem [c 1Kb] habitat Iapheth, quia in fide patriarcharum et prophetarum, in Scripturis propheticis, in sacramentis legalibus spiritaliter intellectis, peregrinatur Ecclesia in terris. Tabernaculis namque in bello uel itinere uti solemus, et in tabernaculis Isrelitici populi nos, qui de gentibus ad Christum uenimus, habitamus, quia nimirum quandiu in huius uite uia positi celestem patriam suspiramus,  quandiu contra insidias antiqui hostis, Christo duce atque adiutore, certamus, necesse est ut semper antiquorum patrum dicta pariter et facta et opera in exemplum uite et professionis teneamus; quatenus horum auctoritate protecti, certius ac securius ad palmam remunerationis perfecto agone tendamus. Congruit autem profectibus sancte Ecclesie, quibus orbem impleuit totum, etiam nomen Iapheth, quod Latitudo dicitur; unde alludens ad nomen ipsum, dicit Ne: Dilatet Deus Iapheth, id est, [d 1Kb] latitudinem. Bene [e 1Kb] autem quod dictum fuerat de Sem repetitur et de Iapheth: Sitque Chanaam seruus eius, quia nimirum utroque populo credentium Iudei perfidi, quamuis impia mente, salutis prebent  obsequium, non solum in eo [f 1Kb] quod auctoritate sacrorum uoluminum eos iuuant, atque in fide corroborant, uerum etiam in illo quod eos, quantum ualent, insequuntur, quia uidelicet insequendo propter iustitiam, altius eos participes eterne beatitudinis reddunt, nec non et in eo quod offensa sua duritia cecitatis maiores gratias illos suo Redemptori atque illustratori reddere monent. Cui nimirum populo nomen Chanaam, quod interpretatur Commotio, aptissime conuenit. Non enim potest dicere: Statuit supra petram pedes meos, et direxit gressus meos ; sed incertus et fluctuans semper in motu est. Notandum autem etiam iuxta sensum littere quod non frustra Cham peccante, non ipse, sed filius eius Chanaam maledicitur, maxime cum  non ipse primogenitus Cham, sed ultimus esset filius. Scriptum quippe est: Filii Cham, Chus, Saba, et Mesraim, et Phuth, et Chanaam. Preuidebat enim pariter in spiritu quod progenies Chanaam amplius multo quam cetera stirps filiorum Cham esset peccatura, ideoque digna futura que uel maledictione periret, uel seruitio subacta gemeret; quod Sodomorum maxime qui de genere Chanaam exiere uel scelere  nefando, uel horrenda ultione, probatum est ostensum, et exterminio, siue seruitio, Chananeorum, quod, egressa de Aegypto plebe Isrelitica, que de stirpe Sem descenderat, perpessi sunt. De Chus namque Aethiopes, de Mesraim Aegyptii, de Phuth orti sunt Lybies, quod ipsa earumdem gentium apud Hebreos usque hodie uocabula testantur, de quibus omnino nichil talis flagitii uel uindicte, quale de Sodomitis et Chananeis Scriptura refert.

Dilatauit quoque Deus Iapheth, ut habitaret in tabernaculis Sem, et esset Chanaam seruus eius, cum Greci siue Romani, exorti utique de genere Iapheth, regna Asie, in quibus posteri Sem habitabant, possiderent, et inter alia Chananeos quoque sibi tributarios facerent.

 uixit autem Ne post diluuium trecentis quinquaginta annis, et impleti sunt omnes dies eius nongentorum quinquaginta annorum, et mortuus est. Sicut sexcenti anni uite Ne, quibus exactis arcam intrauit, perfectionem designant fidei ac professionis eorum qui gratie celestis et perpetue mercedis Ecclesie sacramenta subeunt, ut supra docuimus, sic etiam trecenti et quinquaginta anni quibus post diluuium uixit, magnam eorum perfectionem figurant qui, perceptis uite sacramentis, fideliter Domino ad mortem usque deseruiunt. Diximus enim quod trecenti, quia per tau litteram grece notantur , illorum aptissime typum gerant, qui nesciunt gloriari nisi in cruce Domini  nostri Iesu Christi; unde et Gedeon, Domino iubente simul ac iuuante, cum trecentis uiris innumerabilem Madianitarum superauit exercitum, docens figurate quod fide dominice crucis aduersantia nobis et mundi huius et uitiorum nostrorum essemus bella uicturi. Quinquagenarius uero numerus, [h 1Kb] quia per figuram designet requiem legis Scriptura docet, que anno semper quinquagesimo uniuersum Dei populum maximam habere remissionem laborum omnium ac seruitiorum libertatem sanxit. Ideoque certi gratia mysterii Ne post diluuium trecentis quinquaginta annis uixit, ut insinuaret nos, accepto baptismi lauacro, labores pro Domino sustinere in spe superne quietis ac felicitatis debere. uixit enim trecentis annis, ut simus in tribulatione patientes; uixit et quinquaginta,  ut simus et spe gaudentes. uerum quia septies quinquageni faciunt trecentos quinquaginta, septenarius autem numerus gratie sancti Spiritus, quinquagenarius uere requiei, que per eumdem Spiritum electis tribuitur, typice congruit. Possumus et ita numeri huius sacramentum interpretari, quod ille qui post diluuium trecentis quinquaginta annis uiuat, qui toto tempore accepti baptismatis, adiutus [i 1Kb] dono  spiritali, pro eterna in [a 1Kb] celis requie laborare non cessat; felixque mortem uidebit carnis, imo de morte transiet ad uitam, que sola uera est uita dicenda,  qui cursum uite presentis tali perfectionis summa compleuerit. Amen.

[b 1Kb] Explicit liber secundus in Genesi Bede presbyteri.



LIBER TERTIUS.


 He generationes [a 1Kb] filiorum Ne. Sem, Cham, et Iapheth; natique sunt eis filii post diluuium. Filii Iapheth, Gomer, et Magog, et Madai, Iauan, et Thubal et Mosoch et [b 1Kb] Thiras. Series stirpis Ne a minimo eius filio incipit, et in maximo completur, que scripturis sanctis est usitata locutio, mystice significans quod minor populus gentium Christo in carne ueniente  preferendus esset in fide maiori populo Iudeorum. Filii autem filiorum Ne qui commemorantur creduntur singuli singularum gentium progenitores exstitisse, qui ita inter se orbem diuiserunt, ut Sem primogenitus Asiam obtineret, et Cham secundus Africam, Iapheth ultimus Europam; ita duntaxat ut, quia maior est multo Asia terrarum situ quam Europa uel Lybia, progenies Cham et Iapheth etiam nonnullam in Asia portionem teneret. »De Iapheth ergo septem filii nati sunt qui possederunt terram in Asia [c 1Kb] ab Amano et Tauro Syrie [d 1Kb] Celis et Cylicie montibus, usque ad fluuium [e 1Kb] Tanaim. In Europa uero usque ad Gadira, nomina locis et gentibus relinquentes, ex quibus postea immutata sunt nomina plurima, et cetera permanent ut fuerunt.  Sunt autem Gomer Galate, Magog Scythe, Madai Medi, Iauan, Iones, qui et Greci, unde et mare Ionium, Thubal Hiberi, qui et Hispani ab Hibero flumine hoc uocabulo nuncupati, e quibus Celtiberi, licet quidam Italos suspicentur; Mosoch Cappadoces, unde et urbs apud eos usque hodie [f 1Kb] Mazecha dicitur, que et Cesarea ab Augusto Cesare dicta est. Porro septuaginta Interpretes Capturim Cappadoces arbitrantur, Thiras Thraces, quorum non satis immutatum uocabulum est.

Porro filii Gomer Aschenez et [g 1Kb] Riphath et Thogorma. Aschenez Sarmate quos Greci Riginos uocant. Rifath Paflagones, Thogorma Phryges.

»Filii autem Iauan Elisa et Tarcis, Cethim et Dodanim.  De Ionibus, id est, Grecis nascuntur Elise, qui uocantur Elides, unde et quinta lingua Grecie Eolis appellatur, quam illi penten dialecton uocant. Tharses Iosephus Cilicas arbitratur, Thar aspirationis litteram uitiose a posteris in Tar dicens fuisse  corruptam; unde et metropolis eorum ciuitas [h 1Kb] Tarsis appelatur, Paulo apostolo gloriosa. [i 1Kb]  Cethim [i 1Kb] Cethi a quibus usque hodie urbs [k 1Kb] Cyptotium nominatur. [l 1Kb] Dodanim Rhodii, melius enim legitur Rodanim, siue Rodim, ut septuaginta Interpretes transtulerunt [m 1Kb] ,« et in  libro Hebreorum nominum etiam noster interpres posuit. Similitudo enim litterarum Daleth et Res hunc apud Hebreos sepe facit errorem, ut alia legatur pro alia. Est autem Rhodus Cycladarum maxima, et in Ionio mari quondam urbs potentissima, naualique certamine gloriosa, et propter tutissimum portum mercatorum omnium receptaculum

Ab his diuise sunt insule gentium in regionibus suis unusquisque secundum linguam [n 1Kb] suam et familiam in nationibus suis. »Legamus [o 1Kb] antiquorum historias, et uidebimus omnes pene insulas, et totius orbis littora, terrasque mari uicinas, [p 1Kb] a Grecis accolis occupatas, qui, ut supra diximus, ab Amano et Tauro montibus omnia maritima loca usque ad oceanum possidere Britannicum [q 1Kb] .« Dum uero dicitur unusquisque  secundum linguam et familiam in nationibus suis, liquido ostenditur quia iuxta opinionem uulgatam singuli qui hic commemorantur filii Ne, uel nepotes filiorum Ne, singulas gentes siue cognationes diuersarum fecere linguarum. Nam eadem sententia, enumerata quoque stirpe Cham siue Sem, de uarietate generationum linguarumque subinfertur.

Filii autem Cham: Chus, et Mesraim, et Phuth et Chanaam. »Chus hodieque ab Hebreis Aethiopia nuncupatur, Mesraim Aegyptus, Phuth Lybies, a quo et Mauritanie fluuius usque in presens Phuth dicitur, omnisque circa eum regio Phuthensis. Porro Chanaam obtinuit terram quam Iudei deinceps possederunt eiectis Chananeis.

 »Filii Chus: Saba, et Heuila, et Sabatha, et [r 1Kb] Recma et Sabatacha. Saba a quo Sabei. uirgilius: Solis est, inquit, thurea uirga Sabeis. [s 1Kb] Centumque Sabeo thure calent ere. Heuila a quo Getuli in parte remotioris Africe eremo coherentes. Sabatha a quo  Sabathani, qui nunc Astabari nuncupantur. Recma uero et Sabatacha paulatim antiqua uocabula perdidere; et que nunc pro ueteribus habeant [a 1Kb] ignorantur [b 1Kb] .« Attamen ex eo quod in uisione Tyri dicit Ezechiel uenditores Saba et Recma, siue ut LXX interpretes dixerunt, Regma, ipsi negotiatores tui, uidetur etiam ille suam gentem fecisse, et quia iungitur Saba, uicinam prouincie huic eius esse regionem.

Filii Saba Recma et [c 1Kb] Dadan. »Hic Saba per Sin litteram scribitur, supra uero per Samech, a quo diximus appellatos Sabeos. Interpretatur ergo nunc Saba Arabia. Nam in septuagesimo psalmo, ubi nos habemus Reges Arabum et Saba munera offerent , in Hebreo scriptum est Reges Saba et Saba, primum nomen per Sin, secundum per Samech  [d 1Kb] . Dadan gens est Aethiopie in occidentali plaga [e 1Kb] .«

Porro Chus genuit Nemrod. Ipse cepit esse potens in terra, et erat robustus uenator coram Domino. Progenie Sem et Iapheth in uite simplicitatis innocentia [f 1Kb] permanente, nascitur de stirpe Cham [g 1Kb] maledictus, qui statum humane conuersationis nouo uiuendi genere peruerteret, dum singulari potentia elatus, primum uenatu uiueret; dein, collecto exercitu, insolitam in populos tyrannidem studuit exercere; denique in sequentibus regnum habuisse et ciuitates maximas edificasse legitur: quod quia primus ipse fecerit testatur Scriptura, que ait: Ipse cepit esse potens. Cepit enim, quia primus fecit. Potens autem erat in terra, quia, neglectis celestibus, in quo iusti  sunt potentes, infima querere, et in his spem ponere didicit.

Ab hoc exiuit prouerbium: Quasi Nemrod robustus uenator coram Domino. Ideo in prouerbium uersa, quia insolita seculis eius facta fuere; quod uero additur coram Domino, exaggerandi facinoris causa est, quia uidelicet satis temerarium fuerit et superbum, ut coram Domino, qui de celo prospicit super filios hominum, taliter uiuere homo in terra presumeret; ex quo nimirum prouerbio patet quia multi tempore illo fuere qui talia facere metu superni respectus uitabant, quamuis alia Editio habet quia Nemrod gigans uenator contra Dominum. Ex ambiguo quippe Greco, quod est enantion, utrumque potest interpretari. Denique in psalmo ubi canimus  ploremus coram Domino qui fecit nos , hoc uerbum est enantion Cyrium. Hoc et in libro Iob, ubi scriptum est, in furorem erupisti contra Dominum. Facilis ergo patet intellectus de gigante, quia robustus fuerit uenator brutorum animalium, quasi  homo potens; sed [h 1Kb] quia homo impius contra uoluntatem Conditoris uitam duxerit superbam.

Fuit autem principium regni eius Babylon, et Arach, et [i 1Kb] Archad, et Chalanne in terra Sennaar. In sequentibus quomodo sit facta Babylon plenius intimatur; sed hic premittitur quod ibi reticetur, quia ciuitas illius et turris superbissime Nemrod auctor exstiterit. Principium autem regni eius fuit Babylon, quia uel prima ciuitatum eius condita uel metropolis regni illius pro sui magnitudine ac decore est habita. » [i 1Kb] Arach uero ipsa est que nunc Edissa, [k 1Kb] Archad que nunc [l 1Kb] Nisibis, ciuitas Mesopotamie. Chalanne que nunc Seleucia, a Seleuco rege, uel certe que nunc et [m 9Kb] Esifon appellatur [n 1Kb] .« Quod autem additur in terra Sennaar, ad omnes easdem quatuor uidetur  pertinere ciuitates. Sennaar quippe tante latitudinis esse campus perhibetur, [o 1Kb] que et ipsam Babylonem, et alias urbes non paucas facillime caperet. Quia uero Babylon cum ciuitatibus quarum caput est, superbam huius mundi gloriam, que confusioni obnoxia est, designat; Babel enim confusio dicitur, recte conditor eius ipsum malorum omnium caput diabolum figurate denuntiat; cui etiam Nemrod uocabulum, quod tyrannum, uel profugum, uel transgressorem, sonat, apte congruit. Tyrannus est enim quia contra conditorem rebellans arcem diuinitatis ac regnum orbis obtinere contendit. Profugus est, quia de celo lapsus, et a persistentium in suo statu angelorum societate deiectus, miser nimis exsultat. Transgressor, quia uoluntati auctoris obedire contempsit,  cui persona quoque uenatoris non immerito aptatur; ponit namque in silua huius mundi suarum pedicas insidiarum, atque homines sua natura et ingenio mundos [p 1Kb] quasi ceruos et capreas decipiendo uenatur ad mortem: contrarius nimirum illis uenatoribus, qui animas hominum ob id sua doctrina capere querunt, ut ad uitam eternam pertrahant: quibus Dominus loquitur: uenite, inquiens, post me, et faciam uos fieri piscatores hominum ; quorum ob id patria Bethsaida, id est Domus uenatorum dicta est, quoniam homines erant uenaturi ad uitam. Est autem Nemrod filius Chus, quod interpretatur [q 1Kb] Aethiops, quia nimirum antiquus hostis semper de obscuro perfidorum populo per exsecutionem doctrine  siue operationis nequam quasi recens nascitur.

A quo et usque hodie manet prouerbium, ut dicatur: Quasi Nemrod robustus uenator coram Domino. Cum imitantibus diabolum his qui sunt ex parte illius dici [r 1Kb] possit uerissime, quia tales cum animas hominum suo uel uerbo uel exemplo uenantur ad interitum,  antiqui transgressoris ac deceptoris facta sequantur.

De terra illa egressus est Assur, et edificauit Niniuen, et plateas ciuitatis. De terra illa, de terra Sennaar dicit, de qua Assyriorum pullulauit imperium, qui ex nomine Nini Beli filii Ninum condiderunt urbem magnam, quam Hebrei appellant Niniuen. Sane quia tacere uidetur Scriptura unde Assur ortus sit, a quo Assyriorum gens nasceretur, sed tantum de qua terra exierit ad construendam Niniuen, uel alias quas commemorat ciuitates dicere, nonnulli Patrum intellexerunt hunc esse Assur filium Sem, de quo in sequentibus legitur. Sed siue idem, siue alius Assur fuerit, constat quia primum in terra regnum Babyloniorum, secundum Assyriorum, quorum  metropolis erat Niniue, de eadem terra prodeuntium, fuerit.

At uero Mesraim genuit Ludim, et Anamim, et Laabim [a 1Kb] Nepthuhim, et Phethusim, et Chesluim; de quibus egressi sunt Philistiim et Capturim. Magis hec gentium quam hominum singulorum uidentur esse uocabula, cum dictum sit manifeste et Chesluim de quibus egressi sunt Philistiim. Nam et cuncta in im desinunt, quod est proprium numeri pluralis apud Hebreos in genere masculino, sed et interpretata pluralem magis numerum quam singularem significant. Sunt autem Laabim Lybies, Philistiim Palestini, Capturim Cappadoces, ut in libro nominum Hebreorum iuxta opinionem Septuaginta interpretum positum inuenimus. Ceterarum que nunc habeantur  ignota sunt nobis gentium uocabula. Possederunt autem terram a Gaza usque ad terminos et fines Aegypti.

Chanaam autem genuit Sidonem primogenitum suum, Etheum, et Iebusseum, et Amorrheum, Gergeseum, Eueum et Aracheum, Sineum, et Aradium, Samariten, et Amatheum. »A Sydone primogenito Chanaan urbs in Phenice insignis Sidon uocatur, olim terminus Chananeorum ad Aquilonem. Aracheus Arcas condidit, oppidum contra Tripolim in radicibus Libani situm, a quo haud procul alia ciuitas fuit nomine [b 1Kb] Sim, que postea uario euentu bellorum euersa nomen tantummodo loco pristinum reseruauit. [c 1Kb] Aradii sunt qui Aradum insulam possederunt angusto  [d 1Kb] freto a Phenicis littore separatam: que uidelicet insula, in uicinia Tyri posita, tuta esse ciuitas, et contra se positum oppidum [e 1Kb] Antaradum habere usque hodie cernitur. Samari, [f 1Kb] Emissa nobilis Syrie ciuitas. Aemath, usque ad [g 1Kb] nostrum tempus, tam ab Assyriis quam ab Hebreis, ita ut apud ueteres dicta fuerat appellatur. Hanc Macedones, qui  post Alexandrum in Oriente regnauerunt Aepiphaniam nuncupauerunt, nonnulli Antiochiam ita appellatam putant [h 1Kb] .« Reuera autem due fuere Emath ciuitates, una Aemath magna, que nunc Antiochia nominatur, magna autem ad distinctionem minoris Emath, que appellatur Epiphania, in qua a Nabuchodonosor oculi Sedechie excecati sunt.

Factique sunt termini Chanaam uenientibus a Sidone Geraram usque Gazam donec ingrediaris Sodomam, et Gomorrham, et Adamam, et Seboim usque [i 1Kb] Lesa. Pro Lesa antiqua translatio habet Lice. Ipsa est autem que nunc [i 1Kb] Callirhe dicitur, ubi aque calide prorumpentes in mare Mortuum defluunt. Sidon ergo erat terminus Chananeorum, ad Aquilonem [k 1Kb] Gerara, ad Meridiem Gaza iuxta Aegyptum.

 De Sem quoque nati sunt [l 1Kb] patres omnium filiorum Heber fratre Iapheth maiore. Fratrem Iapheth dicit, fratrem uero Cham eum esse reticet, quia quos in fide pietatis unanimes nouit, [m 1Kb] eos iure fratres uocandos intelligit; perfidum uero, quamuis eisdem parentibus natum, a fraterna iustorum societate demonstrat alienum. uidetur autem hac sententia designari quod cum multi de Sem nati filii multos populos procreauerint, illa tamen progenies specialius eius sit fidem ac pietatem secuta, que per Heber ad Abraham ac populum descendit Hebreorum; unde et ipsorum proprie, id est, omnium filiorum Heber pater appellatur. Denique soli in constructione turris, ut Scriptura dicit, labio uniuerse terre in domo Heber, qui illa etate fuit, ut in sequentibus legitur,  prima humani generis loquela remansit, quod nomina sequentis eui hominum Hebrea manifeste probant, illo ut credendum est merito, quia fidem proaui Sem cum sua domo secutus, a coniuratione superbi operis se se immunem seruauerit. Neque enim frustra Abraham Hebreus appellari elegit; sed quia huius Seth uitam imitari nouerat, huius uocabulum et sibi habere cognomen et suis in posterum relinquere uoluit.

Filii Sem: Aelam, et Arphaxad, et Lud, et Aram. »Hi ab Euphrate fluuio partem [n 1Kb] Asie usque ad Indicum oceanum tenent. Est autem Aelam a quo Aelamite principes Persidis. De Assur ante iam dictum est, quod Ninom urbem condiderit. Arphaxad  a quo Chaldei. Lud a quo Lydia. Aram a quo Syri, quorum metropolis est Damascus. Nam Hebreo sermone Syria dicitur Aram.

Filii Aram: Hus, et Ul, et Gether, et Mes. Hus Traconytidis et Damasci conditor inter Palestinam et [o 1Kb] Celes Syriam tenuit principatum. Ul a quo Armenii. Gether a quo [p 1Kb] Arcannii, siue Carii. Porro  Mes pro quo Septuaginta interpretes Mosach dixerunt, qui uocantur Meones [a 1Kb] .«

At uero Arphaxad genuit [b 1Kb] Sala, de quo ortus est Heber. Ab hoc Heber et Abraham et populus ex eo natus, ut prefati sumus, Hebreus cognominatur.

Natique sunt Heber filii duo: nomen uni Phaleg, eo quod in diebus eius diuisa sit terra, et nomen fratris eius Iectan. Diuisionem terre eam dicit, que in confusione linguarum facta est. uocauit [c 1Kb] filium Phaleg, id est, Diuisionem, ut perpetuam in hoc posteris suis memoriam sue deuotionis relinqueret, quia nimirum, diuisis ob superbiam linguis perfidorum, ipse merito fidei primitiuam generis humani loquelam seruauerit.

[d 1Kb] Qui Iectan genuit Helmodad, et Saleph, et Asarmoth,  Iare et Adura et Uzal Decha, et Ebal, et Abimel, Saba et Ophir, et Euila, et Iobab. Omnes isti filii Iectan. Harum gentium posteriora nomina Hieronymus se inuenire non potuisse testatur. »Sed usque in presens, inquit, quia procul a nobis sunt, uel ita uocantur ut primum, uel que immutata sunt ignorantur [e 1Kb] .« Legimus autem supra quia Phison unus de quatuor paradisi fluminibus, quem nostri Gangen uocant, et esse in India non dubitatur, circumeat omnem terram Euilath; que uidelicet terra ab hoc Euila nomen accepisse uidetur. Narrat enim eum Iosephus cum fratribus suis a fluuio [f 1Kb] Cephere omnem Indie regionem que uocatur [g 1Kb] Hieira possedisse, sed et uerba dierum narrant quia serui Salomonis per mare Rubrum [h 1Kb] abierunt in Ophir, et  attulerunt inde aurum, et ligna thina, et gemmas pretiosissimas, que esse Indie regio, et ab Ophir filio Iectan uocabulum traxisse, credibile est.

Omnes isti filii Iectan. Et facta est Habitatio eorum de Messa [i 1Kb] pergentibus usque Sephar montem orientalem. Diximus supra quia Sem primogenitus Ne credentes ex antiquo Dei populo, Iaphet credentes ex gentibus significet; Cham uerecundiam patris [i 1Kb] deridens, et ob hoc maledictus, illam eiusdem populi partem [k 1Kb] insinuet, que, uelut in medio remanens, nec prius cum suis contribulibus, nec postmodum uoluit cum gentibus fidei socius existere. Horum ergo figuris et loca habitationum aptissime congruunt; filii quippe Heber, qui preeminentissimus  posterorum Sem ostenditur, habitationem de Messa usque ad montem orientalem qui uocatur Sephar extendisse perhibentur. Messa est autem Indie regio que interpretata dicitur Elatio, que non uituperabilem ac superbam, sed illam magis [l 1Kb] extollentiam mentis significat ad quam nos hortatur Apostolus  dicens: Si consurrexistis cum Christo, que sursum sunt querite, ubi Christus est, [m 1Kb] ad dexteram Dei sedens; que sursum sunt sapite, non que super terram . Mons uero orientalis quis, nisi ille est de quo Isaias dicit. uenite, ascendamus ad montem Domini, et ad domum Dei Iacob ? qui recte mons uocatur, quia omnes ad se ascendentes ab infimorum appetitu ad celestia [n 1Kb] desideranda sustollit. Recte Orientalis mons, quia cunctis ad se confluentibus exortum uere lucis aperit. Recte etiam Sephar, id est, Liber cognominatur. Ipse est enim liber uite, in quo sunt omnes thesauri sapientie et scientie absconditi, in quo electorum omnium nomina conscripta sunt. Facta est ergo habitatio filiorum Iectan, qui interpretatur Paruulus, de Messa, id  est, Elatione, [o 1Kb] pergentibus usque ad montem [p 1Kb] orientalem qui uocatur Liber, quia sancti quique priorum iustorum humilitatem sequentes, de quibus dicitur: Custodiens paruulos Dominus , in principio religiose conuersationis mentem a terrenis contagiis subleuant, ut ad uidendam eterni Solis claritatem ascendere mereantur, et de ipso libro uite, [q 1Kb] qui est Dominus Christus, patefactis eterne sapientie paginis, instrui. Similiter de filiis Iapheth quod dicitur, ab his diuise sunt insule gentium in regionibus suis, nonne manifestissime etiam ipso nomine gentium per orbem Ecclesias indicat, que sicut insule fluctibus maris, ita tumidis amarisque seculi procellis continue pulsantur, nec tamen superantur; et nunc quidem blandiente mundo  quasi lenibus [r 1Kb] labuntur undis, nunc seuiente uelut in altum elatis aduersitatum fluctibus feriuntur; sed in sue statu fidei nichilominus inuicibiles perdurant? At contra filii Cham principium regni habent in Babylone, id est, Confusione, que est in terra Sennaar, id est, fetoris eorum; et hoc in campo, quia neque montem contemplationis, qua superna inquirant, ascendunt reprobi; neque tranquillitatem intellectualium adeunt insularum, per quam labentis seculi curas altiori animi libertate transcendant; sed in concupiscentiis tantum terrestribus [s 1Kb] effrenata gaudent petulantia circumferri; quo nimirum principio condignus sequitur finis, dum dicitur, quia facti sunt termini Chanaan uenientibus a Sidone Geraram  usque Gazam donec ingrediaris Sodomam et Gomorrham et [t 1Kb] Adamam et Seboim usque Lesa. Sidon quippe uenatio meroris dicitur, quia non alia hoc in loco debet intelligi quam ea per quam hostis antiquus animas uenatur ad interitum; unde merito uenatio meroris uocatur, quia omnes quos ceperit,  eternis doloribus subiicit: qualem [a 1Kb] Nemrod utique gigans, qui Robustus uenator contra Dominum appellatur, significat. De Sodoma et Gomorrha et finitimis ciuitatibus nulli dubium quin sempiterna impiorum tormenta portendant.

He familie Ne iuxta populos et nationes suas. Ab his diuise sunt gentes in terra post diluuium. Recenseat diligens lector ex ordine nomina hominum siue populorum qui ex tribus filiis nati esse perhibentur, et [b 1Kb] inuenientur numero LXX et unum: XIII uidelicet de Iapheth, XXXI de Cham, XXuI de Sem, ex quibus totidem gentium linguas et nationes mundum implesse [c 1Kb] creduntur, uel potius LXXII, ut clarior fama habet, cum aliquis fuerit eorum de quo postmodum due nationes et populi nascerentur; nisi forte duo esse Assur,  et duos creasse populos intelligendi sunt: unus qui de terra Sennaar egressus Niniuem edificauit, et alter filius Sem; et sic numerus LXX duarum nationum adimpleatur. Neque abs re uidetur quod Dominus ideo LXXII ad predicandum discipulos miserit, quod tot essent gentes et lingue, quibus uerbum predicationis erat committendum, ut sicut prius duodecim apostolos elegit propter totidem tribus Isrel ad fidem uocandas; ita postmodum septuaginta duos designaret doctores ad insinuandam gentium uniuersarum saluationem, que eodem essent numero comprehense.

Erat autem terra labii unius et sermonum eorumdem. Quia preoccupando dixerat filios Ne terram secundum cognationes et linguas et regiones in gentibus suis diuisisse, redit ostendere quomodo fuerint homines  ab inuicem disiuncti: ubi certissime claret quia genus humanum quandiu Conditori suo debita humilitate seruiuit, etiam sibimetipsi pacifica caritate concordauit. At ubi contra Auctorem ceruicem superbiens erexit, mox iuste punitum, nec [d 1Kb] ad seipsum pacem habere potuit. Quanta autem hominum esse felicitas posset etiam paradiso deiectorum, si uel tunc Creatori suo seruire humiliter uellent, testatur gratia eiusdem Domini Conditoris ac Redemptoris nostri, qui discipulis sibi fideliter adherentibus misso desuper Spiritu omnium notitiam tribuit linguarum; unde mira immutatione dextere Excelsi factum est ut sicut hic linguis ob superbiam diuisis gentes sunt ab inuicem toto orbe disperse, ita illic, ob meritum  humilitatis, adunata diuersitate linguarum, collecti ex omni natione que sub celo est populi una et non dispari confessione ac fide laudes et magnalia Dei resonarent; meritoque hec ciuitas, in qua lingue diuise ac gentes sunt disperse, Babylon, id est Confusio; illa dicitur Ierusalem, id est, uisio pacis, in qua, adunatis in Dei laudem loquelis uniuersarum gentium, est facta concordia. Sed hec postmodum latius. Interim textum littere uideamus

Cumque proficiscerentur de Oriente, inuenerunt campum in terra Sennaar, et habitauerunt in eo. Apparet ex his uerbis quia uerum etiam primi homines plagam  Orientis tenuerunt; ideoque hanc caput esse orbis computandam, non solum quia lux siderum inde exoritur, uerum etiam quia hanc primo genus incoluit humanum.

Dixitque alter ad proximum suum: uenite, faciamus lateres et coquamus eos igni, habueruntque lateres pro saxis, et bitumen pro cemento. Forte ideo lateribus pro saxis et bitumine utebantur pro cemento, quia illis in regionibus copia lapidum, unde tantum opus compleretur, deerat; uel quia murum lateritium periculo ignium fortius obsistere nouerant. Fit autem bitumen de arboribus, fit et de terra, siue aquis; unde scriptum est in sequentibus de terra Sodomorum. uallis autem siluestris habebat puteos multos bituminis; et mare Mortuum Grece lacus [e 1Kb] Asfalti, id est bituminis  appellatur; eo quod bitumen supernatans soleat in illo colligi, quo magis uidetur muros Babylonis fuisse compactos.

Et dixerunt: uenite, faciamus nobis ciuitatem et turrem, cuius culmen ascendat ad celum, et celebremus nomen nostrum antequam diuidamur in uniuersas terras. Quod ait cuius culmen, non ciuitatis, sed turris significat, id est, arcis quam in editiore loco altiorem ceteris menibus facere disponebant. Mirandum sane qua intentione et culmen sue turris ad celum usque attollere disponant, et se nichilominus in uniuersas terras diuidendos esse perhibeant; nisi forte ita se per orbem diuidere uanissima ac superbissima mente cogitabant, ut si forte delectaret pertesos terrene habitationis,  uel certe si aque diluuii rursum terris ingruerent, per hanc superiora eris siue celi spatia peterent.

Descendit autem Dominus, ut uideret ciuitatem et turrem quam edificabant filii Adam. Pro filiis Adam uetus translatio habet filios hominum, hoc est non filii Dei, sed hi qui secundum hominem uiuentes mererentur audire a Domino: Ego dixi: Dii estis, et filii Excelsi omnes; uos autem sicut homines moriemini . Non autem loco mouetur Deus qui semper est ubique totus; sed descendere dicitur, cum aliquid facit in terra quod, preter usitatum nature cursum mirabiliter factum, presentiam eius quodammodo ostendit; nec uidendo discit ad tempus, qui nunquam potest aliquid ignorare; sed ad tempus uidere  et cognoscere dicitur, quod uideri et [f 1Kb] cognosci facit. Non sic ergo uidebatur illa ciuitas quomodo eam Deus uideri fecit, quando sibi quantum displiceret ostendit; quamuis possit intelligi Deus ad illam ciuitatem descendisse, quia descenderant angeli eius, in quibus habitat, ut quod adiunctum est: Et dixit: Ecce unus populus et unum labium omnibus, et cetera, ac deinde additum: uenite igitur, descendamus, et confundamus ibi linguam eorum, recapitulatio sit, demonstrans quemadmodum factum sit quod dictum fuerat, descendit Dominus; si enim iam descenderat, quid sibi uult uenite descendamus, quod intelligitur  angelis dictum, nisi quia per angelos descenderat, qui in angelis descendentibus erat?

Ecce, inquit, unus populus et unum labium omnibus; ceperuntque hoc facere, nec desistent a cogitationibus suis donec eas opere compleant. Multa est distantia peccandi inter eos qui ita Dei mandata contemnunt, ut aliquos inter se [a 1Kb] iusti emulatores et cultores habeant; et inter eos qui omnes unanimo consensu mandatis celestibus contradicunt. Multa item distantia inter eos qui ita peccant, uerbi gratia tempore adolescentie, ut postmodum, succedente senecta, penitentiam admissorum agere disponant, et inter eos qui in malis que faciunt nullum correctionis propositum gerunt. Ut ergo monstretur hoc in loco unanimitas peccantium, dicit inuisibilis arbiter: Ecce  unus populus et unum labium omnibus; et [b 1Kb] propositum non penitendi adiungit: Ceperuntque hoc facere, nec desistent a cogitationibus suis, donec eas opere compleant; quibus apte congruit principium psalmi tertii decimi, in quo dictum est: Dixit insipiens in corde suo: Non est Deus , id est, [c 1Kb] Nemrod artifex operis nefandi; ac deinceps de opificibus perdite ciuitatis: Corrupti sunt, et abominabiles facti sunt . Hec autem de quibus loquimur uerba internus Iudex ministris uirtutibus incomprehensibili [d 1Kb] nobis ordine loquitur: cuius loqui ad eos est eorum cordibus occulta sua inuisibilia ostendere, ut quidquid agere debeant in ipsa contemplatione ueritatis legant; quasi enim audientibus dicitur, quod uidentibus inspiratur; unde cum eorum cordibus Deus contra humanam  superbiam animaduersionem ultionis infunderet, dicit:

uenite, descendamus, et confunaamus ibi linguam eorum. Dicitur eis qui aderant uenite, quia nimirum hoc ipsum nunquam a diuina contemplatione decrescere, in diuina contemplatione semper accrescere est; et nunquam corde recedere quasi quodam stabili motu est semper uenire. Quibus et dicit: Descendamus et confundamus ibi linguam eorum. Ascendunt angeli in eo quod Creatorem conspiciunt, descendunt angeli in eo quod creaturam sese illicitis erigentem examine [e 1Kb] districtionis premunt. Dicere ergo est descendamus et confundamus linguas eorum, in se ipso eis hoc quod recte legatur ostendere, et per uim interne  uisionis eorum mentibus exhibenda iudicia occultis motibus inspirare. Et bene non ait: uenite, et descendentes confundite; sed confundamus ibi linguam eorum, ostendens ita se operari per ministros suos, ut sint etiam ipsi cooperatores Dei, sicut Apostolus dicit: Dei enim sumus [f 1Kb] cooperarii.

Confundamus, inquit, ibi linguam eorum, ut non audiat unusquisque uocem proximi sui. Merito malus punitur  affectus, etiam cui non succedit effectus; quoniam uero dominatio imperantis in lingua est, ibi est damnata superbia, ut non intelligeretur iubens homini, qui noluit intelligere ut obediret Deo iubenti.

Atque ita diuisit eos Dominus ex illo loco in uniuersas terras, et cessauerunt edificare ciuitatem; et idcirco uocatum est nomen eius Babel, quia ibi confusum est labium uniuerse terre. Merito confusum est labium in [g 1Kb] dispersionem, quia male coniurauerat in locutionem nefariam: ablata est potestas lingue superbis principibus, ne in contemptum Dei subditos possent que ceperant [h 1Kb] mala docere, sicque iudicium diuine seueritatis in adiutorium humane uersum est utilitatis, ut tacendo cessarent ab opere, cui peruerse loquendo congregati insistebant: ac sic descendente ac uidente  Domino ciuitatem elationis, Babylonem, hoc est confusionem appellari contigit: cui contrarium satis ciuitas ueritatis sicut nomen, ita habet et statum; dicitur enim Hierusalem, id est, uisio pacis, in qua cetum fidelium atque humilium spiritu Dominus uidens, misit gratiam Spiritus sancti, qui eis scientiam omnium tribueret linguarum, quibus imbuti, omnes qui in diuersis erant linguis populos ad constructionem eiusdem sancte ciuitatis, id est, Ecclesie Christi, unanimam conuocarent; quique humiliter [i 1Kb] auditum ueritati apposuerant, sublimiter ora ad predicandam toto orbi scientiam ueritatis aperirent. Notandum autem quod Scriptura dicit quidem, dispersis per orbem structoribus, cessatum ab edificatione ciuitatis; non  tamen dicit ab inhabitatione eius fuisse cessatum: unde colligendum uidetur, aliis inde descendentibus, et a structura cessantibus, [i 1Kb] Nemrod operis auctorem cum sua domo ibidem ac familia remansisse, donec progenito ex sua stirpe pro maiore et in hac potentius regnare [k 1Kb] et alias regno suo posset addere ciuitates. Neque enim, ni fallor, aliter intelligi sinit quod supra dictum de illo est: Fuit autem principium regni eius Babylon, et Arach, et [l 1Kb] Achad, et Chalanne in terra Sennaar: quamuis eamdem urbem Babyloniam postea Ninus uel Semiramis coniux illius maiorem ex tempore et augustiorem reddidisse ferantur; unde est illud pete [m 1Kb] quod [n 1Kb] dicitur olim

Coctilibus muris cinxisse Semiramis urbem;
et precipue Nabuchodonosor de spoliis Hierosolymorum  eius ornamenta accumulans: unde ipse superbiens dixit: Nonne hec est Babylon magna, quam ego edificaui in domum regni, in robore fortitudinis mee, et in gloria decoris mei? de cuius magnitudine ac decore Hieronymus [o 1Kb] ita narrat: »Babylonem fuisse potentissimam, et in campestribus per quadrum sitam, ab angulo usque ad angulum muri XuI millia tenuisse  passum [a 1Kb] id est, simul per circuitum [b 1Kb] LXIII refert Herodotus , et multi alii qui Grecas historias conscripserunt. Arx autem, id est, capitolium illius orbis est turris que post diluuium edificata, quatuor millia passuum tenere dicitur. Orosius in suis historiis  eiusdem ita meminit: Hec campi planitie undique conspicua, natura loci [c 1Kb] letissima, castrorum facie menibus paribus per quadrum disposita, murorum eius, uix credibili relatu, firmitas et magnitudo, id est, latitudine cubitorum quinquaginta, altitudine quater tanta: ceterum ambitus eius quadringentis LXXX stadiis [d 1Kb] circumuenit, murus coctili latere atque interfuso bitumine compactus, fossa extrinsecus late patens, uice amnis circumfluit. A fronte murorum centum porte eree: ipsa autem latitudo  in consummatione pinnarum [e 1Kb] ex utroque latere habitaculis defensorum, atque dispositis media intercapedine [f 1Kb] sui quadrigas capit. Domus intrinsecus quater germine habitationis minaci proceritate [g 1Kb] mirabiles.« Quia uero iuxta spiritalem sensum Babylon est diaboli ciuitas, hoc est reproba hominum multitudo uniuersa, structores Babylonie qui sunt nisi magistri errorum, qui uel contrarium ueritati cultum diuinitatis introducunt, uel agnitam fidem ueritatis malis actibus siue uerbis impugnant?

Erat autem omnis terra labii unius et sermonum eorumdem, quandiu homines in Oriente permanserunt: at ubi ab Oriente pedes mouerunt, mox propter uerba siue opera superbie, et ab inuicem disiuncti, et a suo sunt Creatore longius expulsi. Orientis plaga  unde mundus ortu siderum lumen accipere solet, ipsum recte significat qui ait: Ego sum lux mundi; qui sequitur me, non [h 1Kb] ambulat in tenebris, sed habebit lumen uite : in quo quandiu manent homines, unius sunt labii et uocis eiusdem: quia nimirum una est confessio fidei, eadem castitas actionis, communis caritas et spes eternorum: quia omnes qui in Christo perseuerant, inlustrantur. At qui a contemplatione uere lucis recedunt, nec cum Domino pacem habere, nec ad se inuicem possunt: quia non sicut una fidei, ita etiam una eademque infidelitatis est norma; sed unus Dominus, una fides, unum baptisma, unus Deus, in quo electorum salus est: multi autem Domini reproborum, diuersi anfractus  perfidie, diuersa [i 1Kb] pollutionum uolutabra, diuersi sunt dii gentium, quibus ad unum damnationis interitum omnes miseri pertrahuntur: quod bene utriusque illius ciuitatis figura [i 1Kb] significauit, cum, diuisis in Babylonia linguis, nemo uocem proximi sui posset agnoscere. Porro in Hierusalem sociatis per gratiam Spiritus sancti linguis, fideles etiam exterorum omnium qui aduenerant uocem intelligerent  et in una omnes compage caritatis ac fidei eumdem Deum ac Dominum conlaudarent

Profecti de Oriente inuenerunt campum in quo habitarent, quia recedentes a luce iustitie reprobi, latas seculi uias sibimetipsi, in quibus fluxa mente manerent, inuenerunt; et hoc in fetore uitiorum carnalium. Sennaar namque, ut diximus, Fetor eorum interpretatur: Et quid per terram Sennaar, nisi putrida [k 1Kb] concupiscentia carnalis socordie exprimitur, in qua quicunque habitare, id est, secura et fixa intentione perdurare non deuitant, mox augescente nequitia, etiam proximos ad iniuriam Conditoris atque opera nefanda prouocant. Sequitur enim quia dixit alter ad proximum suum: uenite, faciamus nobis lateres, et coquamus eos igni. Accendunt  ergo se alterutrum ad lateres faciendos, quibus ciuitatem [l 1Kb] Nemrod in campo Sennaar condant; quia nimirum omnis impiorum multitudo lutulentis, sordidis ac terrenis operibus diabolo seruit, et ei ciuitatem non aliam quam seipsos male uiuendo edificant: at contra ciuitas Hierusalem, in qua Dauid et Salomon, manu fortis scilicet et pacificus regnat, non de latere, sed de lapide: non in campo, sed in monte construitur, dicente ad eum rege ipsius: Ecce ego sternam per ordinem lapides tuos, et fundabo te in saphyris . et de qua Propheta: Mons Sion, latera Aquilonis ciuitas regis magni : quia uidelicet ciuitas diaboli profugi utique transgressores et tyranni, quod Nemrod uocabulum sonat, hoc est uniuersa reproborum multitudo,  per fluxam corruptionem uite presentis uagabunda oberrat. Ecclesia autem ciuitas nimirum Christi, de uiuis edificatur lapidibus, hoc est animabus fide atque operatione robustis, qualibus sapiens eius architectus cum de rege illius loqueretur aiebat: Ad quem accedentes lapidem uiuum, ab hominibus quidem reprobatum, a Deo autem electum, et honorificatum; et ipsi tanquam lapides uiui superedificamini : neque hoc in campo Sennaar, sed in monte sancto Domini: quia non se in infirmis carnalium rerum uoluptatibus relaxare, sed ad superna potius desideria electi stringere atque exaltare contendunt: unde dicunt quia conuersatio nostra in celis est .

Quod autem lutum in lateres formant, que equis  per quadrum lateribus fieri solent, unde et nomen accipiunt, compositionem et ornatum eloquentie secularis ostendit, per quam ciuitas superba diaboli, siue in philosophia fallaci, seu in heretica uersutia, multum ad tempus uidetur erigi; sed in examine districti iudicis quam sit damnabilis et confusione digna patebit.

 Coquebant lateres quos fecerant igni. uidelicet illo de quo dictum est omnes adulterantes uelut clibanus corda eorum , et de quo Isaias: Ecce uos omnes accendentes ignem, accincti flammis ambulate in lumine ignis uestri et in flammis quas succendistis . Ignis quippe iste amor est uitiorum et cupido fauoris humani, quo nimirum igne inuenta semel dogmata falsitatis stulti deceptorum magistri confirmare et in tantum obdurare satagunt, ne ullo ueritatis ac doctrine celestis possint certamine superari: sed nichilominus uincente militia ueritatis, ut Scriptura ait, cecidit, cecidit Babylon magna , [a 1Kb] duplici nimirum casu, et in presenti deiecta per manifestationem ueritatis, et in futuro damnanda per sententiam ultime seueritatis. Huiusmodi  ciuitates quondam in Aegypto plebs Isrelitica de luto et latere faciebat, quia et ipsa necdum legis auditu erudita, uitiis atque erroribus seruiebat, et eorum quoque figuram in suis operibus exprimebat, qui obscuris adhuc immundorum spirituum, quibus duris adhuc Aegyptiorum imperiis mancipati, nullam adquirende patrie celestis fidem spemue habere didicerunt; ideoque mundi huius solum inlecebris adherere ac subdi nouerunt. Bitumen uero quo structores Babylonie utebantur pro cemento, quod de terra uel puteis assumebatur, intentionem nimirum terrene et infime uoluptatis ostendit, qua homines huius seculi cuncta sua opera [b 1Kb] muniunt, ut pote qui nulla supernorum bonorum spe siue cognitione se ad appetenda ea que in celis sunt gaudia suspendant,  et propterea omne quod agunt temporalis oblectationis siue fauoris gratia gerunt: cui contra bene templum Domini cementarii fecisse leguntur: cementum quippe de lapidibus incensis atque in cinerem uersis conficitur, quibus ex igne agitur, ut qui prius singuli [c 1Kb] uiritim firmi ac fortes exstiterant, postmodum cum additamento candoris emolliti, et sibi ad inuicem infusa aqua melius connecti sunt, et positos in muro lapides possint alios connectere, ipsi quoque non multo post recipientes melius firmitatem, quam parumper amisisse uidebantur. Qui ergo in cemento, nisi hi debent accipi, qui sedulo tribulationum temporalium fornace decocti, prius in seipsis omnem uitiorum obscuritatem uirtutum candore mutarunt, dicentes suo Creatori: Lauabis me et super niuem dealbabor  ; deinde etiam proximos [d 1Kb] suis exhortationibus siue exemplis candificare atque [e 1Kb] copula dilectionis alterutrum nectere student? de quibus recte dicatur: Beati pacifici, quoniam filii Dei uocabuntur : qui quo magis tribulationum flamma humiliati mollescunt, eo fortiores ad confirmanda et continenda in tribulationibus proximorum corda existant. Quod etiam templum de lapide albo construitur, dicente Dauid ad Salomonem cum ei impensas  daret, ac mensuras templi faciendi ostenderet: sed et marmor Parium abundantissime preparauit : quia nimirum Ecclesia Christi de fortibus fide et actione fulgidis animabus colligitur electorum. Marmor quippe insule [f 1Kb] Parie ualide uirtutis et candidi constat esse coloris; sed huius materie structores Babylonie copiam, siue curam non habentes, bitumine puteorum suos lateres conglutinant: quia candorem innocentie, robur fidei, concordiam fraternitatis, disputationum argumentis munire conantur.

uenite, inquit, faciamus nobis ciuitatem et turrem, cuius culmen ascendat ad celum. Faciunt sibi ciuitatem mali doctores, cum relicta ciuitate celesti, cuius artifex et conditor Deus est, id est, sancta  Ecclesia, propria sibi conuenticula colligunt. Faciunt sibi ciuitatem omnes reprobi, cum neglecto presidio preceptorum Dei, sensus ac desideria sui cordis in agendis siue loquendis, que [g 1Kb] ipsoslibet sequuntur. Aedificant ciuitatem Babyloniam, cum opera confusione digna faciunt: Faciunt et turrem cuius culmen ascendat in celum, cum etiam in sui Conditoris iniuriam impias exerunt linguas, cum iuxta Psalmiste uocem, iniquitatem in [h 1Kb] Excelsum loquuntur, cum ponunt in celum os suum, quod gentiles faciunt, multos deos colendo, heretici fidem unius Dei erroribus polluendo, Iudei Filium Dei Christum negando, falsi catholici fidem malis operibus siue schismatibus rectam profanando: quibus omnibus conuenit illud Psalmiste ad Dominum:  Superbia eorum qui te oderunt ascendit semper , ad te, id est, in memoriam tui iusti examinis. Ascendente autem superbia prauorum quasi culmine turris nefande ad celum, equum est ut Conditor celi descendens destruat unanima cepta malignorum, et hoc eis primum beneficii conferat, ne ualentes implere manus eorum quod ceperant, grauius in eternum damnentur; deinde ut etiam inter se scissa noxia conspiratione dissidentes, minus bonis noceant. Hoc autem semel fecit per se ipsum descendens de celo Dominus: hoc quotidie per predicatores suos in Ecclesia facit: [i 1Kb] confundit enim linguas superbientium Iudeorum, qui contra gratiam Euangelii, quam predicabat, unanimo omnes consensu et quasi omnes uno labio rebellant; eosque  ab impiis conatibus retardans, totum dispersit in orbem. Precipitat et diuidit per doctores catholicos linguas hereticorum, et eos ab inuicem dissocians, ne contra Ecclesiam suam portas inferi erigere possint, prohibet. Nulla est enim heresis, que non ab aliis hereticis impugnetur; nulla philosophie secularis secta; que ab aliis eque stulte philosophie sectis mendacii redarguatur; sicque fit ut dum inter se alterutrum confusas habent linguas reprobi, ita  ut nemo uocem proximi sui idem sapiendo cognoscat, et sibi nomen Babylonie, id est confusionis congruere probent, et uisionem pacis in qua Ecclesia gloriatur, minus ledant. Constat enim quia quanto nequam doctores siue operarii mali ab inuicem dissidente animo secernuntur, tanto magis Ecclesie colligende spatium tribuunt.

He generationes Sem. Sem centum erat annorum quando genuit Arfaxat biennio post diluuium. Destructa fabrica Babylonie, festinat Scriptura, enumeratis generationibus secunde mundi etatis  peruenire ad Abraham patriarcham tertie etatis, imo omnium gentium; per cuius fidem et obedientiam noua denuo ciuitatis sancte fundamenta iacerentur, et in  cuius semine dispersio gentium ad unam confessionem ac fidem diuini cultus rediret. Quod uero numerus centenarius, qui de sinistra transfertur in dexteram, magnam perfectionem siue bone actionis seu spei aut uite celestis solet insinuare; apte Sem filius benedictionis centesimo uite anno genuit filium, cuius stirps ab Heber atque ad Abraham perueniret; qui et ipse Abraham eiusdem gratia sacramenti centesimo sue etatis anno genuit Isaac filium promissionis, in cuius exemplum nos filii promissionis facti, quasi ad dexteram iudicis nostri interim per spem positi, per bona opera benedictionem uite celestis exspectamus: nam duo filii, quos ante centesimum annum Sem genuit, Aelam et Assur, ut  supra lectum est, extra semen [a 1Kb] sanctum positi, et quasi in leua adhuc manu retenti, terrene adhuc potius ciuitatis, id est, mundi huius, ex se ciues creauerunt. Unus quippe Aelamitarum id est, Persarum, alter progenitor Assyriorum exstitit. Sed magna nobis secundum litteram questio nascitur quomodo Sem biennio post diluuium centum esse annorum dicatur, cum supra quingentesimo anno Ne natus asseritur, et sexcentesimo eiusdem Ne anno diluuium uenisse legitur. Si enim quingentesimo anno sui patris natus est, utique eo sexcentos annos habente quando diluuium uenit, ipse centenarius fuit, ideoque biennio post diluuium duos et centum habebat annos etatis. Ut ergo numerus temporum sibimetipsi non repugnet, intelligendum est aut Ne  duo plus quam quingentos habuisse annos quando natus est Sem, aut duo minus ad sexcentos quando uenit diluuium, aut Sem habuisse centum et duos quando natus est Arfaxat. Solet enim sic loqui Scriptura nonnunquam, ut etsi modicum supersit uel desit, plenarium tamen et perfectum in computo numerum sonet. uidetur [b 1Kb] autem uerisimillimum, ut mea fert suspicio, quia cum natus esset Sem, duos super quingentos annos habuerit Ne: neque enim falsum dixit Scriptura, quod quingentos annos habuerit, etiamsi quingentos et duos habuit: quia nimirum minor numerus intra maiorem continetur. Nam et ipsa Scriptura multum libere se locutam eo  loci significauit, cum diceret Ne quingentos habentem annos genuisse filios tres, Sem, Cham, et Iaphet; cum nulli sit dubium quod uno eodemque anno unus uir de una coniuge tres filios generare non possit: quod ideo forte sacre scriptor historie diligentius hoc loco curauit explicare, dicendo Sem biennio post diluuium centum fuisse annorum, quia se meminit annum natiuitatis eius quasi negligentius adnotasse.

uixitque Sem postquam genuit Arfaxat quingentos annos, et genuit filios et filias. Nusquam in tota hac serie generationum additur, sicut in ea que diluuium precessit etate, et mortuus est; quia nemo erat in tota hac complexione nascentium, de quo a ceteris excepto dici posset, sicut ibi de Enoch ambulauitque  cum Deo, et non apparuit, quia tulit eum Deus .

Porro Arfaxat uixit triginta quinque annos et genuit Sale. In hoc loco Septuaginta Interpretes unam generationem plus quam Hebraica ueritas posuere, dicentes quod Arfaxat cum esset annorum centum triginta quinque genuit Caïnan: qui cum centum triginta annorum fuerit, gennerit ipse Sale: quorum translationem euangelista Lucas hoc in loco uidetur esse secutus. uerum chronographi Grecorum hac comperta distantia, generationum quidem seriem ad auctoritatem Hebraicam, ablato Cainan, emendarunt: nec tamen numerum annorum in generationibus, quas cum Hebreis Codicibus habuere communes, ad eorum auctoritatem emendare curarunt:  sed propriam secuti auctoritatem, dederunt huic etati que a diluuio tendit ad Abraham annorum summam; minorem quidem LXX Translatorum editione annis centum triginta, sed Hebraica ueritate annis sexcentis et quinquaginta maiorem.

Sale quoque uixit triginta annis, et genuit Heber. Septuaginta interpretes habent centum triginta.

uixit autem Heber triginta quatuor annis, et genuit Faleg. Septuaginta interpretes habent centum triginta quatuor.

uixit uero Faleg triginta annis et genuit Reu. Septuaginta interpretes habent centum trigenta.

uixit autem Reu triginta duobus annis, et genuit Sarug. Septuaginta interpretes habent centum triginta  duos.

uixit uero Sarug triginta annis, et genuit Nachor. Septuaginta interpretes habent centum triginta.

uixit autem Nachor XXuIIII annis, et genuit Thare. Septuaginta interpretes habent LXXuIIII.

uixitque Thare septuaginta annis, et genuit Abram et Nachor et Aran. Septuaginta interpretes in hac sola generatione nichil a ueritate differunt Hebraica. Et huc usque secunda mundi etas pertingit, habens iuxta Hebraicam ueritatem annos CXCII, iuxta Septuaginta interpretes mille septuaginta duos, iuxta uero statuta chronographorum DCCCCXLII. Ita autem dicitur Thare cum annis septuaginta uixisset genuisse  Abram et Nachor et Aran, sicut ante diluuium Ne tres filios, cum esset annorum quingentorum, genuisse narratur; cum unus uir de una coniuge uno anno tres filios [a 1Kb] generasse non posset. Intelligitur enim, quia septuaginta annorum cum esset, genuit Abram, qui nunc Abraham, ac deinde fratres eius tempore sequente; sed minus curauit Scriptura natiuitatis eorum tempus exprimere, cum sola adnotatio temporis quo natus est [b 1Kb] Abraham ad [c 1Kb] significantiam etatis illius [d 1Kb] exprimeret et sufficere posset.

He sunt generationes Thare. Thare genuit Abram et Nachor et Aran. Una Thare domus erat, de quo natus est [e 1Kb] Abraham, in qua unius ueri Dei cultus; et, quantum credibile est, in qua iam sola etiam Hebrea lingua remanserat, cum et ipse sicut iam  manifestior Dei populus in Aegypto, ita in Mesopotamia seruire diis alienis, Iesu Naue narrante, refertur; ceteris ex progenie illius Heber in linguas paulatim alias et in nationes alias defluentibus proinde sicut per aquarum diluuium una domus Ne remanserat ad reparandum genus humanum, sic in diluuio multarum superstitionum per uniuersum mundum una remanserat domus Thare, in qua custodita est plantatio ciuitatis Dei. Denique sicut illic enumeratis supra generationibus usque ad Ne simul cum annorum numeris, et exposita diluuii causa, priusquam Deus inciperet de arca fabricanda loqui ad Ne, dicitur he generationes Ne: ita et hic enumeratis generationibus a Sem filio Ne usque ad [f 1Kb] Abraham,  deinde insignis articulus similiter ponitur, ut dicatur he generationes Thare. Thare genuit Abram et Nachor et Aran. Si quidem ibi secunde mundi etatis, hic tertie patriarcha nascebatur.

Porro Aran genuit Loth, mortuusque est Aran ante Thare patrem suum in terra natiuitatis sue, in Ur Chaldeorum. Quod dicit ante Thare et presentiam potest et tempus designare; tempus uidelicet, quia ante moreretur quam pater suus; presentiam uero, quia et coram illo, id est, presente illo, uita excederet. Denique quidam Codices habent quia mortuus est ante conspectum Thare patris sui. Quod uero dicitur in Ur Chaldeorum, nomen uidetur esse loci, in quo sepultus est; cuius hodie, sicut Iosephus refert [g 1Kb] , tumultus ostenditur: ex quo uidetur magne alicuius  excellentie uel dignitatis idem Aran exstitisse. Quia uero apud Hebreos, Ur dicitur Ignis, [h 1Kb] narrant quod igni Chaldeorum consumptus sit: quia uidelicet Deum uerum cum Abraham maiore suo fratre cognoscens, ignem quem illi adorabant, adorare ipse respuerit; ideoque ambobus in ignem missis a Chaldeis, ipse flammis assumptus; Abraham uero sublimioris fidei merito sit liberatus a Domino: unde in sequentius ad eum loquitur: Ego Dominus, qui eduxi te de igne  Chaldeorum; et huius gratia dissensionis Abraham quamuis ignem euaserit, apud Chaldeos tamen habitare nequiuerit; sed cum sua cognatione sit a parente aliam translatus in terram: quibus concordant uerba Achior ducis omnium Moabitarum et Ammonitarum, qui quasi uir inclytus, que in uicina et cognata sibi gente, imo de qua ipse ortus est, facta fuerant ignorare non potuit: ait enim loquens de populo Isrel ad Holofernem principem militie Assyriorum: Populus iste ex progenie Chaldeorum est: hic primum habitauit in Mesopotamia, quoniam noluerunt sequi Deos patrum suorum qui erant in terra Chaldeorum. Deserentes [i 1Kb] itaque cerimonias patrum suorum, que in multitudine deorum erant, unum Deum celi coluerunt, qui et precepit eis ut  exirent inde, et habitarent in Haram .

Duxerunt autem Abram et Nachor uxores. Nomen uxoris Abram Sarai, et nomen uxoris Nachor Melcha, filia Aran patris Melche et patris Iesche. Dicunt maiores nostri Iescham hanc ipsam esse [i 1Kb] Saram uxorem Abrahe, quia uidelicet iidem fratres germani Abraham et Nachor duas sorores filias Aran uxores habuerint. Quod si ita est, non potest Aran pater earumdem idem intelligi qui fuit frater iunior Abrahe et Nachor, sed alter eiusdem nominis [k 1Kb] homo. Constat enim quia Abraham decem solum annis Saram coniugem suam precessit, dicente ipso coram Domino: Putasne centenario nascetur filius, et Sara nonagenaria pariet filium ? Et quomodo frater eius iunior potuit habere filiam, que illo  decem annis minor esset, se autem ipso septem aut non amplius quam octo?

Erat autem Sarai sterilis, nec habebat liberos. Diuine prouidentie consilio gestum est, ut sterilis esset in adolescentia, quatenus in senectute filium promissionis generans, Ecclesie sancte typum insinuaret, cui dicitur Letare sterilis que non paris , et cetera. Decebat enim ut que in figuram unice fidei ac spei nostre unum erat filium de promissione paritura, non hunc in Chaldea, non in Mesopotamia, sed in terra promissionis generaret.

Tulit itaque Thare Abram filium suum et Loth filium Aran, filium filii sui, et Sarai nurum suam uxorem Abram filii sui, et eduxit eos de Ur Chaldeorum,  ut irent in terram Chanaan. uetus translatio habet, quia eduxit eos de regione Chaldeorum, quod nullam omnino questionem habet. Quod uero iuxta Hebraicam ueritatem dicitur, quia eduxit eos de Ur, id est de igne uel incendio Chaldeorum, potest ita recte intelligi, quod [l 1Kb] eduxerit eos de illa regione ubi ignis colebatur, pro eo ut diceretur, eduxit eos de idololatria Chaldeorum. Quod uero dicitur ut irent in terram Chanaan, statimque subiungitur ueneruntque usque  Haran, et habitauerunt ibi, et facti sunt dies Thare ducentorum quinque annorum, et mortuus est in Haran, propositum mentis Thare ostendit, quia cogitabat quidem cum a Chaldeis profugeret, ire in terram Chanaan: sed cum Haran perueniens, opportunam in ea sibi suisque ac tutam a Chaldeorum insecutione sedem reperit, ulterius terram Chanaan ad peregrinandum inuisere supersedit, sed in ciuitate ad quam peruenerat ad mortem usque [a 1Kb] pertransiit: ita ut ne filio quidem Abraham ac nepote Loth inde ad preceptum Domini exeuntibus, ipse ex ea pedem mouere curaret. Nam quod dicitur ibidem, cum habuerit ducentos et quinque annos, esse defunctus, longo post abscessionem eorum tempore factum esse constat. Si quidem Abraham, qui septuagenario  patre natus est, septuaginta quinque erat annorum, cum exiret de Haran, qui sunt anni centum [b 1Kb] quadraginta quinque. Hac ergo etate patris exiuit de Haran, sexaginta uidelicet ante obitum illius annis. Sed Scriptura mortem Thare ante abscessum Abrahe preoccupando aduentui ipsius et habitationi in Haran coniunxit, ut deinceps ex quo cepisset liberum narrandi de Abraham et Loth spatium haberet. Haran autem ciuitas est Mesopotamie trans Edissam, que usque hodie [c 1Kb] Charra dicitur, apud Romanos Crassi consulis interitu, apud nos patriarcharum habitatione insignis: que etiam in libro sancti Patris Tobie hospitio Raphelis archangeli nobilitata refertur.

Dixit autem Dominus ad Abram: Egredere de terra tua, et de cognatione tua, et de domo patris tui in  terram quam monstrauero tibi, faciamque te in gentem magnam, et benedicam tibi, et magnificabo nomen tuum, erisque benedictus. Quia distincte loquens Dominus, terram, cognationem et domum patris dicit, terra Abrahe est intelligenda in regione Chaldeorum, unde iam recesserat: coguatio eius, frater Nachor cum familia sua, quam iam reliquerat: Domus patris, in qua tunc manebat in Haran. Quomodo ergo tunc cum domo patris de terra quoque et cognatione, de qua iam egressus esse uidebatur, nunc exire iubetur? Nisi forte intelligendum quod eo proposito, ut supra iam diximus, de terra et de cognatione sua cum parente exierat, ut ad hanc, reconciliatis Chaldeis, euo sequente rediret: cui nunc a Domino precipitur  ut a repetenda Chaldea propositum mentis auertat, nec non et ab inhabitatione Mesopotamie mentem simul et corpus auferat, relictaque terra in qua ciuitas superbie facta, ac Domino iudicante confusa est, ueniret in terram, in qua gratiam superne benedictionis acciperet, nouamque ex se ac meliorem progeniem fidei et obedientie sue merito procrearet. Quod enim ait, faciamque te in gentem magnam, ad populum Isrel proprie pertinet. Nam de aliarum generatione nationum que de illo similiter erant  oriture, Ismelitarum uidelicet, Idumeorum, et eorum qui de Chettura secunda eius post Sarram [d 1Kb] coniuge erant nascituri populorum, dicit in sequentibus ad eum: Faciamque te crescere uehementissime, et ponam in gentibus, atque in te benedicentur uniuerse cognationes terre. Hec est maior superiore ac longe prestantior promissio benedictionis. Illa enim terrena, hec celestis est: quia nimirum illa propagationem carnalis Isrel, ista spiritalis significat: illa populi eius qui de eo secundum carnem natus est; hec eius qui de uniuersis cognationibus terre in Christo saluatur, in quibus sunt et illi quicunque ex eo secundum carnem nati, etiam pietatem fidei eius imitari uoluerunt: quibus omnibus dicit apostolus Paulus: Si autem uos Christi, ergo Abrahe semen estis  . Quod ergo ait: atque in te benedicentur uniuerse cognationes terre, tale est ac si diceret, et in semine tuo benedicentur familie terre: ut enim Apostoli uerbis loquar, in lumbis Abrahe erat Maria iam tunc, de qua nasciturus erat Christus, quando hec dicebantur ad eum. Et mira superne [e 1Kb] dispensatio seueritatis ac pietatis. Conuenientes enim ad opus superbum homines, plurimi diuidi ab inuicem per diuersas linguas et cognationes meruerunt: relinquens uero prouinciam illam unus, et sponte ad imperium Domini exsulans, omnes in se gentes, que in uariis erant prouinciis ac linguis diuise, communi benedictione recolligendas audiuit. Notandum sane quod licet a natiuitate Abrahe tertia etas mundi computari soleat, hoc tamen oraculo Domini ad  Abraham specialiter secundum ipsam sufficientiam rerum, tertie etatis sunt [f 1Kb] consecrata primordia: siquidem tunc semen sanctum a nationibus secretum, et nasciturus ex eo Saluator omnium gentium predictus est: usque ad hoc enim tempus fideles et iusti omnes illa uite [g 1Kb] moralis scientia utebantur, [h 1Kb] quam uel natura duce nouerant, uel parentum doctrina originaliter traxerunt: nunc autem cognitionem per operam etiam uenturi in carne Saluatoris, in quo esset benedictio et salus omnibus sanctis uentura, et his uidelicet qui incarnationem eius prius nascendo [i 1Kb] precederent, et nobis qui posterius nati per nomen eiusdem Domini Iesu, ut Petrus ait, credimus saluari quemadmodum et illi.

 Egressus est itaque Abram sicut preceperat ei Dominus, et iuit cum eo Loth. Septuaginta quinque annorum erat Abram cum egrederetur de Haran. Claret ex hoc numero annorum Abrahe, quia uiuente adhuc patre, ut supra expositum est, de Haran exierat. Numerus autem ille septuaginta et quinque annorum mysticus esse non est dubitandum, dum in eo et ipse promissionem diuine benedictionis accepit, et Isaac filium eiusdem benedictionis heredem reliquit moriens: de quo ut breuiter dicamus, septuaginta quia septies  deni sunt, perfectionem bone designant actionis, cum mandata decalogi per gratiam Spiritus sancti, que septiformis a propheta describitur, implemus: quibus quinque superadiiciuntur, ut in cunctis nostri corporis sensibus eadem diuina precepta, iuuante Spiritus gratia, faciamus. Septuaginta et quinque annorum erat Abram quando ad preceptum siue ad promissa Domini exiens de Haran, terram repromissionis intrauit; ut ostenderetur quia et ipse per auxilium Spiritus, anathematizatis erroribus Babylonie conuersationis, Dei precepta seruaret; et hoc in omni quod uel uiuendo uel audiendo uel gustando uel tangendo gerebat, ne quid prorsus in suo corpore esset, quod non obedientie preceptorum celestium dono Spiritus ipsius illustratus et adiutus impenderet,  et omnibus quoque eisdem promissionis heredibus simili ordine uitam ducendam esse signaret. Nam et hoc quod ille iussus exiit de terra et cognatione et de domo patris sui, uniuersis promissionis ipsius filiis, in quibus et nos sumus, constat imitandum. Egredimur quippe de terra nostra, cum carnis uoluptates abdicamus; de cognatione nostra, cum uitiis omnibus cum quibus nati sumus, in quantum hominibus possibile est, nos exuere studemus; de domo patris nostri, cum ipsum mundum relinquere cum principe suo diabolo uite celestis amore contendimus. Omnes enim propter reatum preuaricationis prime filii diaboli [a 1Kb] nascimur in mundo; sed per gratiam regenerationis quique ad semen Abrahe  pertinemus, filii Dei efficimur, dicente nobis, id est, Ecclesie sue, Patre nostro qui est in celis: Audi, filia, et uide, et inclina aurem tuam, et obliuiscere populum tuum et domum patris tui : unde bene Haran, de qua egressus est Abraham, Ira interpretatur. Chanaan, ad cuius terram inuitatur, Mutatus siue Negotiator dicitur. Non ergo solus Abraham cum fratre Loth egressus est de Haran, ut ueniret in terram Chanaan, sed et omnes electi qui nati sunt lauacro regenerationis, exeunt profecto de Haran ueniuntque in terram Chanaan; sed et omnes electi cum iram primi reatus in uite sue statu, abdicata consuetudine uitiorum, uirtutibus operam [b 1Kb] dant, et felicissimo commercio temporalibus insistunt laboribus, ut eterna premia consequantur; terrenas diuitias  spernunt, ut possint accipere celestes; humani gaudia regni contemnunt, ut in regno Dei partem habere mereantur. Hec est enim terra quam se Dominus sequacibus suis monstraturum esse promisit: quia non humane ingenio sapientie, qua sit actionum bonarum uia incedendum, potest inuestigari, sed illius est in omnibus ducatus expetendus, cui dicit Psalmista: Tenuisti manum [c 1Kb] dexteram meam, et in uoluntate tua deduxisti me, et cum gloria assumpsisti me .

Tulit itaque Sarai uxorem suam, et Loth filium fratris sui, uniuersamque substantiam quam possederant et  animas quas fecerant in Haran; et egressi sunt ut irent in terram Chanaan. Quod dixit animas quas fecerunt pro eo positum est, ut diceret filios quos genuerant. Solet enim in Scripturis homo aliquando anime solius, aliquando carnis nomine solius indicari. Anime, sicut dictum est: anima que peccauerit, ipsa morietur ; carnis, ut in Psalmo: at te omnis caro ueniet , cum neque caro sine anima ad Deum uenire, neque sine carne possit anima peccare, sed propter unam partem totus homo signetur. Neque ex hac sententia quidquam habent auxilii qui sicut carnem ex carne, ita ex anima animam estimant procreari: cum uocabulo anime, ut diximus, totus homo designetur. Animas autem fecisse, id est, animas procreasse in Haran non  Abraham et Loth, sed familie eorum et uernaculi intelligendi sunt: nam ipsos patriarchas adhuc absque liberis permansisse sequentia sacre historie testantur.

Cumque [d 1Kb] uenissent in eam, pertransiuit Abram terram usque ad locum Sychem, usque ad conuallem illustrem. Chananeus autem tunc erat in terra: apparuitque Dominus Abram, et dixit ei: Semini tuo dabo terram hanc: qui edificauit ibi altare Domino. Supra legitur quia commorantem adhuc in Haran Abram Dominus allocutus est, eumque multiplici benedictione promissa, exinde abire, et in terram quam ipse monstraret, uenire precepit: quod ubi fecit, et diuinis libenter obediuit preceptis, mox maiore Dei gratia  dignus efficitur; ita ut non solum allocutione eius, sicut prius, sed et uisione frui mereretur. Qui cum eadem uisione atque allocutione diuina cognouisset hanc esse terram, quam sibi possidendam promiserat; confestim eam quasi uir Deo deuotus posito altari ei attitulare, atque ad offerendas ei uictimas consecrare curauit. uerum quia sacra historia mysteriis typicis est plena, notandum quod eadem Domini apparitio atque altaris erectio in loco Sychem et in conualle illustri facta esse memoratur, que conuallis illustris figurate, nisi humilitas intelligenda est? quam uocati a Domino a laboribus et oneribus seculi huius primam inter uirtutes habere debemus, dicente ipso: Discite a me quia mitis sum et humilis corde, et inuenietis requiem animabus uestris: iugum enim meum  suaue est, et onus meum leue est . Cuius oneris [e 1Kb] portationi congruit mystice locus Sychem, quia hic cum ualle illustri pariter nominatur: Sychem quippe Latine in humeros transfertur, quia nimirum cum humilitate mentis bonorum nos operum oportet onera gestanda suscipere: quod cum agere sollicite curamus, mox dominice uisitationis et consolationis accipere gratiam merebimur, ut paulatim ad sublimiores uirtutum gradus ualeamus ascendere. Unde recte de [f 1Kb] processibus itinerum Abrahe que bonorum operum profectus designant, adiungitur:

Et inde transgrediens ad montem qui erat contra  orientem Bethel, tetendit ibi tabernaculum suum, ab occidente habens Bethel et ab oriente Ai. Aedificauit quoque altare ibi Domino et inuocauit nomen eius. Post conuallem quippe ad montana conscendit, quia per humilitatem proprie despectionis ad sublimitatem debemus Deo deuote actionis ascendere. Et ibi quoque, sicut et in conualle, edificauit altare Domino, ac nomen eius inuocauit, quia et ut humiliemur in conspectu Domini, et ut sublimia uirtutum opera faciamus, utrumque diuine dignationis est donum: pro utroque illi gratiarum laudes debemus offerre. Et quia semper in uirtutibus esse debet ad altiora progressus, apte subditur:

Perrexitque Abram uadens, et ultra progrediens ad meridiem. Meridiana quippe plaga, unde sol ardentior  mundum illustrare consueuit, feruorem dilectionis mystice demonstrat, [a 1Kb] qua corda electorum, ne in rerum infimarum appetitu ac desideriis torpeant, Sole iustitie desuper, uidelicet Christo, [b 1Kb] illucente, semper accenduntur. Itaque Abraham uidere ac nosse desiderans terram quam accepturus erat in possessionem, humana quidem curiositate perrexit, uadens et ultra progrediens ad meridiem: mystica autem significatione docuit sese ascendentem de uirtute in uirtutem continuum diuine dilectionis, sicut et omnes electos, semper agere profectum, donec ipsum uidere donetur Deum deorum in Sion.

Facta est autem fames in terra, descenditque Abram in Aegyptum ut peregrinaretur ibi. Post accepta promissa benedictionis, post ingressam terram promissionis,  post edificatum in ea altare Domino, post inuocatum nomen illius, fame tentatur Abraham, et tanta fame, cuius gratia eam quam in promissione acceperat, mox ut uidit et adiit, terram relinqueret; sed et Isaac, sed et Iacob, ac filii eius, simili cogente necessitate, eamdem promissionis terram relinquebant, et sicut Psalmista canit, pertransierunt de gente in gentem, et de regno ad populum alterum : quod non casu, sed [c 1Kb] superna utique prouisione factum esse credendum est, ut et ipsi uidelicet, et omnes eiusdem promissionis heredes intelligerent, ita se diuine benedictionis dona suscepisse, ut in hac tamen uita labor sibi et afflictio sustinenda temporalis, sed in futuro sit requies ac beatitudo exspectanda  perennis, ubi et hoc quoque daretur intelligi, quod ita terra Chanaan in possessionem sit promissa Abrahe ac semini eius, ut hec magis hereditatem patrie celestis significet, de qua scriptum est: Iusti uero [d 1Kb] hereditate possidebunt terram, et inhabitabunt in seculum seculi super eam . Quod de terra huius seculi que iustis et iniustis est communis dictum non esse constat, dum et in seculum seculi et [e 1Kb] a iustis possidenda narratur. Promittitur ergo terra Chanaan Abraham et semini eius, ac post longum laborem Aegyptie seruitutis Iesu duce redditur,  ut insinuetur mystice quia promissa nobis olim patria celestis post afflictionem exsilii presentis sit reddenda per Iesum Christum Dominum nostrum. Sed et in eadem terra Chanaan filii promissionis nunquam a laborando siue contra hostes certando cessabant, ut intelligerent, sicut prefati sumus, aliam sibi magis patriam post hanc esse querendam, in qua ueraciter benedictione celesti et requie fruentur eterna: cui nimirum dispensationi diuine prouidentie congruit etiam hoc quod peregrinans in Aegypto Abraham periclitatus est propter uxorem; sed periclitanti ne lederetur diuina protectione subuentum est, ut uidelicet patesceret quia non solum generalia mundi mala, ut est fames, morbi, captiuitas, iusti cum reprobis in hac uita subituri, uerum  etiam speciales ab ipsis reprobis essent tribulationes passuri, pro quibus tantum omnibus ea que reprobi non norunt premia in futuro perciperent. Sequitur.

Cumque prope esset ut ingrederetur Aegyptum, dixit Sarai uxori sue: Noui quod pulchra sis mulier, et quod cum uiderint te Aegyptii, dicturi sunt quod uxor ipsius est, et interficient me, et te reseruabunt: dic ergo, obsecro, quod soror mea sis, ut bene sit mihi propter te, et cetera usque dum dictum est, flagellauit autem Dominus Pharaonem plagis maximis et domum eius propter Sarai uxorem [f 1Kb] Abram; uocauitque Pharao Abram, et dixit ei: Quidnam est quod fecisti mihi? quare non indicasti quod uxor tua esset? quam ob causam dixisti esse sororem tuam, ut tollerem eam mihi uxorem.  Nihil mentitus est Abraham quia uxorem suam dixit sororem. Erat enim et hoc, quia propinqua sanguine, sicut etiam Loth eadem propinquitate, cum fratris eius esset filius, frater eius est dictus. Itaque uxorem tacuit, non negauit sororem, coniugii tuendam pudicitiam committens Deo, et humanas insidias cauens ut homo, quoniam si periculum, quantum caueri poterat, non caueret, magis tentaret Deum quam speraret in eum. Denique factum est quod de Domino presumpsit Abraham, nam Pharao rex Aegypti, qui eam sibi uxorem acceperat, grauiter afflictus, marito reddidit: ubi absit ut eam credamus alieno concubitu fuisse pollutam, quia multo est credibilius hoc Pharaonem facere afflictionibus magnis non fuisse permissum. Potest et hoc dici, quod iuxta librum Esther  ubi quecunque mulierum placuisset regi, sex mensibus oleo ungebatur myrtino, et aliis sex quibusdam pigmentis et aromatibus utebatur, et tunc demum ingrediebatur ad regem. [g 1Kb] Poterat fieri ut Sarai postquam placuit regi, dum per annum eius ad eum preparatur introitus, et Abrahe Pharao multa donauerat, et Pharao postea sit percussus a Domino, illa adhuc intacta ab eius concubitu permanente.

Ascendit ergo Abram de Aegypto, ipse et uxor eius, et omnia que habebat, et Loth cum eo ad australem plagam. Australem plagam non Aegypti dicit, sed  terre repromissionis: neque enim de Aegypto ad austrum fecit iter, quod quicunque fecerit, longius a terra repromissionis abscedit: sed Aegyptum totam deserens, cuius partem adierat, Australem terre repromissionis plagam, que [a 1Kb] proxima erat, primum conscendit. Notandum quoque iuxta litteram quod et supra in Aegyptum descendisse, et nunc de Aegypto ascendere memoratur Abraham, quia nimirum terra Aegypti non solum terre Chanaan, sed et ceteris mundi regionibus iacere perhibetur inferior, sicut econtra Scytharum regio aliis terrarum partibus fertur eminere sublimior: quod ex fluminum cursibus in hanc aliunde defluentium, ex illa profluentium, facillime potest coniici. Congruit autem aptissime typicis sensibus ut terra Chanaan altior  sit Aegypto, quia hec nimirum promissionem patrie celestis, illa designat pressuras ac labores uite presentis. Nam hanc Dominus et promisit et dedit hereditatem Isrel populo suo: in illa uero et Abraham periclitatus, quamuis citissime a Domino tutatus, et progenies eius grauissimo est diutius seruitio pressa, quamuis et ipsa ad ultimum mirabiliter redempta, atque inde educta est. Altior ergo est terra repromissionis finibus Aegypti, tametsi in proximo sita, quia etsi communem in hoc seculo iusti [b 1Kb] ac reprobi uitam foris agere uidentur, magna tamen sublimitate deuote mentis celi ciues omnibus mundi huius amatoribus antecellunt. Quod ergo dicitur de Abraham quia ascenderit de Aegypto, et cum suis omnibus uenerit  ad australem plagam, significat typice quod et ipse dum uiueret in carne, et omnes electi, filii uidelicet eiusdem promissionis, ita cogitationem pro tempore ad curanda corporis necessaria deflectunt in infimis, ut mox, expleta eadem corporis cura, ad contemplanda ea que sursum sunt totam mentis intentionem reuocent, ac sese feruore dilectionis et luce gratie celestis a Sole iustitie querant innouari: hoc est enim mystice ascendentes de Aegypto ad austratem plagam uenire, expletis nos carnis necessariis, superne lucis et caritatis profectum [c 1Kb] a Domino sedula intentione postulare. Tali namque uoto ac proposito mentis ad celestem nos patriam iter facere non dubium est: unde apte subditur.

Reuersusque est per iter quo uenerat a meridie in  Bethel. Per meridiem nos quippe ad Bethel tendere est per lumen scientie celestis, perque inspirationem intimi amoris ad ingressum domus Dei, quod Bethel significat, crebris bonorum operum gressibus properare; illius uidelicet domus que, sicut Apostolus ait, non manufacta, sed est eterna in celis , quam uidere desiderabat Propheta, cum dicebat: Domine, dilexi decorem domus tue, et locum [d 1Kb] tabernaculi glorie tue 

Usque ad locum ubi prius fixerat tabernaculum inter Bethel et Ai: in loco altaris quod fecerat prius, et  inuocauit nomen Domini. Notandum quod beatus Abraham profectus electorum itinere suo figurans, in Bethel quidem a meridie siue per meridiem reuersus esse narratur, nec tamen eamdem ciuitatem ingressus esse subiungitur; sed inter hanc et Ai peruenisse, ibique Dominum [e 1Kb] inuocasse perhibetur. Qui locus orationis in monte esse positus supra memoratur, quia nimirum electi carnis adhuc uinculo retenti, et in profectu uirtutum positi, tota quidem mentis intentione ad domum superne habitationis peruenire satagunt, continuis bonorum operum gressibus ad hanc properare contendunt; sed necdum hanc intrare, necdum ciues Regemque eius in [f 1Kb] decore suo cernere possunt: uerum inter acceptionem fidei, qua Domino consecrati sunt, et ingressum regni in  quo eum uidere desiderant, altitudinem bone actionis quasi medium montis eximii uerticem conscendunt. Ai namque siue Aggai, ut antiqui translatores nomen urbis illius posuerunt, interpretatur Questio, siue Festiuitas: quod uidelicet nomen aptissime tempori congruit illo, quo quisque fidelium Domino consecratur sacramentis salutaribus: de quo admonens Apostolus ait: Nolite contristare Spiritum sanctum Dei, in quo signati estis in die redemptionis . Quanta enim festiuitas mentis est redimi a potestate tenebrarum, et illustratione Spiritus sancti signaculum ueri Regis effici? que ciuitas inuicte fidei etiam questio potest recte uocari: per hanc enim siue electi Dominum, a quo longius [g 1Kb] aberrauerunt, querere didicerunt, siue ipse Dominus eos  quasi oues suas bonus pastor se quesisse innotuit, iuxta quod ipse ait: Filius hominis uenit querere et saluum facere quod perierat . Aedificant autem sancti in prefato monte bone conuersationis altare Domino, non aliud utique quam suum corpus et animam, in quo et nomen eius inuocant, scientes se absque auxilio nominis eius nec uiam iustitie cepisse, neque cursum boni propositi consummare ualere. Hec de loco altaris Abraham idcirco diligentius explanare curauimus, ne quis putaret beatum Moysen historie gratia diligentie et non potius intuitu spiritalis intelligentie tam solerter locum tabernaculi et altaris uel orationis eius iterata narratione uoluisse describere. Ubi et hoc notandum quod  Abraham non in Aegypto, sicut nec in Chaldea, siue in Haran, sed tantum in terra Chanaan, quam in promissione accepit, uel fecisse altare uel Dominum inuocasse describitur: quia nimirum nonnisi in unitate fidei catholice, nonnisi in spe superne promissionis, perfecta opera [h 1Kb] facere, ac digna Deo uota offerre ualemus. Bethel autem ipsa est que prius Luza uocabatur, et a Iacob, cum ibi dormiens celestia miracula atque agmina uidisset, Bethel nomen accepit; ciuitas sicut et Ai duodecimo circiter milliario ab Hierusalem sita euntibus Neapolim.

 Sed et Loth qui erat cum Abram fuerunt [a 1Kb] greges ouium, et armenta, et tabernacula; nec poterat eos capere terra ut habitarent simul: erat quippe substantia eorum multa, et non quibant habitare communiter: unde et facta est rixa inter pastores gregum Abram et Loth, et cetera quibus ex ordine replicatur quomodo Loth ab Abraham salua caritate discessit, malente illo fratrem carissimum et sanctissimum a se corporaliter separari, quam cum scandalo et iurgiis [b 1Kb] infirmorum secum teneri: quem tamen a se corpore separatum nequaquam ab intimo sue mentis amore separauit, sicut sequentia sacre historie manifestissime probant: ubi eum ab hostibus captum strenuissime cum suis omnibus saluauit, et merito quia nec ipse Loth opus uirtutis ac fidei, quod cum fratre  maiore consueuerat exercere, etiam separatim conuersatus ulla in parte mutauit.

Eleuatis itaque Loth oculis, uidit omnem circa regionem Iordanis, que uniuersa irrigabatur antequam subuerteret Dominus Sodomam et [c 1Kb] Gomorrham, sicut paradisus Domini et sicut Aegyptus uenientibus in Segor: elegitque sibi Loth regionem circa Iordanem, et recessit ab oriente; et cetera usque dum ait: homines autem Sodomite pessimi erant et peccatores coram Domino nimis. Fertilitatem terre laudat, simul et incolarum notat impietatem, ut eo maiori damnatione digni esse intelligantur, quod maxima Dei munera non ad fructum pietatis, sed ad incrementum uertere luxurie: ubi etiam tacite laudibus beati Loth additur, quia in ipsa terra inter ipsos degens indigenas,  neque ubertate soli diuitis, neque exemplo cohabitantium potuit ullatenus a sue putitatis integritate corrumpi. Quibus autem peccatis Sodomite fuerint subiugati, excepto illo infando quod in sequentibus Scriptura commemorat, Ezechiel propheta sufficienter exponit, loquens ad Hierusalem: Ecce hec fuit iniquitas Sodome sororis tue, superbia, saturitas panis, et abundantia, et otium ipsius et filiarum eius; et manum egeno et pauperi non [d 1Kb] porrigebant, et eleuate sunt, et fecerunt abominationes coram me . A quibus omnibus immunem fuisse beatum Loth, et textus sacre historie testatur, quem angelos hospitio recepisse, ac per eos a pereuntibus impiis ereptum esse declarat; et sententia beati Petri  apostoli probat, qua dicitur: Et iustum Loth oppressum a nefandorum iniuria et conuersatione [e 1Kb] eruit . Aspectu enim et auditu iustus erat, habitans apud eos qui de die in diem animam iustam iniquis operibus cruciabant. Quid enim boni meriti ei deesse poterat, qui iustus apostolica uoce astruitur? in quo presentes non nisi iustitie famam audire ualebant, cuius oculis et auribus mundis audita ac uisa proximorum facinora non nisi cruciatus et afflictio erant? quod uero dicitur de eo quia recessit ab oriente ad Haran, significat [f 1Kb] et Mesopotamiam,  unde iam dudum corporaliter Abraham ducente discesserat; sed quia de proposito mentis eius dubitare lector poterat utrumnam adhuc amore cognationis ac patrie teneretur, an iam perfecte quomodo Abraham et ipse de terra et cognatione et de domo patris sui fuerit egressus, curauit Scriptura etiam de ipso specialiter intimare, quod ab illis locis atque incolis non solum corpore, sed et mente recesserit, atque ob fidem ac spem diuine benedictionis perpetuus ubicunque Abrahe placuisset hospes ac peregrinus manere consenserit. Nam quia Haran, ciuitas ad orientalem plagam a terra repromissionis sita sit, testatur Scriptura, que in sequentibus dicit: Profectus ergo Iacob uenit ad [g 1Kb] terram orientalem, cum utique de Bethel ad Haran iter fecisset.

 Dixitque Dominus ad Abram postquam diuisus est Loth ab eo: Leua oculos tuos, et uide a loco in quo nunc es ad Aquilonem, et Meridiem, et ad Orientem et ad Occidentem: omnem terram quam conspicis tibi dabo et semini tuo usque in sempiternum. Quidam Codices habent usque in seculum, quod utrumque ex uno Greco quod est [h 1Kb] Aeonion, transfertur. Si ergo legatur usque in eternum, merito mouet quomodo in sempiternum possidere ualeat semen Abrahe terram illam, cum humana conuersatio in hac uita non possit esse sempiterna. Si uero legatur in seculum, sicque accipiatur, quemadmodum fideliter tenemus, initium futuri seculi a fine presentis ordiri, nil questionis mouebit: quia etsi expulsi sunt Isrelite de Hierosolymis, manent tamen in aliis ciuitatibus  terre Chanaan, et usque in finem manebunt, et uniuersa terra illa cum Christianis inhabitatur, et ipsum semen est Abrahe. Potest autem etiam mystice dictum intelligi beato Abrahe, omnem terram quam conspicis tibi dabo et semini tuo usque in sempiternum; quia regio patrie celestis, quam terra illa repromissionis figurabat, ita ab electis omnibus, semine uidelicet Abrahe percipitur, ut in ea sine fine permaneant, iuxta illud quod de igne holocausti dicitur in [i 1Kb] Exodo: Ignis est iste perpetuus qui nunquam deficiet de altari. Neque enim ignis ille materialis quo hostie cremabantur in tabernaculo perpetuus esse poterat, cum et ipsum tabernaculum, et ipsum altare, et ipsum sacerdotium, etiam dudum ablata sint.  Sed ignis dilectionis quo electi accenduntur ad offerenda Deo sacrificia orationum, siue actionum bonarum, nunquam deficit de altari, id est, de cordibus eorum, que illo Moysaico altari designabantur: quia in hac uita diuino feruent amore, et in futuro Deum uidentes perfectius, ex toto corde, tota anima, tota [i 1Kb] uirtute diligunt, et multa huiusmodi in cerimoniis legis inuenies, que cum perpetuo iure facienda siue mansura dicta sint, non tamen fuisse perpetua, nisi spiritaliter intellecta, probantur.

Mouens igitur Abram tabernaculum suum, uenit, et  habitauit iuxta conuallem Mambre quod est in Hebron. Hebron ciuitas est distans ad meridianam plagam ab Hierusalem millibus circiter uiginti duobus, que temporibus Moysi Arbe siue Chariatharbe, id est, ciuitas Quatuor uocabatur, eo quod ibi tres patriarche Abraham, Isaac et Iacob sepulti sunt, et Adam protoplastus, ut in Iesu libro scriptum est, postea uero Hebron ab uno filiorum Chaleb sortita uocabulum est, ut uerba dierum narrant. Si quem mouet quomodo nunc et ante tempora filiorum hoc appellatur nomine, intelligat ab Ezra sacerdote cum renouaret Scripturam sacram, que a Chaldeis fuerat exusta, hoc in loco uocabulum Ebron addi potuisse, qualia multa in Scripturis ab eo addita [a 1Kb] periti litterarum sanctarum reperiunt.

 Aedificauitque altare Domino. Tertiumque hoc altare Abraham edificat: primum quippe iuxta locum Sychem, secundum inter Bethel et Ai edificauerat. In quibus omnibus notandum quia nusquam ab eo sacrificium oblatum, sed tantum nomen Domini inuocatum Scriptura commemorat; sed nec in Scripturis sequentibus ullam Deo uictimam aut sacrificium obtulisse reperitur, excepto uno ariete, quem pro filio obtulit holocaustum Domino, in quo passio est Mediatoris Dei et hominum apertissime figurata. Sed nec Isaac filius eius aliquam Deo hostiam obtulisse, sed tantum altare Domino edificasse legitur. Similiter et Iacob cum iubente Domino altare fecerit, nullas tamen uictimas mactasse reperitur, excepto cum, relicta terra repromissionis, Aegyptum propter Ioseph  erat ingressurus. Tunc etenim perueniens Bersabee, mactatis ibi uictimis, Dei ad se oraculum accepisse perhibetur: quarum tamen ibi et species reticetur et numerus: neque ullam exinde usque ad tempus Pasche quod in Aegypto in agni sanguine immolatum est, oblata Deo hostia a patribus per tot annorum curricula inuenitur. Quid est ergo quod a tempore repromissionis facte ad Abraham usque ad tempus date legis nulle offerebantur uictime, preter unam solummodo, quam pro filio pater immolauit in figuram Dei Patris, qui proprio Filio suo non pepercit, sed pro nobis omnibus tradidit eum, et tanta postmodum in lege copia uictimarum quotidie non cessabat offerri, nisi quia manifeste presagabatur  quod gratia et ueritas que Abrahe et semini eius erat promissa, non in oblationibus [b 1Kb] hostiarum, sed in Christi erat passione mundo reddenda? per cuius fidem ac sacramenta passionis non solum nos, sed et illi qui eiusdem passionis tempora precesserunt, salui facti sunt iusti. Cui [c 1Kb] figure astipulatur quod Melchisedech sacerdos Dei excelsi, qui temporibus patriarcharum fuit, non sanguinem uictimarum, sed panem et uinum Domino legitur obtulisse, et non legalis sacerdotii, sed euangelici formam pretulisse: qui etiam ipsum Abraham, cui benedictio et in quo  benedictio omnium gentium erat promissa, benedixit, ut per omnia patesceret quia promissio patribus data non per cerimonias legis Moysaice, sed per gratiam esset dominice passionis implenda.

Factum est autem in illo tempore ut Amraphel rex Sennaar, et Arioch rex Ponti, et Chodorlahomor rex Aelamitarum, et Thadat rex gentium inirent bellum contra [d 1Kb] Basra regem Sodomorum et contra Bersa regem [e 1Kb] Gomorrhe, et cetera. Quibus refertur quomodo Chodorlachomor rex Aelamitarum, id est, Persarum, cum sociis sibi regibus contra Pentapolim bellum agens uicerit, quasque gentes, cum ad hoc certamen properarent, sibi itinere occurrentes peremerint: non est autem putandum hec sacre auctorem Scripture historici tantum studii gratia [f 1Kb] memorie mandasse,  et non intuitu potius commendande nobis gratie celestis, docet namque nos per uictoriam Abrahe, qua tantos reges cum paucis superauit; que sit uirtus fidei, qua erat ipse munitus; quanta gratia benedictionis diuine, qua erat preditus: quia modo per eamdem fidem sancti postmodum nascituri, deuicturi regna, operaturi iustitiam, adepturi essent promissiones. Sed et alia permagna, neque ullatenus pretereunda causa est, quorum pugna regum, et Sodomorum primo fuga, ac post ereptio scriberetur, quos etiam in sequentibus celesti ira penitus constat esse subuersos. uidens quippe eorum scelera Deus, primo hec cede hostili et captiuitate corripuit: sed mox per fidelem suum [g 1Kb] famulum ab eadem eos captiuitate cum omnibus que erant capta eripuit: et hoc  ob gratiam beati Loth, qui inter eos fideliter Deo seruiuit, ut tali dono diuine protectionis adiuti, ac liberati de malis, discerent et ipsi relictis erroribus Deo seruire, eiusque ad bona opera sequerentur exemplum a quo et per quem Dei sunt gratia saluati. uerum quia nec ipsi, nec correptionibus diuinis, nec donis a sua iniquitate uoluere corrigi; quin potius prisce scelera prauitatis recentibus quotidie accumulauerunt flagitiis, restabat ut ira celesti perpetuo damnarentur, cuius correptionis ac punitionis ordo usque hodie, imo usque in finem seculi erga impios et peccatores eodem modo agi non desinit, cum hi qui nec beneficiis, nec flagellis celestibus curant emendari, postmodum celesti [h 1Kb] ultione damnantur.  [i 1Kb] Taliter et ipse mundus statum suum sine fine consumet, dum homines per orbem uniuersum et ad dona superna ingrati et ad flagella insensibiles perdurantes, subito nouissimi examinis turbine ad eternum rapientur interitum. Quod uero dicitur, omnes hi conuenerunt in uallem siluestrem que nunc est mare salsum, preoccupando perstingitur ubi sit pugna peracta. Nam subsequenter explicatur que sit causa duellii, quoue itinere hostilis exercitus quanta strage patrata illo aduenerit: ut quo maior ostenditur uirtus aduersariorum, eo fortior appareat fides Abrahe,  per quam horum robur omne facillime confregit. uallis autem siluestris ipsa est regio in qua tunc Pentapolis, id est, prouincia Sodomorum et finitimarum erat ciuitatum, nunc autem superfusis post incendium de Iordane, mare salis, siue mare Mortuum in Scriptura sacra, ab historicis autem Grecorum lacus [a 1Kb] Asphalti, id est, bituminis appellatur, et est inter Hiericho et Segor.

Percusseruntque Raphaim in Astarothcarnaim, et Zuzim cum eis, et Emim in Saue, Cariathaim, Raphaim Hebraice, Grece [b 1Kb] dicuntur Gigantes: singulari autem numero Rapha Gigans uocatur. Terra uero eorum, que uocabatur Astarothcarnaim, in supercilio erat Sodomorum. Denique usque hodie uicus trans fluenta Iordanis Carnea dictus ostenditur. Interpretatur  autem Astarothcarnaim Ouilia cornuum, quia nimirum fortium erant mansiones uirorum. Saua autem ciuitas Emiorum super regionem posita Sodomorum, que usque hodie sic uocatur. Quod uero additur Cariathaim interpretatur Ciuitas eorum; et est sensus, percusserunt et Emim in Saue ciuitate eorum, sicut et Septuaginta Interpretes transtulerunt. Emim sane sicut et Zuzim gentem fuisse fortissimam etiam ipso nomine probatur. Zuzim namque Terribiles, Emim dicuntur Horrendi.

Et Horreos in montibus Seir. Hos quidem montes cum finitimis regionibus sequenti post hec tempore filii Esau, qui uocabatur et Seir, eo quod esset pilosus, eiectis Horreis, possederunt: non tamen ipse, ut uerisimile uidetur, sed alter erat Seir, a quo montes  Seir uocabulum acceperunt: patriarcha uidelicet Horreorum, de cuius stirpe Esau accepit uxorem, dicente Scriptura in sequentibus: Esau accepit uxores de filiabus Chanaan, Ada filiam Helam Hethei, et Oolibama filiam Ane filii Esebon Euhei . Que autem uel unde hec progenies fuerit paulo post aperitur cum, enumerata stirpe Esau, ita concluditur: hi duces [c 1Kb] Oolibama filie Ane uxoris Esau isti filii Esau, et hi duces eorum [d 1Kb] ipse est Edom; statimque nouus subiungitur titulus quod dicitur: Isti filii Seir Horrei [e 1Kb] habitatores terre Lotham et Sobal et Sebeon. Et post pauca: Et hi filii Sebeon Achia et Anam. Iste est Ana qui inuenit aquas calidas in solitudine cum pasceret [f 1Kb] asinos Sebeon patris sui, habuitque filium  Disan, et filiam [g 1Kb] Oolibama. Cum ergo Esau uxorem habuit de genere Horreorum, Oolibama filiam Ana filii Sebeon filii Seir, constat utique quia montes Seir, in quibus Horrei [h 1Kb] percussi sunt, non ab Esau qui longe post natus, ea loca possidere cepit, sed a Seir patriarcha eorumdem [i 1Kb] Horreorum nomen accepit.

Reuersique sunt, et uenerunt ad fontem Mesphat. Ipsa est Cades. Mesphat interpretatur Iudicium: unde uetus translatio modo dicit apertius, uenerunt ad fontem iudicii. Dicitur autem et hoc per anticipationem, cum  longe post illud nomen locus acceperit, eo quod ibi Dominus egressum ex Aegypto populum iudicauerit

Et percusserunt omnem regionem Amalecitarum. Superiori uersu iungendum est, ut intelligatur iuxta Cades Barne cesum esse populum Amalech, ubi accubuit Maria, et Moyses rupe percussa aquas sitienti populo de petra produxit.

Quod uero sequitur: Et Amorrheum qui habitabat in Asason Thamar, ad alium locum pertinet, hoc est oppidum quod nunc uocatur Engaddi, balsami et palmarum fertile: unde Asason Thamar Urbs palmarum interpretatur. Thamar quippe Palma dicitur.

Et direxerunt contra eos aciem in ualle siluestri. Pro ualle siluestri in Hebreo habet in ualle Seddim, quod significat amena et nemorosa loca. Talis enim erat Pentapolis  que propter malitiam inhabitantium non solum ignibus assumi, sed et aquarum abysso meruit a cunctorum uiuentium intuitu in perpetuum abscondi.

Et ecce unus qui euaserat, nuntiauit Abram Hebreo. Patet ex hoc loco quia errant nimium qui gentem Hebreorum a nomine Abraham esse cognominatam quasi Ebream putant, cum et ipse Abraham Hebreus appellatur; uidelicet ab Heber filio Iectan, cuius temporibus linguarum diuisio facta est. Interpretatur autem Hebreus Transitor, quod fidei ac meritis Abraham manifeste congruit. Transcendebat namque desideria temporalia, et de presenti seculo ad futura gaudia transire festinabat. [i 1Kb] Sanctus etenim habitator terre non est, sed uiator et aduena, dicens suo Conditori, quoniam incola ego sum apud te in terra  et peregrinus sicut omnes patres mei. Non enim frustra, cum ambo fratres Abraham uidelicet et Loth de Heber stirpe descenderint, non tamen ambo Hebrei, sed Abraham solus uocatus est; et hoc quoque nomen nascenti ex se Dei populo reliquit; sed quia ipse perfectius mundum transeat, eiusdemque transitus quasi hereditarium ius suos [k 1Kb] transmisit in posteros, designatur ex cognomine quid amplius fratre percepisset in munere. Et apte Abraham hoc loco primum Hebreus, id est, Transitor appellatur, cum fratrem periclitantem ab hostibus erat erepturus, ut Scriptura tacite intimaret, quia illorum proprie est alios a periculis tentationum sua uel doctrina uel intercessione saluare, qui non ipsi tentamentis uitiorum eneruiter  succumbere, sed hec alacri animo transcendere norunt. Liberauit autem Abraham Loth fratrem suum uirum Deo deuotum ab hostibus, liberauit et Sodomitas homines Deo multum odiosos, ut mystice prefiguraretur quia per merita et intercessiones eius sepe et electi in populo Isrel et reprobi de temporalibus essent malis erudiendi: [l 1Kb] cum non nisi electi solummodo ab eterno possint interitu saluari. Notandumque quia manente adhuc, nec punita prouincia Sodomorum, et propter reprobos Loth iustus  temporalibus est [a 1Kb] damnis afflictus, et propter Loth iustum reprobi sunt a temporalibus erumnis, Deo miserante, subducti. At ubi reprobis ciuibus iudicium ultime districtionis incubuit, tunc nec iustus sceleratorum penis ullatenus attingi, neque mirabili eius saluationi prauorum quispiam ualuit participari, sed soli tunc boni saluati, soli sunt praui perditi: in quo liquido mundi totius et status est expressus et finis, quia nimirum in hac uita nonnunquam et propter malorum uiciniam temporaliter affliguntur boni, et propter uiciniam bonorum eripiuntur ab aduersitatibus temporaliter mali. At in articulo ultimi examinis soli eternaliter perdentur iniqui, soli sine fine liberabuntur iusti.

Quod cum audisset Abram captum [b 1Kb] uidelicet Loth  fratrem suum, numerauit expeditos uernaculos suos trecentos decem et octo, et cetera. Miraculum quidem est diuine potentie permaximum, quod cum cohorte tam modica tantam hostium stragem fecerit Abraham, sed altius sacramentum fidei, in qua nobis spiritalis est pugna superanda, continet numerus ille militum cum quibus superauit. Erant quippe trecenti decem et octo, quo nimirum numero signum uictoriosissime crucis et nomen Saluatoris nostri Iesu Christi, per quem hoc in munimentum nostre salutis consecratum est, designatur. Si quidem apud Grecos trecenti per T litteram notantur, que in crucis figuram aptatur. Nam si apicem in medio recepisset, non figura crucis, sed ipsum iam signum crucis manifeste cerneretur expressum. Decem uero et octo apud eos per  et que in nomine Iesu prime sunt littere notantur: et ideo cum trecenti decem et octo Grece notantur, non multum distat ab eo ut crux Iesu legi possit. Bene ergo in trecentis decem et octo sociis uicit hostes, ac fratrem liberauit Abraham, ut mystice figuraret nasciturum de suo semine eum qui per passionem crucis mundum a morte reuocaret; et ipse quoque nomine Saluatoris, id est, iehsu, sublimis atque omni mundo colendus emineret: sed et omnes qui ad salutem pertinerent, non nisi per hoc signum uenerabile, [c 1Kb] perque nomen eius terribile salutem esse consecuturos.

Et persecutus est eos usque Dan, et diuisis sociis irruit super eos nocte, percussitque eos, et persecutus  est usque Hobal, que est ad Leuam Damasci. Cuncta [d 1Kb] sacri eloquii series mysticis est plena figuris, nec tantum dictis et factis, sed et ipsis in quibus agitur locis ac temporibus congruit illud apostolicum, quia omnia in figura contingebant illis, scripta sunt autem propter nos . Dan interpretatur Iudicium, Hoba Condemnatio, Damascus Sanguinis poculum. Persequens ergo hostes Abraham inuenit in Dan, et incautos securosque nocte percussit eos, qui usque ad id locorum seuisse gloriantes, quasi capta preda letabantur; quia peccatores quique et in huius uite diuitiis atque in oppressione innocentium  se extollentes usque ad discrimen diuini examinis de suis gloriari permittuntur operibus; sed cum cecitate improuida, quasi in media nocte positi, dixerint pax et securitas; tunc repentinus eis superueniet interitus: unde bene dicitur percussisse, persecutosque eos esse usque Hoba, id est Condemnationem, que non alia condemnatio quam repentini et eterni interitus debet intelligi. Que est, inquit, ad leuam Damasci. Damascus, ut diximus, interpretatur Sanguinis poculum; quo nomine delectatio uitiorum recte significatur. Quid enim delectatio peccati nisi sanguinis est poculum, cum quis ea que carnis sunt et sanguinis absque ulla retractatione complere studuerit? Et est Hoba ubi percussit aduersarios Abraham ad leuam Damasci, quia damnatio  que impios punitura est, in penam eos perpetuam cum diabolo et angelis eius, que per leuam solet designari, retrudet. Est autem Damascus urbs nobilis Fenicis et Syrie quondam totius metropolis. Dan quoque Fenicis oppidum erat terminus Iudee prouincie contra Septentrionem ubi hodie Paneas, que quondam Cesarea Philippi uocabatur: unde et Iordanis sortitus est uocabulum, qui fluit de Libano. Dan quippe unus est de fontibus eius; alter uocatur Ior, quod interpretatur Riuus. Duobus ergo fontibus qui haud procul a se distant in unum riuulum federatis, Iordanis deinceps appellatur.

At uero Melchisedech rex Salem proferens panem et uinum  benedixit ei, et ait: Benedictus Deus Abram Deo excelso qui creauit  celum et terram, et benedictus Deus excelsus, quo protegente hostes in manibus tuis sunt, et dedit ei decimas ex omnibus. Notandum primo in hac lectione quia premonstrauerant patriarche quod predicant apostoli: Et si quid patitur, inquit Paulus, unum membrum, compatiuntur omnia membra: siue gloriatur unum membrum, congaudent omnia membra . Patiente quippe Loth aduersa, compassus est Abraham; gaudentibus illis de ereptione ac uictoria sua, congratulabatur Melchisedech, ac uincentem eum, qui pro fraternis erumnis sese periculo dederat, celesti benedictione perfundit: nec solummodo hominem uictorem, sed et largitorem uictorie Dominum digna laude magnificat, iuxta  illud euangelicum: uideant opera uestra bona, et glorificent Patrem uestrum, qui in celis est . Deinde intuendum quod post certamen et uictoriam benedicitur Abraham; et hoc a rege ac sacerdote Dei altissimi: quia et nos omnes ad promissionem patrie celestis pertinemus, post labores bonorum operum benedictionem exspectamus regni perennis, quod nobis paratum est ab origine mundi per regem et sacerdotem magnum, Mediatorem uidelicet Dei et hominum Iesum Christum; de cuius regno quod habet cequale et ceternum cum Patre dicit in psalmo: Dixit Dominus Domino meo,  Sede a dextris meis, donec ponam inimicos tuos scabellum pedum tuorum , et cetera: de cuius sacerdotio in quo sese obtulit hostiam Patri pro nobis, subdidit in eodem psalmo dicens: Iurauit Dominus, et non penitebit eum, Tu es sacerdos in eternum secundum ordinem Melchisedech . De cuius expositione uersus et sacerdotio ac regno Domini Iesu Christi, quod in Melchisedech figuratum est, ideo nostram paruitatem hoc in loco breuissime loqui ac tractare oportet, quoniam Apostolus maximam partem epistole ad Hebreos de his sublimissime disputando atque explanando compleuit, tantum uestigia eius sectantes pauca de pluribus que ille posuit hic inserere commodum duximus.

Itaque Melchisedech Dominum Saluatorem significat:  primum quidem, ut Apostolus ait, qui interpretatur rex iustitie, deinde autem rex Salem, quod est rex pacis : quibus uerbis beatus apostolus ita figuram Melchisedech qualiter sit intelligenda demonstrat, ut et nos apertissime doceat in litteris Testamenti ueteris non solum rerum, sed et nominum significationes querere. Sicut ergo Melchisedech uocabulo suo et persona sua Regem iustitie Christum, ita etiam uocabulo sue ciuitatis Ecclesiam sanctorum, ciuitatem uidelicet magni Regis figurate denuntiat; de qua scriptum est: Et factus est in Salem, id est in pace locus eius . Salem autem ipsa est que postea Hierusalem dicta a Dauid rege, totius Iudee prouincie metropolis facta est, eo quod ibi locum templi [a 1Kb] emerit, et impensas  structure Salomoni filio dereliquerat, que uidelicet cuncta et alia innumera que de eadem ciuitate facta uel dicta leguntur, ad Ecclesiam pertinere cunctis legentibus patet. Qui etiam genere suo sacrificii sui, cuius et Abraham dum benediceret participem fecit, oblationem Noui Testamenti premonstrauit, quam Dominus noster in sacramentum sui corporis ac sanguinis et ipse primus obtulit, et Ecclesie semper in remissionem peccatorum offerendam reliquit: in cuius participatione singulari omnes promissionis filios benedicendos esse perdocuit: adeo ut nemo absque huius consortio uite consors possit esse perennis: Nisi enim manducaueritis, inquit, carnem Filii hominis, et biberitis eius sanguinem,  non habebitis uitam in uobis: qui manducat meam carnem et bibit meum sanguinem, habet uitam eternam . In magni ergo significatione sacramenti Melchisedech sacerdos benedixit Abrahe, proferens ei partem sacrificii, quod Domino in pane et uino obtulerat: typice nimirum insinuans quia non solum nos qui post passionem dominicam in carne uenimus, sed et ipse Abraham qui acceperat repromissiones, et omne semen eius electum per oblationem esse dominice passionis eterna benedictione donandum. Et quidem idem Abraham audierat a Domino: Et benedicam tibi, et magnificabo nomen tuum, erisque benedictus. Audierat: [b 1Kb] atque in te  benedicentur uniuerse cognationes terre; sed priusquam ullus ei filius, qui eiusdem benedictionis esset coheres, nasceretur; priusquam aliquam Deo hostiam pro donata benedictione gratias acturus offerret, occurrit Melchisedech rex Salem proferens panem et uinum que Deo obtulerat, et benedixit ei, ut patenter intelligeret quia promissam sibi benedictionem per Regem iustitie et auctorem summe pacis, per pontificem eximium, per sacrificium mysticum panis et uini, esset cum omni suo semine percepturus. Non ergo glorientur Iudei de sacerdotio Leuitico contra Christianos, cum illi uictimas carnium, nos panem et uinum Domino offeramus. Nostrum namque et tempore et dignitate sacrificium prestat: tempore uidelicet, quia prius hoc obtulit  Melchisedech, quam illud Abraham uel qui ex eo de stirpe Leui uenere pontifices: dignitate autem, quia de hoc non de illo dictum est ad Dominum Christum a Patre: Tu es sacerdos in eternum secundum ordinem Melchisedech . Quod et ipso opere esse completum, et nunc in toto orbe manifestum, non nisi stultus et impius negat. Constat ergo maiorem fuisse Melchisedech sacerdotem Abraham patriarcha. Sine ulla enim contradictione, ut Apostolus ait, quod minus est a meliore benedicitur . Maius sacrificium Melchisedech hostiis que in sequentibus obtulisse legitur Abraham: quia hoc Dominus Christus, illud Aaron: hoc Noui Testamenti sacerdotes, illud ueteris erant oblaturi. Unde et bene subditur: Et dedit ei decimas ex omnibus.  Quod multum sublimiter intellexit atque exposuit Apostolus; ut decimas ei daret Abraham non solum pro se, uerum etiam et pro omnibus eis qui ex se erant nascituri, in quibus fuerunt et ipsi sacerdotes qui decimas erant accepturi a populo: Per Abraham, inquit, et Leui qui decimas accepit decimatus est: adhuc enim in lumbis patris erat quando obuiauit ei Melchisedech . Sicut ergo precellebat tribus Leuitica, id est sacerdotalis populus, a quo decimas accipiebat; sic et ipsis sacerdotibus ac leuitis precellebat Melchisedech, quando ab eis in patre Abraham [c 1Kb] accepit: adhuc enim in lumbis erant. Abraham quippe hoc loco populum Isrel cum suo sacerdotio designat, porro Melchisedech  Mediatorem Dei et hominum cum sacerdotio quod et heredibus Noui Testamenti reliquit, singulariter exprimit: Et benedicitur, ac decimatur a Melchisedech Abraham, quia ipsi etiam qui in lege ac Leuitico sacerdotio precipui exstiterunt, non nisi a Domino Iesu Christo benedicerentur, non nisi ad eum cuncta que habere poterant uirtutum referrent, et hec ipsius fuisse gratie confiterentur, salui esse potuerunt: unde et Petrus, clarescente iam gratia Euangelii, quasi sacerdotio quod secundum ordinem Melchisedech promittebatur futurum, ait emulatoribus obseruantie [d 1Kb] legalis: Quid tentatis Deum imponere iugum seruitutis super ceruices discipulorum, quod  neque patres nostri, neque nos portare potuimus? sed per gratiam Domini Iesu credimus saluari quemadmodum et illi . Dedit ergo Abraham decimas ex omnibus Melchisedech sacerdoti, a quo benedictionem acceperat: quia nimirum quod ille melioris intellexit sacerdotii typum et imaginem quam ipse preferebat; hoc est quod ipse legalis, ille pontificatus [a 1Kb] euangelici figuram gerebat. Ipse enim temporale sacerdotium quod per successiones pontificum seruaretur ex se erat generaturus; ille neque initium sacerdotii neque finem neque precessorem neque successorem habuisse legitur: unde conuenienter imaginem prefert illius cui dictum est: Tu es sacerdos in eternum secundum ordinem Melchisedech. Hec de Melchisedech paucis sint dicta prout  nostro operi sufficere uidebantur. Ceterum qui plene de illo, deque eis que figurauit ille sacramentis scire desiderat, totam ad Hebreos Epistolam sedulus legat.

Dixit autem rex Sodomorum ad Abram: Da mihi  animas, cetera tolle tibi. Qui respondit ei: Leuo manum meam ad Dominum Deum excelsum possessorem celi et terre quod a filo subtegminis usque ad corrigiam calige non accipiam ex omnibus que tua sunt, et cetera. Diligenter notandum, et ad exemplum uite moralis trahendum, quod Abraham qui quasi necessitatibus proximorum [b 1Kb] ueraciter compatiens, pro liberando Loth se periculo obtulerat, quasi Deo deuotus sacerdoti a quo benedicebatur decimas dederat: ipse quasi pecuniarum contemptor, aliquid de preda quam eripuerat, etiam cum rex cui uicerat obtulisset, accipere renuit. Quasi iustitie amator militibus qui secum pugnauerant suas partes distribuere non neglexit. Merito talis conscientia ut ad arcem uirtutum peruenire ocius possit, nouis semper  gratie superne beneficiis adtollitur. Unde recte his ita transactis [c 1Kb] confestim dono celestis oraculi ac diuine benedictionis compos efficitur, que sequentis libri melius lectione consideranda et pertractanda seruemus.



LIBER QUARTUS.


 His itaque transactis, factus est sermo Domini ad Abram per uisionem, dicens: Noli timere, Abram, ego protector tuus sum et merces tua magna nimis. Benedictionem quam a sacerdote Melchisedech perceperat Abraham, hanc per se Dominus ipse confirmat. Dixerat quippe sacerdos: Et benedictus Deus excelsus, quo protegente hostes in manibus tuis sunt . Dicit Dominus: Ego protector tuus sum. Dixerat sacerdos: Benedictus [a 1Kb] Deus excelsus. Dicit ipse Deus: Et merces tua magna nimis. Mercedem autem dicit, non tantum dilectionis, quam fratri in angustia posito exhibuerat; sed et totius [b 1Kb] dilectionis, qua ipsi Domino ex quo patriam parentesque deseruerat, integro ex corde seruierat.

Dixitque Abram: Domine Deus, quid dabis mihi,  ego uadam absque liberis, et filius procuratoris domus mee, iste Damascus Elieser. Addiditque Abram: Mihi autem non dedisti semen; et ecce [c 1Kb] uernaculus meus heres meus erit. Non quasi dubius de promissis Dei, titubat; sed simpliciter interrogat quam sit mercedem a Domino percepturus, qui filium non habens, in quo herede ac participe diuine promissionis exsultet, uernaculum suum potius sit habiturus heredem. uocabatur uernaculus ille duobus nominibus, id est, Damascus, Elieser, a quo Damascum ciuitatem et conditam aiunt et nuncupatam. Fauens autem desideriis Abrahe Dominus, et hanc illi quam querebat mercedem promisit, cum protinus subiunxit:

Non erit hic heres tuus, sed qui egredietur de  utero tuo, ipsum habebis heredem. Quod de Isaac et semine eius dictum ratio probat; de quo postmodum audiuit: Quia in Isaac uocabitur tibi semen. Neque enim filii concubinarum, etsi Abrahe semen sunt, [d 1Kb] hereditatis eius participes esse potuerunt; et quoniam ad hanc hereditatem Deo dilectam in qua protectio diuina, et merces esset magna futura, celestes solum anime pertinent, apte subnectitur:

Eduxitque eum foras, et ait illi: Suspice celum, et numera stellas, si potes, et dixit ei: Sic erit semen tuum. Stellis enim recte comparantur iusti et electi; non solum quia sicut stelle ab hominibus dinumerari nequeunt; uerum etiam quia celesti sunt felicitate sublimes, quia abiecta uite huius et infima desideria magna mentis sublimitate transcendunt;  quia inter reprobos lucent tanquam luminaria in mundo, uerbum uite continentes. De qualibus et in fine recte dici [e 1Kb] possit: Stella autem a stella differt in claritate, sic et resurrectio mortuorum . Quod autem ait: Sic erit semen tuum, non de illis solum dicit electis qui de eius stirpe corporaliter erant nascituri, sed etiam de nobis, quibus ab Apostolo dicitur: Si autem uos Christi, ergo Abrahe semen estis . Unde bene primum intro positus audiuit: Sed qui egredietur de utero tuo ipsum habebis heredem. Propter eos uidelicet qui ex eius semine prodeuntes, etiam promisse benedictionis ac hereditatis erant coheredes futuri. Postmodum uero educens foras eum, numerare stellas, si possit, imperat; Sic erit, inquiens, semen tuum  propter eos nimirum qui non ex eius utero procreandi, sed ad eius tamen erant semen ex toto orbe colligendi; iuxta quod in Euangelio credenti centurioni, qui non carnaliter, sed spiritaliter ad semen Abrahe pertinebat, ait ipse Dominus: Dico autem uobis quod multi ab Oriente et Occidente uenient, et recumbent cum Abraham, et Isaac, et Iacob, in regno celorum . Eduxit enim eum foras ut in latitudine totius orbis semen se benedictionis accepturum esse disceret. Suspicere celum iubet, et numerare stellas, ut in celesti patria se hac hereditate locupletandum esse cognosceret.

Credidit Deo, et reputatum est illi ad iustitiam. Huius sententie meminit Apostolus , propter Dei gratiam [a 1Kb] commendandam, ne circumcisio  gloriaretur, gentesque incircumcisas ad fidem Christi nollet admitti: hoc enim quando factum est, ut credenti Abrahe deputaretur fides ad iustitiam, nondum fuerat circumcisus. Reputatur ergo fides ad iustitiam, non otiosa et nuda, sed ea que per dilectionem operatur; reputatur et ea que etsi necdum operandi tempus habet, perfectam tamen operandi uoluntatem habet. Reputata est namque fides latronis ad iustitiam, que etsi instante mortis articulo, nullum operandi tempus habere potuit, adeo perfecta tamen ab inspectore cordis iudicata est, ut ipso die in habitatione paradisi cum ipso remunerata sit. Reputata est fides Cornelii ac domus eius ad iustitiam, adeo ut etiam ante lauacrum regenerationis donum sancti Spiritus acciperet;  quia nimirum mox concepta in corde, parata ad operandum per dilectionem erat. Sic et fides Abrahe quantum sufficeret [b 1Kb] reputari ad iustitiam probauit, cum parata erat etiam unicum filium ad preceptum Domini, in holocaustum offerre. Iustus ergo ex fide uiuit , illa nimirum fide que parata est per dilectionem operari, et si habet tempus, operatur.

Dixitque ad eum: Ego Dominus, qui eduxi te de Ur Chaldeorum, ut darem tibi terram istam, et possideres eam. Quidam Ur nomen loci esse autumant, sed quia Ur interpretatur Ignis, magis intelligendum est iuxta traditionem Hebreorum, ut et supra diximus, de igne Chaldeorum ereptus sit, qui eum,  dum ignem, quem ipsi pro Deo colebant, colere atque adorare respuisset, ignibus consumere [c 1Kb] uoluerint, sed Deo illum protegente hoc perficere [d 1Kb] nequiuerant.

At ille ait: Domine Deus, unde scire possum, quod possessurus sim eam? Non est putandus Abraham postquam credidit Deo, et reputatum est illi ad iustitiam, in fide defecisse, ut diceret: Domine Deus, unde scire possum quod possessurus sim eam? Non enim quasi adhuc incredulus, signum cui credat  inquirit, sed obsecrat ut ei rei quam crediderat aliqua similitudo adhiberetur, qua eius modus agnosceretur; unde significantius uetus habet translatio: Dominator Domine, secundum quid [e 1Kb] sciam quia heres eius ero: sicut non est uirginis Marie diffidentia cum ait: Quomodo fiet istud, quoniam uirum non cognosco ? quod enim futurum erat certa esse, modum quomodo fieret inquirebat. Et hoc cum quesisset audiuit. Denique et hic similitudo est data de animalibus, iuuenca, et capra, et ariete, et duabus uolucribus, turture et columba, ut secundum hec futurum sciret quod futurum esse non ambigebat. Sequitur enim:

Respondens Dominus: Sume, inquit, [f 1Kb] mihi uaccam triennem, et capram trinam, et arietem annorum  trium, turturem quoque et columbam. Qui tollens uniuersa hec diuisit per medium, et utrasque partes contra se altrinsecus posuit, aues autem non diuisit. Siue enim per iuuencam significata sit plebs sub iugo legis posita; per capram eadem plebs peccatrix futura, per arietem eadem plebs etiam regnatura. Propterea trina dicuntur hec animalia, quia tertia etate seculi populus ille adoleuit, ac terram repromissionis [g 1Kb] intrauit. Prima quippe etas ab Adam usque ad Ne, secunda a Ne usque ad ipsum Abraham, tertia ab Abraham usque ad Dauid; in qua de Aegyptia seruitute [h 1Kb] saluatus, atque in terra promissionis populus ille [i 1Kb] translatus est. Siue aliud aliquid conuenientius ista significent, nullo modo tamen dubitauerim spiritales in eo prefiguratos  additamento turturis et columbe; et ideo dictum est: aues autem non diuisit: quoniam carnales inter se diuiduntur, spiritales autem nullo modo, siue a negotiosis conuersationibus hominum se remoueant sicut turtur, siue inter illas degant sicut columba; utraque tamen auis est simplex et innoxia, significans et in ipso Isrelitico populo, cui terra illa danda erat, futuros indiuiduos populos promissionis, et heredes regni in eterna felicitate mansuri.

Descenderuntque uolucres super cadauera, et abigebat eas Abram. Diuise uolucres he, que super ea que erant cadauera descenderunt, non boni aliquid, sed spiritus indicant eris huius pastum quemdam  suum de carnalium diuisione querentes; uel certe carnales eiusdem populi aduersarios, qui iuxta consilium Balaan arioli, de sceleribus eorum occasionem sibi uictorie aucupabantur, de quibus dicit propheta: uelociores fuerunt persecutores nostri aquilis celi .

Abigebat autem eas Abram, quia eius meritis sepe, et de angustia temporalium malorum, et de insidiis spirituum malignorum liberatus est Isrel.

Quod uero subiungitur: Cumque sol occumberet,  sopor irruit super Abram, et horror magnus et tenebrosus inuasit eum, significat circa seculi huius finem magnam perturbationem atque tribulationem futuram fidelium. De qua Dominus in Euangelio: Erit enim tunc tribulatio magna qualis non fuit ab initio .

Dictumque est ad eum: Scito prenoscens, quia peregrinum futurum sit semen tuum in terra non sua, et subiicient eos seruituti, et affligent quadringentis annis, etc. Hoc de populo Isrel qui fuerat in Aegypto seruiturus apertissime prophetatum est. Non quod in eadem seruitute sub Aegyptiis affligentibus quadringentos ille populus annos fuerat peracturus, sed in ipsis quadringentis annis prenuntiatum est hoc futurum. Quadringenti sane dicuntur anni propter  numeri plenitudinem, quamuis aliquanto amplius sint; siue ex hoc tempore computentur quo ista promittebantur Abrahe, siue ex quo natus est Isaac propter semen Abrahe de quo ista predicuntur. Computantur enim ab anno septuagesimo et quinto Abrahe quando ad eum facta est prima promissio, usque ad exitum Isrel ex Aegypto, quadringenti et triginta anni, quorum Apostolus ita meminit: Hoc autem dico, inquit, testamentum confirmatum a Deo: [a 1Kb] que post quadringentos et triginta annos facta est Lex, non infirmat ad euacuandam promissionem . Iam ergo isti quadringenti et triginta, quadringenti poterant nuncupari, qui non sunt multo amplius; quanto magis cum aliquot iam ex isto numero  preterirent, quando illa in uisu demonstrata et dicta sunt Abrahe, uel quando Isaac natus est, centenario patri suo, a prima promissione post uiginti quinque annos; cum iam ex istis quadringentis triginta, quadringenti et quinque remanerent, quos Dominus quadringentos uoluit nominare.

Generatione autem quarta [b 1Kb] reuertentur huc. Caath cum patre suo Leui ingressus est Aegyptum, cuius filius Amram, cuius filius Aaron, cuius filius Eleasar, qui cum esset quartus a Caath, cum patre suo Aaron egressus est [c 1Kb] Aegypto; et illo in solitudine defuncto, [d 1Kb] ipse terram repromissionis intrauit.

Cum ergo occubuisset sol, facta est caligo tenebrosa, et apparuit clibanus fumigans, et lampas ignis transiens inter diuisiones illas. Hec caligo et clibanus  ignis post occasum solis factus, significat iam in fine seculi per ignem iudicandos esse carnales. Sicut enim afflictio ciuitatis Dei, qualis antea [e 1Kb] nunquam fuit que sub Antichristo futura speratur, significatur tenebroso timore Abrahe circa solis occasum, id est, propinquante iam fine seculi; sic ad solis occasum,  id est, ad ipsum iam finem, significatur isto igne dies iudicii dirimens carnales per ignem saluandos et in igne damnandos.

In illo die pepigit Dominus fedus cum Abram, dicens: Semini tuo dabo terram hanc, a fluuio Aegypti usque ad fluuium magnum Euphraten. Fluuium Aegypti, hoc est Nilum, non dicit magnum sed paruum, qui diuidit inter Aegyptum et Palestinam, ubi est ciuitas [f 1Kb] Rinocorura. Pepigit ergo Dominus fedus cum Abram in die illo, quo ei hostias animantium et auium obtulerat; illud nimirum fedus, ut ipse ac semen eius Domino uota orationum ac uictimarum fideli semper corde offerret; et Dominus ipsi ac semini eius terram Chanaan perpetuo possidendam donaret.

 Igitur Sarai uxor Abre non genuerat liberos, sed habens ancillam Aegyptiam nomine Agar, dixit marito suo: Ecce conclusit me Dominus ne parerem, ingredere ad ancillam meam, si saltem ex illa suscipiam filios. Cumque ille acquiesceret deprecanti, tulit Agar Aegyptiam ancillam suam post annos decem, quando habitare ceperat in terra Chanaan, et dedit eam uiro suo uxorem, qui ingressus est ad eam; at illa concepisse se uidens, despexit dominam suam, etc. De Agar et Ismel quomodo Synagogam et uetus Testamentum [g 1Kb] designent, sicut Sara et Isaac filius eius Ecclesiam ac Nouum Testamentum, Apostolus ad Galatas plenissime disseruit. Quod autem ad rem pertinet gestam, nullo modo est [h 1Kb] inferendum, inurendum de  hac concubina crimen Abrahe, usus est ea quippe ad generandam prolem, non ad explendam libidinem; nec insultans, sed potius obediens coniugi, que sue sterilitatis credidit esse solatium, si [i 1Kb] fecundum ancille uterum, [i 1Kb] quod natura non poterat, uoluntate fecerat, suum; et eo iure, quo dicit Apostolus: Similiter et uir non habet potestatem corporis, sed mulier , uteretur mulier ex altera ad pariendum, quod non poterat ex seipsa. Denique cum ancilla grauida superbiret domine sterili, et hoc [k 1Kb] Sara suspicione muliebri, uiro potius [l 1Kb] imputasset, etiam ibi [m 1Kb] demonstrauit Abram non se amatorem, sed liberum fuisse genitorem, et in Agar [n 1Kb] Sare coniugi pudicitiam custodisse, nec uoluntatem suam, sed uoluntatem illius impleuisse. Ait enim:  Ecce ancilla tua in manu tua est, utere ea ut libet.

Cumque inuenisset eam angelus sedentem iuxta fontem aque in solitudine que est in uia Sur, dixit ad eam: Agar, ancilla Sarai, unde uenis et quo uadis? Consequenter Aegyptia in uia Sur, que per eremum ducit ad Aegyptum ire festinabat. Extenditur enim  desertum Sur usque ad mare Rubrum, quod ad Aegypti confinia peruenit.

Ecce, ait, concepisti, et paries filium, et uocabis nomen eius Ismel. Ismel interpretatur Exauditio Dei, causaque nominis exponitur, cum protinus subinfertur: eo quod audierit Dominus afflictionem tuam. Notandum autem quia hic primus antequam nasceretur, secundus Isaac a Domino nomen accepit, certi utique gratia mysterii, quia et ueteris Testamenti, quod significatur in Ismel; et Noui, quod in Isaac, heredes ante secula fuerunt in diuina electione precogniti.

Hic erit ferus homo, manus eius contra omnes, et manus omnium contra eum, et e regione uniuersorum fratrum suorum figet tabernacula. Significat semen  eius habitaturum in eremo, id est, Saracenos uagos, incertisque sedibus, qui uniuersas gentes quibus desertum ex latere iungitur incursant, et expugnantur ab omnibus: sed hec antiquitus. Nunc autem in tantum manus eius contra omnes, et manus sunt omnium contra eum; ut Africam totam in longitudine sua ditione premant, sed et [a 1Kb] Asie maximam partem, et Europe nonnullam omnibus exosi et contrarii teneant. Quod autem dicit: Figet tabernacula; morem gentis antiquum ostendit, que in tabernaculis semper, non in domibus, habitare solebat.

uocauit [b 1Kb] autem nomen Domini qui loquebatur ad eam: Tu Deus qui uidisti me. Dixit enim: Profecto hic uidi posteriora uidentis me, propterea appellauit puteum illum Puteum uiuentis et uidentis me. Patet ex his  uerbis quod Agar non faciem angeli loquentis secum, sed posteriora tantum a se abeuntis uidere potuit: quem tamen se miserando uidisse et hunc uiuentem, id est, uerum esse Deum, uel in persona uiuentis Dei ad se uenisse cognouit. Mira autem femine prudentia, uel potius non miranda, quoniam ad Abrahe familiam pertinebat, quod puteum, iuxta quem oraculo diuino confortata est, a uocabulo eiusdem Dei cognomen habere uoluit; quasi palam intelligens quod puteus ille profunda [c 1Kb] diuina dispositionis arcana designaret, quibus afflictioni eius misereretur, eamque ad dominam redire preciperet; ac sobolem eius magnam futuram esse prediceret: et sicut in puteo siue fonte illo, ut supra nominatus  est, uiuam ac perennem uidebat aquam; ita altitudinem diuine substantie semper uiuentem ac sine fine atque principio manentem intellexit, atque ab ea puteum recte cognominandum credidit. Cui figure congruens Psalmista, cum dixisset: Sicut ceruus desiderat ad fontes aquarum, ita desiderat anima mea ad te, Deus ; continuo subdidit: Sitiuit anima mea ad [d 1Kb] Deum uiuum. Ut colligeremus quia sicut fontes uiuas et indeficientes aquas habent, ita Deus uitam habeat in se manentem. Notandum autem quod puteus Agar inter desertum Cades et Barad hodieque demonstratur, et  merito; in testimonium uidelicet fidei et confessionis eius.

Postquam uero nonaginta et nouem annorum esse ceperat, apparuit ei Dominus, dixitque ad eum: Ego Deus omnipotens, ambula coram me, et esto perfectus, ponamque fedus inter me et te, et multiplicabo te uehementer nimis. Unde centenario Abrahe nomen amplificatur, testamentum circumcisionis datur, Isaac nasciturus promittitur, ut in magno mysterio contenarius filium promissionis iam circumcisus accipiat. Ambulat autem coram Domino, ut possit esse perfectus, qui omnibus momentis in conspectu Diuinitatis se consistere et quasi in obsequium eius positum se esse meminit; quomodo Elias qui ait: uiuit Dominus, in cuius conspectu sto ; semper se ad diuinum promptum obsequium, presentiam sui Conditoris in mente habere signauit; et quia primus perfectionis gradus humilitas est, recte subiungitur:

Cecidit Abram pronus in faciem. Legimus autem in prioribus sacre historie locis uiros sanctos Dominum inuocasse, ei hostias laudis obtulisse, innocentes in conspectu eius uixisse, nullum uero ante Abram pronum in faciem coram Domino corruisse. uerum ille quo altiora prioribus dona percepit, eo maiores largitori donorum gratias sese humiliando reddidit; et quia sue fragilitatis cadens in terram humiliter meminit, mox diuine potestatis eminentiam sublimiter agnoscere meruit. Nam sequitur:

Dixitque ei Deus: Ego sum, et pactum meum tecum.  Quid est enim Domino dicere: Ego sum, nisi statum eternitatis sue, qua semper idem est, manifeste denuntiare? De qua dicit et Psalmus: Tu autem idem ipse es . Huic autem loco [e 1Kb] concinit illud Euangelii ubi dixit Dominus Iudeis: Antequam fieret Abraham ego sum . Apparens enim in carne docuit se ipsum esse qui in spiritu quondam apparuerat Abrahe, cum idem testimonium essentie sue, quod perhibuerat Abrahe, repetit perhibendo Iudeis; sed Iudei, quia audierant: Antequam fieret Abraham ego sum, turbabantur; Abraham quoniam audiuit: Ego sum, letabatur, nec dubitabat quod antequam ipse fieret, Deus erat; unde et ipse quia uerbum diuine eternitatis fideliter  audiuit; accepit in augmentum premii, ut pater multarum gentium et uocaretur et esset. Porro Iudei, quia audita diuinitatis arcana capere non poterant, eiecti de stirpe Abrahe, et inter genimina sunt uiperarum computati: Denique tulerunt lapides ut iacerent in eum; at ille abscondit se ab eis, et exiuit de templo , ut uidelicet a lapideis cordibus eorum absconsus, et exiens ad reuelandam gentibus sue maiestatis agnitionem ueniret. Nam et tunc egressus de templo ceco nato lumen reddidit. In figuram uidelicet gratie, qua illustraturus erat corda gentilium. Sequitur:

 Erisque pater multarum gentium, nec ultra uocabitur nomen tuum Abram, sed appellaberis Abraham, quia patrem multarum gentium constitui te. Quia beatus Abraham cognationem ac domum patris sui ad imperium Domini deseruit, merito et hoc in munere retributionis accepit, ut pater multarum gentium existat; adeo utique multarum, ut non solum earum que ex eius semine secundum carnem prodirent; sed et earum que aliunde originem carnis ducentes, fidei et obedientie eius uestigia sequerentur, sicut Apostolus ad Romanos scribens plenissime exponit. Sciendum autem quod Abram Pater excelsus, Abraham uero Pater multarum dicitur, ut subintelligatur, gentium.

Et statuam pactum meum inter me et te, et inter semen tuum post te in generationibus suis federe sempiterno;  ut sim Deus tuus et seminis tui post te. uetus translatio habet: Et statuam testamentum meum. Notandum autem quod ubicunque in Greco legimus testamentum, ibi in Hebreo sermone sit fedus, siue pactum, id est, berith. Non est autem mirandum quare testamentum siue pactum Dei sit cum Abraham et semine eius federe sempiterno, ut sit Deus eorum: quia nimirum hoc fedus, et toto tempore uite huius sine ulla intermissione in generationibus electorum sese ex ordine sequentium seruabitur, et in futuro seculo sine ullo fine celebrabitur. Quod uero sequitur:

Daboque tibi et semini tuo terram peregrinationis tue omnem terram Chanaan in possessionem [a 1Kb] eternam. Operosiore expositione indiget quomodo accipiatur  impletum, siue adhuc [b 1Kb] exspectetur implendum, cum possessio quecunque terrena, eterna cuilibet genti esse non possit. Sed sciendum est eternum a nostris interpretari quod Greci appellant Aeonion, quod a seculo deriuatum est. Aeon quippe Grece seculum nuncupatur. Sed non ausi Latini hoc dicere seculare, ne longe in aliud mitterent sensum. Secularia quippe dicuntur multa que in hoc seculo sic aguntur, sicut breui etiam tempore transeant. Aeonion autem quod dicitur, aut non habet finem, aut usque in huius seculi tenditur finem. Et ideo, sicut et supra diximus, terra Chanaan in possessionem eternam semini datur Abrahe, quoniam in ea Christiani usque ad finem seculi huius, siue de Iudeis,  siue de gentibus, semen uidelicet Abrahe nunquam defuturi esse creduntur.

Dixit iterum Deus ad Abraham: Et tu ergo custodies pactum meum, et semen tuum post te in generationibus suis; hoc est pactum quod obseruabitis inter me et uos et semen tuum post te: Circumcidetur ex uobis omne masculinum; et circumcidetis carnem preputii uestri, ut sit in signum federis inter me et uos. Benigna prouisione Dominus primo pactum gratie sue statuit beato Abrahe et semini eius; ac deinde ab illis pactum obedientie requirit: ut minus uidelicet terreat labor certaminis, audito prius premio perpetue  remunerationis. Circumcidi ergo precipitur caro preputii, in signum federis inter Deum et homines, ut hoc signo admonerentur fideles illius temporis, mundandos se ab omni inquinamento carnis et spiritus, perficiendam sanctificationem in timore Dei; sed et altiore mysterio fiebat circumcisio illa carnalis in signum federis inter Deum et semen Abrahe, quia nimirum in illius federis signum data est, de quo supra dictum est eidem Abrahe: Atque in te benedicentur uniuerse cognationes terre; quod ad gratiam noui testamenti pertinere nemo fidelium dubitat. In huius ergo federis signum nemo fidelium dubitat, quod circumcisus est Abraham et semen eius in carne preputii sui, ut prefiguraretur typice nasciturus de illius semine, qui electos suos ab omni macula peccatorum expurgaret,  ac perpetua benedictione donaret; cuius expurgationis sacramento congruit apte quod sequitur:

Infans octo dierum circumcidetur in uobis. Octaua etenim die Dominus, id est, post sabbatum resurrexit a mortuis, in cuius passionis ac resurrectionis exemplum baptizamur a uetustate uitiorum absoluti, quasi spiritali circumcisione renouemur; exponente Apostolo ac dicente: Quicunque enim baptizamur in Christo Iesu, in morte ipsius baptizati sumus, consepulti enim sumus cum illo per baptismum in mortem: ut quomodo surrexit Christus a mortuis per gloriam Patris, ita et nos nouitate uite ambulemus ; qui etiam numerus tempori nostre resurrectionis potest aptissime congruere, quando immortalitate carnis quam per mortem deposuimus uniuersaliter induti, nec peccati aliquid  ultra in carne, nec corruptionis sumus [c 1Kb] aliquid passuri. Nam et nostra resurrectio octaui diei numero non incongure figuratur; quia post sex seculi huius etates et [d 1Kb] septimam sabbatismi, id est, requiei animarum, que nunc in alia uita celebratur, futura est. Octaua ergo die circumcidi precipiebantur infantes in signum federis diuini ut indicaretur mystice quia omnes electi per gratiam Dei in hoc numero essent a cunctis iniquitatibus absoluendi, a cuncta corruptione carnis emundandi, ab ipsa [e 1Kb] morte etiam quam per reatum prime preuaricationis incurrerunt liberandi.

Omne masculinum in generationibus uestris, tam uernaculus quam emptitius circumcidetur, et quicunque non fuerit de stirpe uestra. Significat gratiam regenerationis  et immortalitatis ad omnes pertinere fideles, siue ex stirpe Abraham, seu aliunde carnis originem ducant.

Eritque pactum meum in carne uestra in fedus eternum. Quo federe utique significatur quod carnem uestram et animam simul perpetua sim innouatione atque immortalitate uestiturus.

Masculus cuius preputii caro circumcisa non fuerit, delebitur anima illa de populo suo: quia pactum meum irritum fecit. Hac sententia maius eiusdem circumcisionis arcanum proditur, qui non solum future in Christo innouationis signum est, sed et facte in  Adam transgressionis abolitio; quod enim nunc facit baptismum in fide Christi, hoc fecit ex illo tempore circumcisio in die octaua, qua resurrectio Christi designata est; excepto quod circumcisis necdum regni celestis parebat ingressus, priusquam resurgens a morte Dominus omnibus electis eiusdem regni ianuam ad celos ascendendo reseraret. Propter quod maxime die circumcidebantur octaua; ut significaretur eos non nisi per effectum dominice resurrectionis ueraciter ab omni uitiorum labe purgandos. Potest autem mouere quomodo dicatur, [a 1Kb] delebitur anima illa de populo suo, quia pactum meum irritum fecit, cum hec nulla culpa sit paruuli, cuius dixit animam perituram, nec ipse irritum fecerit pactum Dei, sed maiores qui eum circumcidere non curarunt;  nisi quia etiam paruuli non secundum sue uite proprietatem, sed secundum communem generis humani originem, omnes in illo uno pactum Dei irritum fecerunt, in quo omnes peccauerunt. Quia ergo circumcisio signum regenerationis fuit, et non immerito paruulum propter originale peccatum, quo primum Dei dissipatum est pactum, generatio disperdet nisi liberatio liberet; sic intelligenda sunt hec uerba diuina tanquam dictum sit: Qui non fuerit regeneratus, delebitur anima illa de populo suo, quia pactum Dei irritum fecit; quando in Adam cum omnibus etiam ipse peccauit.

Dixitque Dominus ad Abraham: Sarai uxorem tuam non uocabis Sarai, sed Saram, et benedicam ei, et ex illa dabo tibi filium, cui benedicturus sum, eritque in  nationes, et reges populorum orientur ex eo. Hic apertiora promissa sunt de uocatione gentium in Isaac, id est, in filio promissionis, quo significatur gratia non natura, quia de sene et anu sterili promittitur filius. Quamuis enim et naturalem procreationis excursum Deus operetur, ubi tamen euidens opus Dei est, uitiata et cessante natura, ibi euidentius intelligitur gratia; et quia hoc non per generationem, sed per regenerationem futurum est, ideo nunc imperata circumcisio est. Quando de Sara promissus est filius, parentum mutantur et nomina, omnia resonant nouitatem, et in Testamento uetere obumbratur Nouum. Interpretatur autem Sarai Princeps mea, Sara autem Princeps causaque nominis immutati hec est quod antea  dicebatur Princeps mea, id est, unius tantummodo domus materfamilias, postea uero dicitur absolute Princeps; sequitur enim:

Et ex illa dabo tibi filium cui benedicturus sum, eritque in nationes, et reges [b 1Kb] populorum orientur ex eo. Signanterque non ut in Greco legimus: dixit Deus ad Abraham, Sarai uxor tua non uocabitur Sarai; in Hebreo habetur non uocabis nomen eius Sarai; id est, non dices ei Princeps mea es: futura quippe omnium gentium iam princeps esse, unde et Apostolus Petrus mulierum uitam instituens ait: Sic enim aliquando et sancte mulieres, sperantes in Domino, ornabant se subiecte propriis uiris, sicut Sara obediebat Abrahe dominum eum uocans; cuius estis filie benefacientes,  et non perturbationem timentes ullam .

Cecidit Abraham in faciem, et risit dicens in corde suo: Putasne centenario nascetur filius, et Sara nonagenaria pariet? Risus Abrahe exsultatio est gratulantis, non inuisio diffidentis: uerba quoque illa que dicebat in corde suo non sunt dubitantis, sed admirantis; attestante etiam Apostolo qui de ipso loquens ait: In repromissione etiam Dei non hesitauit diffidentia, sed confirmatus est in fide, dans gloriam Deo, plenissime sciens quia quecunque promisit potens est et facere .

Et ait Dominus ad Abraham: Sara uxor tua pariet tibi filium, uocabisque nomen eius Isaac. Isaac interpretatur Risus, nec dubitandum est eum ita uocatum  ab eo, quod, audita eius natiuitate, Abraham riserit in corde suo. Risus autem ille decenter significat gaudium Noui Testamenti, in quo filii promissionis, inhabitante in eis Domino, in eternum exsultabunt.

Quod enim sequitur: Et constituam pactum illi in fedus sempiternum, et semini eius post eum, etc. Semen eius dicit in eis qui, fidem imitando Abrahe, merentur audire a Domino: Beati qui nunc fletis, quia ridebitis ; qualibus se iungens Apostolus ait: Nos autem secundum Isaac promissionis filii sumus . Specialiter autem nomen Isaac, id est risus, qui ex promissione nascitur, congruit Mediatori Dei et hominum, de cuius natiuitate dixit angelus pastoribus: Nolite timere, ecce enim euangelizo uobis gaudium magnum quod erit omni populo .

 Nonaginta nouem erat annorum quando circumcidit carnem sui preputii, et Ismel filius eius tredecim annos impleuerat tempore circumcisionis sue. Unde centenarius erat Abraham, et Ismel tredecim annorum quando circumcisi sunt: ut post annum nato Isaac Abraham centum annorum etate, et Ismel quatuordecim, id est, bis septem, annorum perfecte complesset? in magno utique mysterio: quia uidelicet Isaac Noui Testamenti, et Ismel ueteris tenuere figuram. Isaac namque cum natus est, centenarius erat pater eius, ut insinuetur gratia Noui Testamenti ad hereditatem regni celestis filios sue promissionis adducere. Centenarius quippe numerus, ut sepe dictum est, in computo articulari de sinistra transit in dexteram, et superna Hierusalem mater nostra celestis merito  per dexteram signatur; nam et quibuscunque hanc intrare conceditur, ad dexteram sunt Iudicis in nouissimo examine staturi. In qua natiuitate eiusdem Isaac duas annorum hebdomadas impleuerat Ismel; propter uidelicet sacramentum sabbati, quod in ueteri Testamento seruabatur; ut incipiente anno quintodecimo, quasi in signum resurrectionis, uere uidelicet circumcisionis, nasceretur Isaac; ubi typice claresceret quia transeunti legali obseruantie, que per Moysen data est succederet gratia et ueritas que per Iesum Christum facta est. Nato ergo Isaac, qui gratiam Noui Testamenti prefigurabat, Ismel frater eius maior, qui Testamentum uetus designabat, septenarium  in sua etate numerum compleuerat; quoniam obseruantiam legis, in qua maximum locum sabbatum tenebat; usque ad tempus gratie decebat extendi; quod autem geminatus est idem numerus septenarius ad perfectionem eiusdem sacramenti pertinet; quod lex Dei nos et a seruilibus, id est, a malis operibus in corpore, et a noxiis cogitationibus in mente, feriatos esse desiderat. Geminatur numerus septenarius, quia lex et in hac uita suis sequacibus requiem [a 1Kb] corporibus precipit, et in futura uita requiem habendam promittit animarum; nato Isaac et primum sue etatis annum inchoante, Ismel inchoat quintum decimum, quia apparente gratia Euangelii, et ipsa quoque lex spiritaliter intellecta, celestibus sacramentis plena fuisse, et gloriam resurrectionis predicasse reperta  est; quod autem postmodum adulto Isaac, ad preceptum Sare eiectus est cum matre sua Ismel, nequaquam debet putari qui uetus Testamentum significet abolendum per successionem Noui Testamenti; sed potius quod carnalis obseruantia legis cum his qui eam carnaliter, etiam coruscante gratia Euangelii obseruandam contendunt, sit ab Ecclesie finibus expellenda; ipsa autem spiritali sensu intellecta nec unum iota, neque unum sit apicem perditura, donec omnia fiant.

Apparuit autem ei Dominus in conualle Mambre sedenti in ostio tabernaculi sui in ipso feruore diei, etc. Hec apparitio Domini cunctis superioribus, quibus beato Abrahe toties uisus est, constat esse sacratior.  Et recte post acceptum circumcisionis sacramentum, post amplificatum nomen quo futurus pater omnium gentium signabatur, secretiora Dei arcana cognoscit, quorum uidelicet arcanorum quia non solum circumcisio, sed et preputium particeps esse debuit, recte apparitio in conualle Mambre facta esse memoratur, Mambre namque, ut supra legimus, genere quidem Amorrheus, sed cum fratribus suis federatus erat Abrahe; unde apte conuallis Mambre nostram designat humilitatem, qui de gentibus originem carnis habentes, patrem in spiritu ac fide habemus Abraham, quibus dicit Apostolus trahens ex Abraham et carnis et uirtutis originem: Annuntiamus uobis uitam eternam, que erat apud Patrem, et apparuit nobis; quod uidimus et audiuimus  annuntiamus uobis, ut et uos societatem habeatis nobiscum . Et quidem in hac lectione, excepto spiritali intellectu, multum edificat legentes, quod Abraham ignotos uiros aspiciens, statim cucurrit in occursum eorum quasi peregrinis hospitalitatis gratiam prebiturus; quod appropians eis humiliter adorauit in terra, quod ministerium suum eos exspectare atque accipere rogauit, quod consentientibus festinus exhibuit; neque hoc per seruos et ancillas, sed per seipsum et Saram compleuit. Mirum namque, si non homines, eos cum primo uidisset, credidit, cur ac lauandum pedes eis afferre uoluerit aquam; quomodo requiescere sub arbore  quasi in ambulando fessos; quare corpus [b 1Kb] correficiendo confortare, quasi ieiunio laborantes, rogauerit. Si quis uero hanc lectionem altius discutere querit, totam spiritales redolere sensus inueniet. Nam quod Abrahe sedenti in ostio tabernaculi sui Dominus apparuit, multum congruit deuotioni ipsius Abrahe, simul et omnium eiusdem promissionis heredum, qui peregrinos se huius seculi et incolas, ciues uero alterius uite, hoc est patrie celestis, esse testantur. Tabernaculis uero in itinere uel in bello, domo autem in patria uti solemus, in quo mysterio etiam Isaac et Iacob in tabernaculis habitasse leguntur. Manet autem in medio tabernaculi sui quicunque et peregrinum se, nec semper uicturum in hoc seculo nouit, et nichilominus quantum ualet  seculi negotiis atque illecebris sese implicare non erubescit. Abraham uero et eius sequaces qui necessitate tantum, non autem et uoluptate, que mundi sunt agunt, quasi in ostio tabernaculi sui sedent, [c 1Kb] quia iam iamque exire de mundo parati, ingressum uite sequentis letanti semper animo atque ad futura premia extento prestolantur. Et bene additur, in ipso feruore diei; feruor quippe diei, in quo Abraham in ostio tabernaculi sui sedebat, uirtutem designat dilectionis, qua ipse in mente respectu Solis iustitie ardebat, talisque status et loci et temporis decebat eum qui Dominum erat uisurus, et eius colloquio fruiturus, in quo et aduena mundi huius figuraretur, et uere [d 1Kb] celestis gratie luce irradiatus, et amore diuine contemplationis inhianter accensus.

 Cumque eleuasset oculos, apparuerunt ei tres uiri stantes prope eum, quos cum uidisset, cucurrit in occursum eorum de ostio tabernaculi, et adorauit in terra et dixit: Domine, si inueni gratiam in oculis tuis, ne transeas seruum tuum, etc. Quod tres uiri ei apparuerunt, mysterium est sancte Trinitatis; denique cum tres uidisset, unum adorauit, et precatus est Dominum, quia etsi in personis est Trinitas, in diuinitate est tamen una et coadoranda Dominantis equalitas, sicut etiam in Isaia cum angelice uirtutes gloriam sancte Trinitatis canerent dicentes: Sanctus, Sanctus, Sanctus, mox unitatem dominationis ac deitatis subiungunt addentes: Dominus Deus omnipotens, plena est omnis terra gloria eius. Et bene dicitur quia uisurus angelos e euauerit oculos Abraham,  quia nimirum necesse est ut qui ciues celi uidere, qui diuine Maiestatis gloriam et arcana nosse concupiscit, omnem mentis intuitum ab infimis desideriis erigat, ac sedula intentione ad lucem ueri Solis aperiat. Bene subinfertur quia cum uidisset angelos, cucurrit in occursum eorum, adorans, eosque ne se transirent rogauit, quia necesse est ut quotiescunque gustum aliquem interne dulcedinis animo concipimus, mox omnibus uotis ac promptis bonorum operum gressibus satagamus, ne nos citius eadem dulcedo relinquat; sed que ad tempus gustata est, memoria superne suauitatis mentes nostras aliquanto  diutius reficiat, atque ab huius mundi delectationibus et curis abstractas in eternorum contemplatione suspendat. Mouet forte aliquos quomodo uel in hac lectione Abraham, uel in sequente Loth angelos uidens, hospitio quidem quasi homines susceperit, et quasi mortales cibis humanis, refecerit, cum quibus tamen quasi cum Deo loquebantur, eorumque uerba non aliter quam oracula celestia susceperunt. »Sed credibile est,« ut sanctus Augustinus ait, »quod et Abraham in tribus, et Loth in duobus uiris Dominum agnoscebant; cui per singularem numerum loquebantur, etiam cum eos homines esse arbitrarentur. Neque enim aliam ob causam sic eos susceperunt, ut tanquam mortalibus, et humana refectione indigentibus, ministrarent; sed erat  profecto aliquid quo ita excellebant, licet tanquam homines, ut in eis esse Dominum sicut esse assolet in prophetis, hi qui hospitalitatem illis exhibebant dubitare non possent; atque ideo et ipsos aliquando pluraliter, et in eis Dominum aliquando singulariter, appellabant. Angelos autem fuisse Scriptura testatur, non solum in hoc Genesis libro, ubi hec gesta narrantur, uerum etiam in Epistola ad Hebreos, ubi cum hospitalitas laudaretur: Per hanc, inquit, etiam quidam nescientes hospitio angelos receperunt [a 1Kb] .« uerum in hac susceptione et hoc sentire congrue potest, quia diuinitus sit procuratum ut angelos uidentes patriarche uelut homines quidem susciperent, sed tanquam Deum uenerarentur,  quatenus per distinctionem [b 1Kb] talis obsequii ac deuotionis prefiguraretur quandoque futurum, ut ipse Dominus in carne apparens cibis [c 1Kb] satiaretur carnalibus et hospitio reciperetur humano. In quo tamen hospitio magis euangelizandi et infirmos sanandi quam manducandi ac bibendi operam daret, sicut sepissime factum euangelica testatur historia. Denique expositores sacrarum litterarum hoc in loco intellexere completum quod ait Dominus Iudeis: Abraham pater uester exsultauit ut uideret diem meum; et uidit, et gauisus est . Diem quippe Domini uidit, cum tres angelos uidens, unum adorauit, et allocutus est Dominum, quia in trium distinctione personarum unius cognouit essentiam maiestatis.

 Refecit eos epulis appositis, quia intellexit eum de suo semine nasciturum, qui cum sit Deus ante secula, Patri consubstantialis, homo in fine seculorum uerus, ueraciter inter homines conuersaturus appareret; cibi autem quibus eos refecit, et ipsi spiritalibus sunt pleni [d 1Kb] sacramentis, de quibus ita memoratur:

Festinauit [e 1Kb] Abraham in tabernaculum ad Saram, dixitque ei: Accelera, tria sata simile commisce, et fac subcineritios panes. Ipse uero ad armentum cucurrit, et tulit inde uitulum tenerrimum et optimum, deditque puero, qui festinauit et coxit illum. Ubi primo  notandum quia cuncta uelociter aguntur uelut uere in ministerium diuine susceptionis; festinat Abraham, accelerare iubet Saram, properanter famulus iniunctum complet officium, ut patenter innotescat quia beatus Abraham ueraciter, iuxta uocem Domini, exsultauit ut uideret diem eius, et uidit et gauisus est . Sed et omnes qui respectu diuine gratie tanguntur in animo, confestim in obsequium superne uoluntatis letis bonorum operum et cogitatuum passibus exsiliunt, seque ac suos auditores ad accelerandam obseruationem mandatorum celestium sedula exhortatione prouocant.

Simila ergo quam commiscuit Sara ut reficeret angelos, interna est dulcedo sermonis Dei, quam celesti Ierusalem, sancte uidelicet Ecclesie, pollicetur propheta,  dicens de Domino: Qui posuit fines tuos pacem, et adipe frumenti satians te . Statimque qui esset adeps frumenti, manifestius exponens, adiecit: Qui emittit eloquium suum terre. Tria sunt autem sata eiusdem simile, quia in Scriptura sacra triplex est sensus intelligentie, historicus uidelicet, allegoricus et anagogicus; uerbi gratia: Domine, dilexi decorem domus tue ; iuxta historiam decorem domus, quam fecit Salomon Domino, inuiolabilem permanere desiderabat; laudante eum in illa populo eius. Iuxta allegoriam, decorem sancte Ecclesie per orbem uniuersum fulgere desiderabat, cui dicit Apostolus: uos enim estis templum Dei . Iuxta anagogen, id est, sensum ad superiora ducentem, cupiebat uidere decorem  patrie celestis domus, scilicet non manufacte, sed eterne in celis. Huius mensure triformis et in euangelica parabola facit Dominus mentionem: Simile est, inquiens, regnum celorum fermento quod acceptum mulier abscondit in farine satis tribus, donec fermentatum est totum. Fermentum namque euangelicum mulier in farine satis tribus abscondit ut totum fermentetur, cum sancta Ecclesia, quam hoc in loco Sara significat, siue historiam in Scripturis predicet, siue allegoriam reuelet, seu ad superna contemplanda oculum sue expositionis attollat, semper ut dictis suis uirtutem siue Dominice seu fraterne caritatis instituit. Neque ullatenus se Scripturam recte intellexisse quisquam putet, in qua  institutionem caritatis inuenire non potuit. Satum est autem genus mensure apud Palestinos, unum et dimidium modium capiens:

Quod autem Sara subcineritios facit panes, multum ad rem pertinet. Subcineritii panes dum coquuntur, ipsi quidem [f 1Kb] cum igni coquuntur, latent in abdito, sed solus qui super aggregatur cinis intuentium oculis patet, at ubi cocti fuerint, remouetur cinis, ac mundi ante ora uescentium panes transferuntur, quia nimirum eloquia Domini igne sunt examinata , uidelicet Spiritus sancti, per quem Scriptura ipsa confecta est; sed aliquoties uilitate ac simplicitate  styli ipse in se scientiam in tantum [a 1Kb] obtineat, ut quid in se feruoris spiritalis, quantum alimonie celestis habeat, non [b 1Kb] facile luceat; at dum, ablato uelamine littere, per ministerium predicatoris suauitas sensus spiritalis auditorum [c 1Kb] cordibus reseratur, quasi excusso cinere, panes dulcissimi reficiendis fidelibus offeruntur.

uitulus quoque tenerrimus et optimus quem de armento tulit Abraham, ipsum Mediatorem Dei et hominum significat, quem pro reuertente a se filio iuniore, id est populo gentium, iuxta parabolam Euangelii, pater clementissimus mactauit. Ipse namque est uitulus de armento tenerrimus et optimus, ad occidendum coquendumque singulariter celi ciuibus assumptus, quia de omni humano genere solus est specialiter  electus, cuius sanguine mundus redimeretur, et per quem instaurarentur non solum que in terra, sed etiam que in celis sunt in ipso, ut Apostolus ait. Qui uidelicet uitulus recte tenerrimus et optimus dicitur. Quid enim tam tenerum tamque optimum, quam est ille qui humiliauit se pro nobis erigendis: Factus obediens Patri usque ad mortem, mortem autem crucis ?

Tulit quoque butyrum, et lac, et uitulum quem coxerat, et posuit coram eis. Per lac primordia et uelut elementa legis Mosaice, per butyrum euangelice perfectio doctrine; per lac simplicitas littere in Scripturis, per butyrum uirtus sensus mystici qui de littera generari solet exprimitur. uel certe lac initium  fidei, butyrum perfectionem operis que ex fide creatur insinuat. Que cuncta Abraham posuit coram uiris quos susceperat, ut significaret filios promissionis epulas spiritales Domino semper oblaturos, panes uidelicet lectionum sanctarum, uitulum dominice Incarnationis, lac fidei siue historice perfectionis; butyrum sensuum siue operum bonorum, ubi bene adiungitur:

Ipse uero stabat iuxta eos sub arbore, quia nimirum ita epulis fidei et uirtutum Dominum bene uiuendo pascere, id est delectare, debemus, ut semper nos in conspectu eius assistere meminerimus, iuxta illud beati Elie: uiuit Dominus, in cuius conspectu sto . Et sicut Psalmista: In conspectu, inquit, angelorum psallam tibi . Et  hoc sub arbore dominice passionis, dicentes cum Apostolo: Mihi autem absit gloriari nisi in cruce Domini nostri Iesu Christi .

Cumque comedissent, dixerunt ad eum: Ubi est Sara uxor tua? Ille respondit: Ecce in tabernaculo est, cui dixit: [d 1Kb] Reuertar ad te tempore isto, uita comite, et habebit filium Sara uxor tua. Ambo quidem domini domus, et Abraham uidelicet et Sara cum summa festinantia refectionem preparant; sed quasi in domo bene disposita Abraham cum paratis epulis  audentior ad Dominum accedit; Sara timore ac uerecundia muliebri sese in tabernaculo, imo post ostium tabernaculi cohibet, nec iam appropiare audet, sed de abditis que uir suus cum Domino loquatur auscultat. Ideoque quoniam et deuota Deo, et suo bene subdita erat marito, gaudium partus quod multum desiderabat audiuit; nec quidem cuiuslibet partus, sed illius in quo benedictionem et ipsa in futuro et omnes acciperent nationes. Bene autem postquam comederant angeli, filium suis hospitibus promittunt nasciturum, quia cum epulas bone nostre operationis et fidei Dominus susceperit, gratia nos sue benedictionis remunerat. Comederunt autem angeli, uel potius comedisse uidebantur, ut sanctus Raphel exponebat Tobie, ut sacramentum dominice  Incarnationis, in qua ipse magni consilii Angelus tanquam homo erat manducaturus, non solum uisibiliter apparendo, sed etiam ad mensam hominum residendo ac manducando, figurarent; sed illi, sicut idem Raphel ait, cibo inuisibili, id est qui ab hominibus in carne degentibus uideri non potest, utebantur, uidelicet gaudio contemplationis; de qua et Dominus in Euangelio: Quia angeli, inquit, eorum in celis semper uident faciem Patris mei qui in celis est ; semper etenim uident, hoc est etiam cum ad nos aliqua ministraturi foris ueniunt; credibile est autem quod esca quam manducabant, statim ut spiritale uel [e 1Kb] etherium corpus eorum [f 1Kb] contigit, uelut aqua ardenti flamme iniecta, consumpta fuerit, et non sicut aqua arenti terre infusa  ad reficiendum corpus eorum profecerit, quomodo in nobis, cum manducamus, fieri solet.

Erant [g 1Kb] autem ambo senes prouecteque etatis, et desierant Sare fieri muliebria. Ad faciendam auxesin potentie celestis, ambos dicit esse seniores, et insuper Saram, cum fuisset sterilis, tum etiam cruore menstruo iam destitutam, propter quod iam parere non posset, etiamsi sterilis non fuisset. Porro si femina ita sit prouectioris etatis, ut ei solita mulierum adhuc fluant, de iuuene parere potest, de seniore non potest; quamuis adhuc possit ille senior, sed de adolescentula gignere, sicut Abraham post mortem Sare de Cethura potuit, quia uiuidam eius inuenit etatem; hoc ergo est quod nimirum commendat Apostolus cum ait: Qui preter spem in spe  credidit, ut fieret pater multarum gentium, secundum quod dictum est ei: Sic erit semen tuum; et non infirmatus in fide non considerauit corpus suum iam emortuum, cum fere centum esset annorum, et emortuam uuluam Sare, in promissione etiam Dei non hesitauit . Ad hoc enim dicit Abrahe iam corpus fuisse emortuum, quoniam non ex omni femina, cui adhuc esset aliquod pariendi tempus extremum, generare [h 1Kb] ipse in illa etate adhuc posset: ad aliquid enim emortuum corpus intelligere debemus, non ad  omnia; nam si ad omnia, non iam senectus uiui, sed cadauer est mortui.

Que risit occulte dicens: Postquam senui et dominus meus uetulus est, uoluptati operam dabo? Huius sententie meminit apostolus Petrus, cum mulieres uiris suis obtemperare admonens adiecit: [a 1Kb] Sicut Sara obediebat Abrahe, dominum eum uocans. uidetur autem simile huic loco quod supra de Abraham legitur, quia audito Sare partu, ceciderit in faciem, et riserit in corde suo dicens: Putasne centenario nascetur filius, et Sara nonagenaria pariet? addiditque dicens ad Deum: Utinam Ismel uiuat coram te! uerum quia Apostolus dicit quod Abraham non hesitauerit diffidentia, Saram uero hesitasse, sequens Domini sermo manifestat, dicentis ad Abraham:

 Quare risit Sara dicens: Num uere paritura sum anus? Restat intelligi quod audito quia Sara paritura esset filium, et Abraham prius riserit admirans in gaudio, et ipsa Sara postmodum dubitans in gaudio; cuius tamen dubietas, continuo, data ratione diuine potentie, ablata est, dicente ad eum angelo:

Nunquid Deo est quidquam difficile? Iuxta condictum reuertar ad te, hoc est eodem tempore, uita comite, [b 1Kb] et habebit Sara filium. Qua audita sententia, adeo dubietate omni remota, in fide confirmata est, ut merito de illa dicat Apostolus: Fide et ipsa Sara uirtutem accepit ad emissionem seminis. Quod autem dicit reuertar ad te, et adiunxit uita comite, humano quidem more loquitur, quasi diceret: Si uita comes fuerit. Sed altius intelligendum quod angeli semper  uita comite siue in celis conuersentur, seu ad terras descendant, illa utique uita que dicit: Sicut enim Pater habet uitam in semetipso, sic dedit et Filio uitam habere in semetipso; cuius uidelicet uite uisione atque illustratione et angeli et homines sancti fiunt perpetuo beati. Comparandus sane uidetur hic locus a contrario factis protoplasti; ille etenim post reatum preuaricationis non uidisse Dominum Deum, sed uocem tunc deambulantis in paradiso perhibetur audisse; hic future benedictionis fide, spe ac dilectione, accensus uidit stantem Dominum, quia nimirum cum hoc mansura erat, ab illo contemplatio diuine claritatis abscesserat. Ille audita uoce Domini Dei abscondit se tremebundus, quia profecto se errasse erubescebat. Hic uiso Domino statim letabundus  accurrit, cui se complacuisse obedientie merito credebat. Ille ad auram post meridiem, iste in ipso feruore diei; quia hic diuini amoris igne flagrabat, ille diuine protectionis et dilectionis a se lucem peccando fugauerat. Hic hospitem Dominum recipit ac reficit, ut appositis epulis carnalibus insinuet quod eum epulis spiritalibus in corde pie uiuendo reficeret, iuxta quod ipse Dominus de suis amatoribus promisit: Ecce sto ad ostium et pulso; si quis audierit uocem meam, et aperuerit mihi, [c 1Kb] intrabo ad illum, et  cenabo cum illo, et ipse mecum . Ille, id est, protoplastus, qui uetitum comedit, et eas quas in presentia Domini angelorumque eius habere perpetuas poterat delicias amisit, foris etiam a ligno uite uisibiliter exclusus, ut patenter ostenderetur quod sapientie fructum incorruptibilem, quo inuisibiliter frui solebat, perdidit. Et quia beatus Abraham merito pie deuotionis iam fructum sapientie et uite, que Christus est, aliquantisper gustauerat, recte sub arbore consistens Dominum uidisse ac suscepisse narratur. Illic Eua, relicto timore diuino, neglecto uiri consilio, accessit temeraria ad serpentem, in quo diabolus loquebatur, a quo seducta ad comedendum uetita, uirum quoque sue preuaricationis complicem fecit; propter quod et iuste damnationis cum  uiro accepta sententia audiuit inter alia: In dolore paries filios ; primumque Cain filium maledictionis et fratricidam genuit. Hic Sara [d 1Kb] subdita timori diuino, simul et religiosam uiri fidem atque operationem secuta, apparente Domino, exspectabat ipsa domi donec uir occurreret, et que essent agenda disceret; sed et epulis in susceptionem Domini preparatis, nichilominus ipsa se domi uerecundata retinuit, ac uirum suum cum eis preire ad Dominum eique munera sue deuotionis simul et ipsius offerre gaudebat. Quapropter ambo remunerationem sui beneficii promissa sobole perceperunt; nec qualibet sobole, sed illa utique in qua benedicerentur omnes gentes. Et merito, ibi enim reatus preuaricationis in primo Adam debita ultione plectebatur;  hic tempus redemptionis per secundum Adam et presagabatur futurum et parabatur. Sequitur:

[e 1Kb] Cum surrexissent ergo inde uiri, direxerunt oculos contra Sodomam, et Abraham simul gradiebatur deducens eos. Cum surrexisse dicantur inde uiri, ostenditur quod [f 1Kb] sedentibus eis astans ministrabat Abraham, quamuis primo stantes uiderit. Direxerunt autem oculos contra Sodomam, ut sicut fidem beati Abrahe letis promissionibus remunerarent, ita perfidiam impie ciuitatis flammis ultricibus perderent, iuxta illud Psalmiste, qui cum de sanctis pietatem Domini [g 1Kb] premisisset: Oculi Domini super iustos, et aures eius ad preces eorum , protinus seueritatem eius in reproborum ultione subiunxit: uultus autem Domini, inquiens, super facientes  mala, ut perdat de terra memoriam eorum . Quod autem cum angelis gradiebatur Abraham deducens eos, ex consuetudine deuote hospitalitatis fecisse credendus est; sed felices illi gressus, quibus homo cum angelis ingredi meruit in terra, [h 1Kb] eosque cum ad se uenissent uisitandum ad celum redituros deducere; felix autem nunc eorum uita qui angelicam in [i 1Kb] terris conuersationem sequuntur, uidelicet sobrie, et iuste, et pie, et caste, uiuendo, ac diuinis laudibus semper, quantum mortali possibile est,  uacando. uerum beatus Abraham, quia Dominum adeo [a 1Kb] gaudenter uenientem excepit, ut etiam abeuntes quasi [b 1Kb] domesticos deducere curaret, meretur altiora diuinorum operum secreta cognoscere; qui et ipse districtionem superne animaduersionis uenturam mundo intelligens, sicut prius se Deo deuotum in hospitibus suscipiendis ostenderat, ita erga proximos sollicitum pro eis postmodum supplicando monstrauit.

Dixit itaque Dominus: Clamor Sodomorum et [c 1Kb] Gomorrhe multiplicatus est, et peccatum eorum aggrauatum est nimis. Clamorem Sodomorum scelerum famam uel potius infamiam dicit, a quo nos prohibens Apostolus dicit: Omnis amaritudo, et ira, et indignatio, et clamor, et blasphemia, tollatur a uobis cum omni  malitia ; cui nimirum clamori contrarius est clamor electorum, de quo confidenter suo Creatori supplicantes, aiunt dicentes singuli: Domine, exaudi orationem meam, et clamor meus ad te [d 1Kb] perueniat . Magnus quippe illorum clamor est meritum sublime et intentio fidei celestia sola querens, ubi Christus est in dextera Dei sedens; qui quoniam non terrenas opes, non gloriam inanem caducamque, non moritura carnis gaudia, sed superna tantum bona, desiderant, altum profecto et quasi clamore personum est omne quod agunt. uerum multiplicato clamore peccatorum, id est enormi illorum scelere, uideamus quid sequitur.

Descendam, inquit, et uidebo utrum clamorem qui uenit ad me opere compleuerint, an non est ita, ut sciam.  Quod ergo se descendere Dominus ad uidendum an idem clamor uerus esset, aiebat, non suam ostendit ignorantiam, qui omnium habet scientiam, sed nostram instruit temeritatem, ne antequam perfecte discamus, proximorum reprehendere facta presumamus; quod ipsum nos et in constructione turris docet, ubi scriptum est quia descendit Dominus uidere ciuitatem et turrem quam edificabant filii Adam; quid enim de celo in terram non [e 1Kb] uideret, de quo scriptum est quia nudus est infernus coram illo, et nullum est operimentum perditioni.

Conuerteruntque se inde, et abierunt Sodomam; Abraham uero adhuc stabat coram Domino, et appropinquans ait: Nunquid perdes iustum cum impio? Si fuerint quinquaginta iusti in ciuitate peribunt simul, et  cetera, usque dum ait: Quod si inuenti fuerint ibi decem; et dixit Dominus: Non delebo propter decem. Legitur in sequentibus quod duo angeli Sodomam uenerint et suscepti sint a Lot; unde uerisimile uidetur quod hoc in loco duo angeli discesserint ab Abraham, et ille cum [f 1Kb] uno qui secum remansisset locutus pro ciuitate peritura intercesserit. In qua intercessione precipue beati Abrahe perpendenda est humilitas, qui cum tanti sit habitus apud Deum, ut et eum hospitio quasi familiarem susciperet, et  apud ipsum pro aliis quasi apud unanimum amicum intercederet, nichilominus in sua estimatione uilis ipse permansit ac despectus; unde in secunda sua oratione dicit ad eum:

Quia semel cepi, loquar ad Dominum meum cum sim puluis et cinis. Quo uerbo manifeste nostram redarguit superbiam, qui longe ab altitudine meritorum eius distantes, longe a collocutione diuina pro nostra tarditate atque inertia remoti, nichilominus typo elationis inflati, cinerem nos ac puluerem futuros minime recolimus; nam beatus Abraham quo diuine uisionis puritati altius appropinquauit, eo certius sue fragilitatis infirma dispersit et abiecta. At nos, [g 1Kb] qui a contuitu interne claritatis nubilo nostre prauitatis excludimur, tanto minus insite nobis  miserie tenebras deflemus, quanto nil preter has intueri solemus.

ueneruntque duo angeli Sodomam uespere, sedente Lot in foribus ciuitatis. Non sine causa angeli qui ad meridiem ad Abraham uenerant, uespere Sodomam uenire perhibentur, quia nimirum illi prospera ac leta nuntiare, huic aduersa inferre uenerunt; ille fructu lucis ad celestia flagrabat, hec uitiorum tenebris obsessa perditioni eterne propinquabat.

Qui cum uidisset, surrexit, et iuit obuiam eis; adorauitque pronus in terra, et dixit: Obsecro, Domine, declinate in domum pueri uestri, et manete ibi, et cetera. Magnum perfectumque in beato Lot exemplum Deo deuote hospitalitatis ostenditur, qui ingredientes urbem hospites non solum occurrens  excipere paratus fuit, uerum etiam ut ad se diuerterent secumque requiescerent obnixius postulabat. Renuebant autem primo domum eius intrare, quod tamen postmodum eo compellente facere consenserunt, ut sic industriam hospitalitatis eius diligentius probarent; probatam dignius remunerarent, dum eum a peccantium interitu cum sua domo eriperent.

Prius autem quam irent cubitum, uiri ciuitatis uallauerunt domum, a puero usque ad senem, omnis populus simul; uocaueruntque Lot, et dixerunt ei: Ubi sunt uiri qui introierunt ad te nocte; educ illos huc, ut cognoscamus eos, etc. Hoc est quod propheta Isaias de populo Isrel supra modum peccante ait: Peccatum suum sicut Sodoma predicauerunt nec absconderunt . Peccatum quippe suum sicut Sodomite  predicauerunt, nec absconderunt, cum absque respectu pudoris alicuius omnes a puerili etate usque ad ultimam senectutem masculi in masculos turpitudinem operari solebant, adeo ut ne hospitibus quidem ac peregrinis sua scelera abscondere, sed et hos, uim inferendo, suis similes facere sceleribus atque suis facinoribus implicare contenderent.

Quod uero furentibus eis in tale flagitium patrandum dicit inter alia Lot: Habeo duas filias que nec dum cognouerunt uirum, educam eas ad uos, et abutimini  eis, sicut placuerit uobis, dummodo uiris istis nichil faciatis mali. Quoniam prostituere uolebat filias suas hac compensatione, ut uiri hospites eius nichil a Sodomitis tale paterentur, utrum admittenda sit compensatio flagitiorum uel quorumque peccatorum, ut nos faciamus mali aliquid, ne alius grauius malum faciat, an potius perturbationi Lot non consilio tribuendum sit quia hoc dixerit, merito queritur; et nimirum periculosissime admittitur hec compensatio; si autem perturbationi humane tribuitur, et menti tanto malo permote, nullomodo imitanda est.

Et ecce miserunt manum uiri, et introduxerunt ad se Lot, clauseruntque ostium, et eos qui erant foris percusserunt cecitate, a minimo usque ad maximum, ita ut ostium inuenire non possent, et cetera usque ad id  quod dixit Lot ad generes suos: Surgite, egredimini de loco isto, quia delebit Dominus ciuitatem hanc, et uisus est quasi ludens loqui. Quod ostium Lot obcluserunt angeli, ne uel ipsum, uel aliquem de domo ipsius possent ad perdendum rapere Sodomite, patenter insinuat quia nullum de electis Dei perditura [a 1Kb] sit impietas et persecutio reproborum, dicente Domino de ouibus suis: Et ego uitam eternam do eis, et non peribunt in eternum, et non rapiet eas quisquam de manu mea . Quod item Lot, facultate ab angelis data, nullum de ciuibus perfidis, ne de suis quidem cognatis siue amicis, tametsi multum conatus, potuit ad salutem reuocare, significat quia nullius labor hominis ad numerum predestinatorum, qui ante constitutionem mundi electi sunt a Domino,  uel unam possit animam adiicere: Nouit enim Dominus qui sunt eius. uerum etsi nostram fragilitatem qui ad electorum sortem pertinent latet, non tamen ab agenda cura nostre salutis cessandum, non ab instruendis proximis lingua est continenda, sed ad exemplum beati Lot, et nobis caste uiuendum, et errantium quoque correctioni officium pietatis impendendum, constat enim quia etsi predestinatos ad interitum saluare nequiuimus, nostre tamen benignitatis quam erga illorum salutem impendimus mercedem non perdimus.

Et eduxerunt eum posueruntque extra ciuitatem. Ibi locutus est ad eum: Salua animam tuam, noli respicere post tergum, nec stes in omni circa regione, sed in  monte saluum te fac, ne et tu simul pereas. Generaliter quidem incendium et perditio Sodomorum, de qua ereptus est Lot, penam ultime districtionis designat; quando, completa in fine seculi summa electorum, omnes impii eternum rapientur in ignem, Domino exponente, qui ait: Similiter sicut factum est in diebus Lot, edebant et bibebant, emebant et uendebant, plantabant et edificabant, qua die autem exiuit Lot a Sodomis, pluit ignem et sulphur de celo, et omnes perdidit. Secundum hec erit qua die Filius hominis reuelabitur . Cui attestatur etiam apostolus Iudas dicens: Sicut Sodoma et Gomorrha  et finitime ciuitates, simili modo et he fornicate sunt, abeuntes post carnem alteram; facte sunt exemplum, ignis eterni penam sustinentes . Potest autem idem ignis Sodomiticus etiam flammas uitiorum quibus in hac uita reprobi uruntur, atque ad sempiternum preparantur incendium, non inconuenienter insinuare, qui cum nunc in concupiscentiis terrenis carnisque illecebris ardere non cessant, tunc igne ultionis ardere nunquam [b 1Kb] desistent. Hunc quoque sensum Domino affirmante, imo etiam docente, qui ait: In illa hora qui fuerit in tecto et uasa eius in domo, ne descendat tollere illa; et qui in agro, similiter non redeat retro; memores estote uxoris Lot . Neque enim docemur ne instante articulo ultimi examinis, culmen recte conuersationis  deserentes, ad ima concupiscentie mundialis animum deflectamus; uel ne, relicto aratro agriculture spiritalis, retro respiciamus, quando non ultra nobis operum aliqua correctio restat, sed eorum que operati sumus reddenda ratio instat; uerum potius, imminente iudicio, fidelibus hec [c 1Kb] exhortatio datur, ut ceptis bonis ac salubribus insistant, ne, uitiorum que reliquere contagia repetentes, Lot imitentur uxorem, que ardentem sulphure Sodomam dum incauta respiceret, [d 1Kb] uersa est in statuam salis. Dum ergo nos Dominus uxorem Lot imitari prohibet, ostendit profecto quod incendium ciuitatis, ad quod oculos reduxerat, flammas uitiorum, quas uitare et ualemus et debemus, exprimit. Unde nunc exhortatio angelorum, qua eductum de Sodomis Lot  admonuerant ne retro respiceret, neque in omni circa regione consisteret, sed montem saluandus peteret, et spiritaliter intelligenda, et maxima est nobis intentione sequenda; ne uidelicet ardores et incentiua uitiorum que parumper euasisse uidemur [e 1Kb] incauti repetamus, neque omnimodis in uicinia peccantium, quantum possibile est, manere consentiamus, ne illorum exemplo a nostre uia rectitudinis aberremus, iuxta illud Psalmiste de beato uiro: Et in uia peccatorum non stetit , sed ad fastigium ardue conuersationis conscendere ocius curemus.

Dixitque Lot ad eos: Queso, domine mi, quia inuenit seruus tuus gratiam coram te, et magnificasti misericordiam tuam quam fecisti mecum, ut saluares animam meam, nec possum in monte saluari ne forte  apprehendat me malum. Est ciuitas hec iuxta ad quam possum fugere parua, et saluabor in ea. Non ita presidium uicine ciuitatis [f 1Kb] petiit beatus Lot, quasi malum sibi alicuius plage superuenturum timeret, si ad montem peruenire potuisset; sed ea potius intentione ad ciuitatem iuxta positam diuertere cupiebat, ne dum montis altitudinem qui longius aberat peteret, in ipso itinere positum flamma que impiis proxima imminebat absumeret.

Dixitque ad eum: Ecce etiam in hoc suscepi preces tuas, ut non subuertam urbem pro qua locutus es, etc.  O quanta uiscera diuine pietatis! non solum iustum a perditione sceleratorum liberat, sed et plurimis eorum propter salutem eiusdem iusti uitam quam non meruere concedit, ut et in eis qui perirent quid impietas mereretur ostenderet, et in his qui remanerent quantum intercessio piorum apud Deum ualeret indicaret.

Idcirco uocatum est nomen urbis illius Segor. Segor interpretatur Parua, que idcirco sic uocata est, quia dixerat Lot, Nunquid non modica est. Prius autem Bale uocabatur, ut in superioribus legitur: Contraque regem Bale, ipsa est Segor. Interpretatur autem Bale deuoratio, quam ita dictam aiunt Hebrei, quod tertio terre motu absorpta sit. Sicut autem Sodoma ardens flammas uitiorum, et mons ad quem ascendere Lot iubetur uirtutum culmen insinuat, ita Segor  quemdam bone conuersationis modum minus perfectum designat; qui etsi a celsitudine perfectorum adhuc longe abest, iam tamen a [a 1Kb] contagio sceleratorum secretus est. uerbi gratia qui coniugalem recte seruat uitam, a fornicationis quidem flamma sulphurea euasit, nec tamen montem continentie [b 1Kb] conscendit, qui a rapinis atque auaritia manum mentemque auertit, ac de rebus habitis pauperibus dare consueuit, necdum tamen omnia relinquere potuit; de incendio quidem Sodomorum effugit, menia parue ciuitatis in qua periculum interitus euaderet intrauit, sed necdum arcem uirtutis in qua iam perfectus emineret ascendit, et cetera huiusmodi.

Sol egressus est super terram, et Lot ingressus est Segor; igitur Dominus pluit super Sodomam et Gomorrham  sulphur et ignem a Domino de celo; et subuertit ciuitates has et omnem circa regionem. Solis egressio super terram, cum qua [c 1Kb] subuerse sunt Sodoma et Gomorrha, manifestationem ultimi designat examinis, quando, iustis omnibus ereptis, impios repentinus opprimet interitus. Et recte utique Dei iudicio factum est ut qui beatum Lot in tenebris noctis multum laborantem ac renitentem suis flagitiis irretiri tentauerunt, adueniente subito die, hunc ereptum cernentes, ipsi prorsus interirent, quique ipsi fedis uoluptatibus carnis in tenebris arserant, apparente subito mane, sulphure consumerentur et igne, quia et omnes qui in cecitate mentis occulte uitiis inseruiunt, in cognitione sui sceleris palam a  districto iudice feriuntur. Item notandum quod una eademque nocte et Lot hospite Domino gaudebat et defendebatur ab hostibus; et Sodomite sua scelera accumulare, etiam ipso Lot cum hospitibus suis fedato, laborabant; orto autem sole, hic liberatus pro sua iustitia, illi pro sua impietate damnati, quia nimirum in nocte huius seculi et sancti gaudent in cubilibus suorum cordium recipere illum qui dixit: Ecce ego ueniam et habitabo in medio tui , et in Apocalypsi: Ecce sto ad ostium, et pulso; si quis audierit uocem meam, et aperuerit mihi ianuam,  introibo ad illum, et cenabo cum illo, et ipse mecum . Et impii suis tentationibus uel opera fidelium, uel ipsam corrumpere fidem querunt; apparente autem mane futuri seculi, hi coronam uite accipiunt, illi penam perpetue mortis incurrunt. Condigna autem suis sceleribus pena Sodomite pereunt. Nam quia in putredine luxurie et ardore libidinis uitam duxerunt impiam, merito cum flammis ignium etiam fetore sulphuris puniuntur. Nec dubitandum quia tali pena non solum ad presens damnati, sed etiam sunt perpetuo damnandi, dicente apostolo Ioanne: Timidis autem, et incredulis, et exsecratis, et homicidis, et fornicatoribus, et ueneficis, et idololatris, et omnibus mendacibus pars illorum erit in stagno ardente igne et sulphure .  Aequatur ergo pena et ultio generibus peccatorum, iuxta illud quod uir sapiens plagas Aegyptiorum interpretans ait: Ut scirent quia per que peccat quis, per hec et torquetur , sicut contra beatus Lot iuxta modum uite quam ducebat meruit liberari; quia enim hospitalis exstiterat, contigit eum susceptis bonis hospitibus ab interitu saluari. Nec dubitandum quin ab eisdem hospitibus post mortem sit in eterna tabernacula receptus, ut qui celi ciues in suum introduxit hospitium, suisque refecit epulis, ab eis ipse in [d 1Kb] habitacula celestia induceretur; ubi pane angelorum perpetuo, hoc est, conspectu diuine claritatis gloria reficeretur; quod uero dicitur quia Dominus pluit a Domino sulphur et ignem de celo, manifeste distincta est Patris et Filii persona, et  Sabellii heresis repudiata, que ipsum Patrem dicit esse quem Filium. Pluit autem Dominus a Domino, Filius a Patre, unde et alibi dicitur Patri: Omnia in sapientia fecisti , hoc est, in Filio. Cui simile est illud Psalmiste, ubi ita duas Patris et Filii describit personas, ut tamen unam in duabus personis deitatem insinuet: Sedes tua, Deus, in seculum seculi; uirga equitatis, uirga regni tui; dilexisti iustitiam, et odisti iniquitatem, propterea unxit te Deus, Deus tuus . Sedes enim tua Deus, Deo filio dicitur; unxit te Deus, Deus tuus, de Deo Patre subiungit.

Respiciensque uxor eius post se uersa est in statuam salis. Hoc uere iuxta litteram factum esse credendum est. Denique Iosephus refert usque ad sua tempora  eamdem salis statuam in portis eiusdem ciuitatis perdurasse. [e 1Kb] Et quidem uxor metu feminee fragilitatis ad clamorem pereuntium repentinum, et fragorem flammarum celo delapsarum, retro respexit; sed eorum tamen tenet in hac infirmitate figuram, qui semel mundo renuntiantes, ac uirtutum iter arduum inchoantes, repente ad ea que reliquerant mundi desideria, instabili et uelut muliebri corde recurrunt; de quibus apostolus Petrus: Melius, inquit, eis [f 1Kb] fuerat non cognoscere uiam iustitie, quam post [g 1Kb] agnitionem retrorsum conuerti ab eo, quod illis  traditum est, sancto mandato ; sicut e contra Lot qui sua que possederat omnia cum peccatoribus peritura reliquit, illos qui uere mundo abrenuntiant, neque eos abrenuntiasse penitet, insinuat; quos etiam beatus Ne, qui et ipse cuncta sua cum reprobis, sicut hic ignibus, sic ille undis absumenda reliquit, manifeste designat; quod autem uxor Lot, dum se ab itinere quod Dominus ostendebat, auertisset, exstincta et in statuam salis conuersa est; apte indicat quod hi qui a uia ueritatis repetendo uitia declinant, ipsi quidem in sua prauitate pereunt; sed exemplo perditionis sue aliis quasi condimentum sapientie relinquunt, ut hi eorum interitum reminiscentes, cautius se et circumspectius in arrepto iustitie proposito custodiant.  Denique Dominus admonens fideles ne ceptum fidei callem deserant, quasi petram eis salis, quo dulcius eius uerba sapiant, adhibet, cum dicit inter alia: Memores estote uxoris Lot . Qui ergo ignem uitiorum, qui ultimum euadere iudicium desiderat, oportet ut preteritorem obliuiscens, in ea que ante sunt diuine promissionis gaudia semper intendat.

Ascenditque Lot de Segor, mansitque in monte, due quoque filie eius cum eo. Timuerat enim manere in Segor. Festinauit ad montem ascendere de Segor, quia hoc magis placuisse angelis per quos ereptus est cognouit, timens ne que et articulo temporis illius sua intercessione periculum mortis euasit, postea tamen, ob scelera ciuium, [a 1Kb] eadem urbs posset simili cum uicinis urbibus perditione consumi;  [b 1Kb] pertimuit maxime, cum nosset eam tempore superiori crebro terre motu fuisse consumptam; unde et Bale, id est, precipitans siue deuorans uocata est. Sed et iuxta intelligentiam spiritalem, quia Sodoma flammas uitiorum, Segor modicam adhuc inchoationem bonorum operum, mons altitudinem uirtutum designat, necesse est ut cum ab incendio uitiorum quisque ad initium uirtutis accesserit, non iam in ipso initio segnis perseueret, sed ad altiorem bone actionis profectum semper alacri gressu tendere ac properare contendat.

Dixitque maior ad minorem: Pater noster senex est, et nullus uirorum remansit in terra, qui possit ingredi ad nos iuxta morem uniuerse terre; ueni, inebriemus  eum uino, dormiamusque cum eo, ut seruare possimus ex patre nobis semen, etc. Quibus refertur quomodo filie Lot ipsum uino inebriantes dormierunt cum eo, et concipientes pepererint Moab et Ammon patriarchas Moabitarum et Ammonitarum. Et quidem historia hec contra naturalem humane conceptionis morem facta uidetur, sed non potest factum dubitari, quod tanta auctoritas factum esse refert. Potest autem excusabilis uideri Lot, quod tale scelus incesti nesciens pertulit magis, quam fecit; sed non excusatur in eo quod, tam recentis  impiorum exterminii oblitus, uino tantum indulserit, ut quid erga se ageretur experiri non posset. Excusabiles uidentur et filie, quia non causa luxurie patrem incestauerint; sed quia nullum uirorum in terra remanere, uerum omnes eadem pena flammarum consumptos esse putassent; et suspicate sint quia sicut post diluuium per tres filios Ne et totidem nurus genus humanum restauratum est, ita nunc per se et patrem suum qui soli ignibus superessent denuo foret reparandum; ideoque hoc per somnum magis agendum rate sint, ne pater sciens tale connubium aspernatus [c 1Kb] respueret et spreuisset. Possunt excusabiles ergo uideri, quod se in huiusmodi facto obsequium diuine dispositioni prestare credebant; sed non excusantur in eo quod non uel  sui patris in tali negotio uoluntatem siue consilium querebant, uel temporis moram exspectabant, donec certius quid de genere humano per orbem esset actum cognoscerent. Iuxta sensum uero moralem possumus in hoc facto intelligere quod nullus terrene adhuc inhabitationis status, quamuis sublimis esse uideatur, a culpe tentantis possit liber esse contagio. Ecce enim beatus Lot putidas quidem Sodomorum flammas euasit, Segor eque peccatricis ciuitatis ruinam uitauit, montis uerticem ascendit; sed ubi eum in sublimi uirtutum arce positum rebaris, ibi nocte inebriatum, et a filiabus suis repente fedatum conspicis, quia sepe contingit ut qui per illustrationem gratie celestis alia uitiorum tentamenta deuicerant, denuo per inertiam proprie infirmitatis  aliis eneruiter succumbant. Ducatus quippe angelicus auxilium celeste quo [d 1Kb] a peccatorum periculis liberamur indicat; filie uero beati Lot [e 1Kb] carnales etiam sublimium uirorum cogitationes exprimunt, quarum incuria ita nonnunquam eis suberigitur; ut etiam ex pio corde uerbum siue factum minus probum, quasi filii nequam, concipiantur. Neque enim dubitandum est quia filii Lot ex filiabus nati, qui gentiles populos et a fide sui patris alienos procreauerunt, illa sanctorum opera designent, que non ad regulam sanctitatis, sed ad malorum potius prauitatem pertineant; quale fuit adulterium Dauid, qualis elatio regis Ezechie, qualis incauta processio Iosie regis ad pugnam in qua occideretur, et regnum  Dauidicum deinceps hostibus proderet; qualis [f 1Kb] deinde negatio beatissimi apostolorum principis. Conueniunt autem sicut sepe [g 1Kb] rebus tempora; nam [h 1Kb] Lot qui mane illucescente a Sodomis ereptus fuerat, nocte instante inebriatus ac deceptus est, quia nimirum quod saluamur a periculis, illustrantis est gratie Dei; quod relabimur ad uitia, nostre est cecitatis et infirmitatis. Generantur de filiabus Lot Moab et Ammon, quos peccata designare testatur etiam illud legis preceptum quo dicitur: Moabite et Ammonite non intrabunt in Ecclesiam Domini usque  in tertiam et quartam generationem, et usque in eternum, quia errores et uitia, ut diximus, electorum nequaquam [a 1Kb] in numerum uirtutum quibus Ecclesia perficitur atque ornatur adnumerantur, sed bonorum potius operum superpositione ne appareant obteguntur; sed et nomina filiorum Lot, quorum prior de patre, secundus interpretatur Populus meus, consuetudini uitiorum decenter aptantur; [b 1Kb] que non a Deo conditore nobis insite, sed nostra ex prime conditionis origine diuinitus mihi insertum esse comperio. Cognomino et Ammon, id est populum meum, quia et mihi hoc applicandum, et non naturarum conditori ascribendum cognosco. Sane notandum quod proprie populus merosus interpretatur. Populus autem meus [c 1Kb] Ammon dicitur, quod ipsum  quoque a peccatorum significatione non discrepat. Sicut enim de uirtutum prouentu, que a Domino nobis donantur, letari debemus, ita necesse est ut de uitiorum exortu, que de nostre corruptione nature prodire constat, salubri merore compungamur. Et hec quidem filius Lot de incestu conceptus. Porro Isaac qui de promissione natus est, et interpretatur Gaudium, uirtutum gratiam designat.

Profectus inde Abraham in terram Australem, habitauit inter Cades et Sur, et peregrinatus est in Geraris. Quod Abraham uenit in terram Australem, terrestri suo itinere celestem mentis profectum insinuat, quo semper ad perfectiora uirtutum opera, sicut et ceteri sancti solebat ascendere. Terra quippe Australis,  que luci et ardori solis uicinior est, illam sepe uitam fidelium iuxta morales sensus indicat, que, discusso torpore concupiscentie mundialis, interna luce superne dilectionis magis magisque quotidie solebat innouari. Et Abraham, deletis Sodomis, terram petit Australem, cum electus quisque prauorum cernens interitum [d 1Kb] deuotius sese in obsequium Conditoris sui accingit, ut cui interius donatum est perditioni malorum superesse, mereatur in eternum gaudiis interesse bonorum. Pestilente enim flagellato, astutior erit paruulus. Ubi sequentia quoque uerba quibus dicitur quod Abraham habitauerit inter Cades et Sur, et peregrinatus sit in Geraris, spiritualibus electorum profectibus apte conueniunt. Cades namque Sancta, siue Commutata, Sur Fortis,  Gerara interpretatur Incolatus. Profectus ergo Abraham in terram Australem, habitauit inter Cades et Sur, quia nimirum electi omnes cum agnitione ueritatis intus illustrantur, cum amore flagrant diuine uisionis, opera quoque sanctitatis simul exercere contendunt; commutatam inter homines, id est celestem pro terrestri, pro humana angelicam ducere uitam curant, et fortitudine fidei inuicte ei qui singulariter fortis est adherere non cessant, dicentes singuli, [e 1Kb] dicentes omnes: Mihi autem adherere Deo bonum est . Notandum namque quod Sur apud  Hebreos unum est ex decem nominibus Dei, quo [f 1Kb] omnipotentis solet uirtus significari. Habitat ergo inter Cades et Sur, qui per opera uirtutum ad uisionem quotidie sui Conditoris anhelat; et quoniam hec esse uisio in futuro solet, in presenti autem seculo peregrinos se esse profitentur, qui eternam in celis patriam sperare didicerunt, recte sequitur:

Et peregrinatus est in Geraris. Nam et uerbo peregrinationis et nomine Gerare, id est incolatus, decenter sanctorum uita figuratur, que, quantum diuinis mancipata preceptis, tantum a temporalibus est alienata gaudiis; unde et Apostolus eorumdem patriarcharum uitam glorificans aiebat: Fide moratus est Abraham in terra repromissionis, tanquam in aliena, in casulis habitando cum Isaac et Iacob coheredibus  promissionis eiusdem; exspectabat enim fundamenta habentem ciuitatem, cuius artifex et conditor Deus . Et paulo post: Iuxta fidem defuncti sunt omnes isti, non acceptis repromissionibus, sed a longe eas aspicientes et salutantes, et confitentes quia peregrini et hospites sunt super terram . Qui enim hec dicunt significant se patriam inquirere; erat autem Geraris olim terminus Chananeorum ad meridiem, et ciuitas metropolis Palestine, posita inter Cades et Sur, hoc est inter duas solitudines, quarum una Aegypto iungitur, ad quam populus transfretum Rubri maris peruenit, altera uero Cades usque ad Sarracenorum eremum [g 1Kb] extenditur. Sequitur:

Dixitque de Sara uxore sua: Soror mea est. Misit  ergo Abimelech rex Gerare, et tulit eam. Quare hoc dixerit Abraham de Sara, et unde credendum sit eam, tametsi ablatam in domum regis, nequaquam regis concubitu fuisse contactam, supra iam dictum est, ubi simili modo a Pharaone sublata, sed Domino imperante suo coniugi reddita est. Cum uero sequitur.

uenit autem Deus ad Abimelech per somnium noctis, et ait illi: En morieris propter mulierem quam tulisti, habet enim uirum; Abimelech uero non tetigerat eam, et ait: Domine num gentem ignorantem et iustam interficies? Et cetera huius lectionis. uidetur Abimelech cultum uere religionis et nosse et cum suis omnibus sedulus exercuisse; quomodo enim homo alienus a cognitione et timore Dei, uel Deo alloquente mereretur corripi cum peccasset, uel uerba Dei corripientis  tanta humilitate susciperet; nam et sue gentis innocentiam demonstrauit, cum ait: Num gentem ignorantem et iustam interficies? Et sui puritatem cordis simul atque operis ostendit, cum adiunxit: In simplicitate cordis mei et munditia manuum feci hoc. Unde etiam quia prudenter atque humiliter Domino respondit, mox secunda eius meruit uoce laudari simul et consolari dicentis:

Et ego scio quod simplici corde feceris; ideo custodiui te, ne peccares in me. Sed et hoc quod statim de nocte consurgens omnes seruos suos uocauit, et que  sibi acciderant narrauit; quodque illi, audito periculo culpe quod rex inciderat, omnes ualde timuerunt, utrorumque animum, hoc est et ipsius regis et seruorum eius, quam fuerit iustitie deditus edocet: Nam et rex ipse cum dixit ad Abraham: Quid fecisti nobis? quid peccauimus in te, quia induxisti super me et super regnum meum peccatum grande? manifeste insinuat quia non leue duxerit ignorantie peccatum, quod non sibi tantammodo, uerum etiam regno suo confitebatur esse nociuum. Unde nec sibi sufficere credidit, quod a Deo ueniam reatus meruisset, imo quod Deo propitio ne peccaret custodiri meruerit, si non etiam homini in quem nescius peccauerat, cum uxore reddita, pecuniam simul copiosam, ut sibi placari posset, tribueret, ut in sequentibus legitur.  Non autem mirandum homines incircumcisos eo tempore ueritatis esse cultores potuisse, cum beatus quoque Iob et reges amici eius credantur post tempora date circumcisionis absque sacramento circumcisionis fideliter Domino cum suis omnibus seruisse: sed et Sem patriarcham cum Arphaxad, Sale, Heber, filiis siue nepotibus suis constat eo adhuc tempore superuixisse in carne, ac Deo placitam uitam sine circumcisionis lege duxisse. Unde uerisimile uidetur signaculum in circumcisione Abrahe tantum et semini ac familie eius esse datum, in ceteris uero gentibus potuisse adhuc esse nonnullos, qui [a 1Kb] pro naturali scientia legis Deo deuote seruirent; uel hostiarum uidelicet oblationibus, uel certe sola  uere fidei professione a prime preuaricationis labe purgatos, maxime superstitibus adhuc illis qui uel abolitionem humani generis in diluuio, uel constructionem turris ac diuisionem linguarum, uel perditionem Sodomorum in memoriam tenerent. Namque ipsum Sem usque ad quinquagesimum annum natiuitatis Iacob perdurasse in corpore consulta Genesis historia testatur; cui sententie congruit beatus papa Gregorius dicens nequaquam esse credendum tam breuem hominum summam illis temporibus ad uitam peruenisse perpetuam quam legifer Moyses paucissimis scriptorum suorum uidetur comprehendere monumentis. Quod autem Abraham regi sedulo instanti ac nimirum perquirenti quare uxorem suam dixerit esse sororem, satisfaciens ait inter  cetera: Alias autem uere soror mea est, filia patris mei, et non filia matris mee; uetus translatio aptius habet, Etenim uere soror mea est de patre, sed non de matre; id est fratris eius filia, non sororis; fratres namque siue sorores nonnunquam in Scripturis cognatione uocantur, qui sunt de una familia, id est patria, quas Latini paternitates interpretantur, cum ex una radice multa generis turba diffunditur; alioquin quale est ut Abraham uir iustus patris sui filiam coniugem sumpserit, cum in primis hominibus propter aurium sanitatem id ipsum Scriptura non nominet, malens intelligi quam proferri. Quodque Sare dixit rex:

 Ecce mille argenteos dedi fratri tuo; hoc erit tibi in [b 1Kb] uelamentum oculorum ad omnes qui tecum sunt, quocunque perrexeris; mementoque te deprehensam. Quando iocando loquitur, eo quod ipsa dixerit eum fratrem suum esse, deprehensamque dicit cum simulando texerit ueritatem, dicendo fratrem suum esse eum qui fuit maritus, hortaturque ut hoc in posterum meminerit, ne deinceps simili simulatione idem opprobium deprehensa incurreret. Quod si in hac lectione ubi Sara, Abraham permittente, amata a regibus rapitur, sed Domino procurante intemerata uiro redditur, allegoricum quid sentire delectat, significatur [c 1Kb] Ecclesia tentationibus potestatum mundanarum sepius esse pulsanda, permittente utique Domino, qui uir eius ob donum superne protectionis  et gratie uocari dignatus est, ut examinata aduersis, manifestius quam sit fide firma, qua castitate Deo deuota, quanta denique sui Conditoris custodia ab omnibus semper sit hostium insidiis tutanda, clarescat, neque unquam a sue fidei simplicitate corrumpenda. Quod autem redditurus Saram Abrahe rex donauit simul oues et boues, seruos et ancillas, et pecuniam plurimam, illud significat tempus, quo regnum huius mundi Christiane fidei erat colla submissurum, eamque religionem, quam olim expugnare nitebatur, uenerationi habiturum. Quod Sara bis a regibus concupita et rapta, nec tamen polluta est, quondam quidem iuuencula a Pharaone, et nunc prouectior etate ab Abimelech, significabat Ecclesiam, quamuis semper in hac uita laboribus exercendam,  duas tamen maiores ceteris persecutiones experturam; unam Romani imperii, quam uelut in iuuentute sua perpessa, fortissime ac gloriosissime Domino adiuuante superauit; alteram Antichristi, quam uelut in senectute, hoc est imminente termino temporalis sue uite, passura est, atque eodem miserante Domino deuictura. Nam quod Sara tante erat pulchritudinis, ut etiam grandeua ob gratiam forme potuisset amari, significat Ecclesiam ultimo illo tempore tanta uirtutum gloria decorandam, cui hostis acer cum suis satellitibus non minimum inuideat, ideoque eam cunctis insidiarum ac uirium suarum artibus expugnare contendat; impleta prophetia qua de filiis eius dicatur: Adhuc multiplicabuntur  in senecta uberi, et bene patientes erunt ut annuntient : id est, ut fidem qua gloriantur constanter inter mala que patiuntur predicent. Quod uterque rex ne Saram uiolaret, Deo procurante, seruatus est, significat ita persecutorum rabiem, Domino miserante, cohibendam, ut nemo ex his qui uere ad Ecclesiam pertinent, possit a fidei et caritatis, que est in Christo, castitate seduci. Quod uterque plagis, ut Saram uiro suo redderet compulsus est, raptumque temerarium pecunia simul data correxit, significabat persecutores sepius ab iniuria fidelium aduersitate ac damnis rerum temporalium  esse compescendos; sed et ad reuerentiam siue consortium eorumdem fidelium esse commutandos, quod et aliquoties in persecutionibus factum scimus, et in ultima illa ceteris maiore credimus esse futurum; et hoc per orationes presulum spiritalium, atque indulgentiam et miserationem Domini Saluatoris, qui sanctam Ecclesiam sponse sibi federe coniungere dignatus est. Utrumque enim beatus Abraham pro Abimelech orans congrue designat et ipsum Dominum Saluatorem qui est ad dexteram Dei, qui etiam interpellat pro nobis, et pastores ac rectores eiusdem Ecclesie, qui, quoniam castitatis illius curam gerunt, pro aduersariis quoque eius ne eam fedare ualeant, uerum a ceptis noxiis ocius desistant, Domino supplicare non negligunt. Neque ab re  debet uideri per Abimelech hominem bonum et timentem Deum, bonorum persecutores posse figurari. Solitum namque est in Scripturis, et per bonos mala, et per malos aliquoties bona designari; nam et beatus papa Gregorius [a 1Kb] reges impiissimos Saulem et Iechoniam in figura Domini Saluatoris ponere non dubitauit, et e contrario per factum Urie fidelissimum perfidiam Iudeorum dicit esse designatam.

uisitauit autem Dominus Saram sicut promiserat ei, et impleuit que locutus est ei, concepitque et peperit filium in senectute sua tempore quo predixerat ei Deus. uisitare dicitur Saram Deus quasi languentem et ab omni sobolis fructu iam desperatam, ut quod natura negare uidebatur, diuine presentia gratie conferret: quod uerbum apte congruit cunctis filiis  promissionis, qui non per arbitrium proprie libertatis, sed per electionem gratie salui fiunt, non ex conatu sui laboris, sed Domino uisitante cor eorum et implente donum gratie quod promisit.

uocauitque Abraham nomen filii sui quem genuit ei Sara Isaac. Isaac interpretatur Risus siue Gaudium, quod ipsum nomen cunctis fidelibus conuenit, quibus inter cetera superne hereditatis bona Redemptor suus promittit dicens: Iterum autem uidebo uos, et gaudebit cor uestrum, et gaudium uestrum nemo tollet a uobis .

Et circumcidit eum octaua die, sicut preceperat ei Deus cum centum esset annorum. Sicut Isaac in tempore quidem ueteris testamenti natus est, sed ipsa  sua natiuitate heredes noui testamenti designat, ita et circumcisio qua consecratus est ueteris quidem testamenti sacramentum est, sed in figuram gratie noui testamenti premissum, qua mundus erat in Christo ab omni [b 1Kb] peccati et mortis et mortalitatis sorde purgandus. Namque eo tempore circumcisio fideles ab originalis noxe nodo soluebat; attamen in altioris typum gratie data est, qua regnum omne peccati et mortis dominica erat passione ac resurrectione destruendum; in cuius exemplum nos et in baptismo ab omnibus peccatis absoluimur, et in nouissimo die ab omni carnis et anime corruptione  ac mortalitate renouati ad uitam eternam perueniemus; ubi, sicut Dominus ait, filii resurrectionis non nubent neque nubentur, sed sunt sicut angeli in celo; neque enim ultra mori poterunt . Et quia Dominus octaua die, id est post Sabbatum resurrexit a mortuis, quia nos quoque octaua etate resurrecturos esse speramus; sex quippe sunt etates huius [c 1Kb] mundi, septima sabbatismi animarum in alia uita, octaua ipsa resurrectionis nostre et uniuersalis iudicii; recte circumcisio octaua die fieri precepta est. Quod autem Abraham centum erat annorum cum natus esset Isaac et circumcisus filius promissionis, perfectioni eiusdem promissionis aptissime concinit. Nam quia centenarius perfectus est numerus, quod eo maxime astruitur quia de leua  transfertur in dexteram; ideoque celestibus ac perpetuis bonis mystice competit, recte in hoc nascitur Isaac, qui sua natiuitate mirabiliter senibus [d 1Kb] natus parentibus, heredes non temporalis et infimi, sed eterni in celis regni designaretur, in quo nimirum sacramento et arca Ne centum annis fabricata est, et Abraham in terra repromissionis centum annos moratus, et Isaac in Geraris serens inuenit ipso anno centuplum, et atrium tabernaculi centum cubitis est longum; et in parabola seminis euangelici, terra bona centuplum fructum fecit, et Dominus relinquentibus propria centuplum in hoc tempore et insuper uitam promittit eternam: in quibus omnibus numerus centenarius aut gaudia uite perennis, aut ea quibus ad hec peruenitur bona opera designat.

 Creuit igitur puer et ablactatus est, fecitque Abraham grande conuiuium in die ablactationis eius. Lacte nutritur Isaac cum electus quisque, filius uidelicet promissionis, nuper in Christo genitus, prima fidei rudimenta suscipit, et quamuis necdum summa diuinitatis arcana scrutari sufficit, dulcedine tamen premiorum celestium delectatus, bonis insistere operibus contendit, per que Deo adiuuante largienteque potiora capere mereatur, iuxta illud apostoli Petri: Deponentes igitur omnem malitiam, et omnem dolum, et simulationes, et inuidias, et omnes detractiones, sicut modo geniti infantes, rationabile et sine dolo lac concupiscite, ut in eo crescatis in salutem, si tamen gustastis quoniam dulcis est Dominus. Sed ablactatus  Isaac atque ad panis edulium peruenit, cum electi proficientibus fidei incrementis non solum Iesum Christum, et hunc crucifixum confiteri discunt, uerum etiam addere quia in principio erat uerbum, et uerbum erat apud Deum, et Deus erat uerbum.

Fecitque Abraham grande conuiuium in die ablactationis Isaac, quia magna nimirum solemnitas est mentis summis doctoribus, cum eos quos educauerant ad arcem uiderint sapientie uirtutisque conscendere.

Cumque uidisset Sara filium Agar Aegyptie ludentem, dixit ad Abraham: Eiice ancillam hanc, et filium eius, non enim heres erit filius ancille cum filio meo  Isaac. Quidam codices habent: Filium Agar Aegyptie ludentem cum Isaac filio suo, quod in Hebraico non habetur; sed siue cum Isaac, siue presente Isaac luserit, nolebat Sara filium ancille filio suo ludi existere magistrum; nolebat [a 1Kb] eum quem in promissione uetula acceperat indignum promissionibus et celesti benedictione per ignobilia nothi exempla uel consortia fieri; unde et Apostolus hunc ludum persecutionem uocare non dubitauit. Persequitur enim fratrem non solum qui gladiis, siue odiis, siue contumeliis insequitur, sed etiam ille qui ludis aut ineptis colloquiis eum a rectitudine sue puritatis blandiens auertere querit; hinc etiam Psalmista: Narrauerunt mihi, inquit, iniqui fabulationes, sed non ita ut lex tua, Domine; omnia mandata tua ueritas;  iniqui persecuti sunt me, adiuua me . Et ipse enim quia legem Domini et mandata ueritatis amabat, narratores fabularum quasi persecutores tolerabat; ideoque ad hos superandos diuinum implorabat auxilium; Apostolus autem manifeste quid uterque filius Abrahe typice demonstret ostendit scribens ad Galatas: Scriptum est [b 1Kb] quod Abraham duos filios habuit, unum de ancilla, et unum de libera; sed qui de ancilla secundum carnem natus est; qui autem de libera per repromissionem, que sunt in allegoria dicta. Hec enim sunt duo testamenta; unum quidem a monte Sinai in seruitutem generans, quod est Agar. Sina enim mons est in Arabia, qui comparatur ei que nunc est  Ierusalem, et seruit cum filiis suis; que autem sursum est Ierusalem, libera est que est mater omnium nostrum . Quod autem dicit ancille quidem filium secundum carnem natum, libere uero per repromissionem, patenter insinuat quia illum genuit demonstrans consuetudo naturam; illum uero dedit promissio significans gratiam. Natus est enim Ismel sicut nascuntur homines permistione sexus utriusque usitata lege nature; ideo dictum est secundum carnem; non quia ista beneficia Dei non sint, sed ubi significandum fuerat Dei donum, quia indebitum hominibus gratia Dei largiretur; sic oportuit dari filium quemadmodum nature non debebatur excursibus. Non ergo secundum carnem natus est Isaac Abrahe, sed ex promissione, non quia eum carne  non erat [c 1Kb] operatus, sed quia de summa desperatione susceperat, et nisi adesset promittens Deus, nichil iam senex de uisceribus anicule coniugis sperare audebat posteritatis. Quam exponens legem Apostolus adiungit: Nos autem fratres secundum Isaac promissionis filii sumus; sed sicut tunc is qui secundum carnem natus est, persequebatur eum qui secundum spiritum ita et nunc ; non uetus Testamentum quasi contrarium Nouo condemnat, ne uesanum dogma Manichei, quod absit, sua auctoritate confirmet; neque enim apostolos et euangelistas Moysi ac prophetis, qui uetus Testamentum  condiderunt, ulla ratione preferret, de quorum communi gratia spiritus uirtutis et fidei alibi dicit: Habentes autem eumdem Spiritum fidei, sicut scriptum est: Credidi propter quod locutus sum, et nos credimus, propter quod et loquimur ; sed eos nimirum uituperat, ac [d 1Kb] domos regni pellendos iudicat, qui legem que spiritalis est carnaliter intelligunt; qui de obseruatione legis temporalia a Domino beneficia et regnum temporale, non autem eterna in celis bona requirunt; reprehendit qui sufficere sibi ad salutem litteram legis absque gratia iuuante confidunt, quod est Iudeorum proprium, de quibus item dicit: Ignorantes enim Dei iustitiam et suam uolentes constituere, iustitie Dei sunt subiecti : reprobat eos, et persecutores  esse fidelium decernit, qui, coruscante Euangelio, et gratia Noui Testamenti per Incarnationem Domini toto iam orbe clarescente, nichilominus circumcisionem, et hostias, ceremoniasque legales baptizatis in Christo necessarias esse contendunt contra quos, maxime cum hec scriberet, uigilabat intentio, sicut totus aperte huius Epistole textus bene consideratus edocet, denique uerbis suis que posuimus subsequenter adnectit.

Sed quid dicit Scriptura? Eiice ancillam et filium eius; non enim heres erit filius ancille cum filio libere. Itaque, fratres, non sumus ancille filii, sed libere, qua libertate nos Christus liberauit. State, et nolite iterum iugo seruitutis contineri. Ecce ego Paulus, dico  uobis quoniam si circumdamini, Christus uobis nichil proderit . Quibus uerbis patenter ostendit quia non Scripturas neque scriptores Testamenti ueteris quasi ancillam et filium eius de finibus Ecclesie pellendos esse docet; sed carnalem eiusdem Testamenti obseruantiam, postquam per Christum gratia et libertas Euangelii illuxit, dicit esse cessaturam, atque in spiritalem sensum immutatam ab heredibus Noui Testamenti fideliter implendam. Sic enim intelligendum est quod ait in Euangelio Dominus: Quia iota unum, aut unus apex non preteribit a lege donec omnia fiant ; quod ea que lex et prophete manifeste de fide ueritatis, aut operum iustitie, cordisque purificatione, ad uidendum Deum [e 1Kb] loquuntur, semper debeant ad litteram  suscipi; quecunque uero carnali adhuc populo carnaliter obseruanda precipiebantur, ut est ipsa circumcisio, hostiarum oblatio, quotidiana emundatio sedule lepre, non hominum tantum, sed et domorum et uestium, et innumera eiusmodi, hec usque ad tempora dominice Incarnationis iuxta litteram obseruari debuerint. Ex quo autem resurgens a mortuis Dominus aperuit discipulis sensum ut intelligerent Scripturas, et enigmata prophetie manifesta luce dignoscerent, legi quidem hec in Ecclesia propter auctoritatem prophetie decebat; sed propter illustrationem gratie spiritaliter et non carnaliter  obseruari, quamuis primitiua in Ierosolymis Ecclesia multas legis ceremonias, etiam iuxta litteram, obseruabat, Iudaizantibus quoque eis qui ex gentibus uocati ad fidem fuerant, donec dilatata longe lateque per orbem, etiam sacerdotes ac doctores ceperat habere de gentibus, qui nullam Iudaice obseruationis curam haberent, sed tantum simplicitate Christiana apostolicis et euangelicis gauderent auscultare decretis; cui uidelicet ecclesiastice dispositioni pulcherrime figura filiorum concinit Abrahe; prius namque quam natus esset Isaac, Abraham et Sara ad Ismel quasi ad unicum filium adgaudebant, ut pote qui nichil adhuc superbie uel leuitatis in mente aut moribus ostendebat, quia ante Incarnationem Dominicam ac reuelationem gratie,  etiam spiritales quique in lege letabantur ipsam legem a populo deuotione cordis sincera iuxta litteram custodiri. Et merito; neque enim populus idem contra gratiam repugnabat, aut legem Euangelio preferebat; sed ea que sola acceperat precepta iustitie fideli mente sectabatur. Sed et nato Isaac ac necdum ablactato, uilescere quidem cepit [a 1Kb] amor Ismel, ut pote congratulantibus parentibus ad natiuitatem Isaac, quasi proprii amborum filii, qui non tamen aliquid adhuc de expulsione Ismel, siue matris eius tractabant, quia, reuelata iam gratia Euangelii, et predicantibus Christum apostolis, letabatur Ecclesia credentium, letabantur ipsi doctores de collata sibi promissione regni Dei, nec tamen obseruantiam circumcisionis et hostiarum feriarumque  legalium quasi superuacuam confestim respuere certabant. Neque enim ualebant ea que a Deo esse constituta nouerant, repente quasi noxia repellere, maxime cum inter huiusmodi consuetudines tenera adhuc et quasi lactans sancte Ecclesie nutriretur infantia. Ablactato autem Isaac, uidit Sara ludentem ancille filium, et eiiciendum esse cum matre decreuit, quia postquam conualuit in fide Christi Ecclesia de gentibus, uenerunt [b 1Kb] quidem de Iudea carnales sensu, quasi uere ancille filii, et necdum spiritu gratie liberi facti Christo, docentes fratres ac dicentes: Quia nisi circumcidamini secundum morem Moysi, salui fieri non potestis , quod ludi  magis et uanitatis quam euangelice erat ueritatis; imo persecutio erat non minima eos qui manifestate iam lucis dono fruebantur, in umbras figurarum uoluisse reducere; unde mox gratia mater per apostolorum concilium hoc dogma cum suis auctoribus eiiciendum esse decernebat.

Non enim heres erit, inquiens, filius ancille cum filio [c 1Kb] meo Isaac. Quod Apostolus posuit cum filio libere, quia nulla ratione cum preconibus ueritatis, qui nos per gratiam Domini Iesu saluari debere predicant, suscipiendi sunt falsi doctores, qui ita demum nobis hanc gratiam prodesse confirmant, si etiam circumcisione iuxta legis ritum consecremur; quin potius ab hereditate gratie, que est in Christo, in eternum permanebunt exsortes, qui eiusdem  gratie uirtutem negant, aut se sine gratia de operibus extollunt. Sunt et hodie nonnulli in Ecclesia noui quidem testamenti sacramentis imbuti, sed per intentionem animi carnalis ad uetus testamentum atque ad figuram Agar et Ismel pertinentes; non quod uere ueteris testamenti mandata sectentur, ex quibus Dominus ait: Si uis uenire ad uitam, serua mandata , sed quia temporalia a Domino beneficia neglectis eternis requirunt, que uetus Scriptura iuxta litteram intellecta nonnunquam sonare uidetur magis amplectentes, quod ait per Prophetam Dominus: Si uolueritis et audieritis me, bona terre comedetis , quam quod ait per seipsum: Beati pauperes, quia uestrum est regnum Dei ; de quibus dicit Apostolus:  Omnes enim sua querunt, non que [d 1Kb] sunt Iesu Christi , qui siue in actibus nequam inter bonos catholicos ad mortem usque perdurent, siue propter hereses et aperta schismata sacerdotali iudicio de Ecclesia tanquam ancille filii per Saram liberam expellantur, nichilominus omnes in iudicio futuro, qui non antea se correxerunt, ab hereditate benedictionis alieni redduntur et extorres: Omnis enim qui facit peccatum, seruus est peccati; seruus autem non manet in domo in eternum; filius manet in eternum. Si ergo filius, inquit, uos liberauerit, uere liberi eritis .





IN PENTATEUCHUM COMMENTARII. *



EXPOSITIO IN PRIMUM LIBRUM MOSIS, Qui dicitur Hebraice BERESITH, Grece autem GENESIS.



CAPUT PRIMUM.


In principio creauit Deus celum et terram. Utique non in principio temporis, Deus enim fecit tempora. Et ideo antequam Deus faceret tempora, non erant  tempora. Non ergo possumus dicere quomodo Deus nondum aliquid fecerat. Principium igitur Christus est, qui in Euangelio dicit: Ego sum principium, qui et loquar uobis. Propterea autem commemoratio  Filii hic non ita fit, quia uerbum est, sed tantum quia principium est. Exordium quippe creature insinuatur adhuc imperfecte. Fit autem filii commemoratio, quia uerbum est, in eo quod scriptum est, dixit Deus, Fiat: quia perfectio creature ibi insinuatur. Quod ergo dictum est: In principio creauit Deus celum et terram, materiam totius creature ostendit, rationalis et corporalis, id est, angelorum et huius mundi. Utrumque igitur fecit Deus, materiam et formam; sicut uox et uerbum simul fit, quamuis uox prior sit origine. Denique Scriptura ait: Qui fecisti mundum de materia informi. Sed materia facta est de nichilo, mundi uero species de informi materia. Proinde duas restante omnem diem et ante omne tempus condidit Deus, angelicam uidelicet creaturam,  et informem materiam: quamuis enim omnia simul facta sunt, Qui enim, inquit Salomon, uiuit in eternum, creauit omnia simul, sed tantum, ut prediximus, originem materie informis formatam speciem, sicut uox uerbum antecedit. Itaque non omnia ex nichilo fecit Deus, sed quedam ex nichilo, quedam ex aliquo, condidit Deus. De nichilo mundum, et angelos, et animam; ex aliquo, hominem et pecora, et ceteras creaturas. Hec iuxta historiam. Spiritualiter autem in hoc principio Christo fecit Deus celum et terram, id est spirituales et qui celestia meditantur, et carnales qui terrena sapiunt. Sciendum est autem quod apud Hebreos liber iste Beresith uocatur, ut uoluminibus ex principiis eorum nomina imponuntur. Paulisper ad exordium redeamus. Alii personam,  locum et tempus huius sententie inquirunt, et ita dicunt quod spiritus per Mosen primo hanc locutus sit. Prophetie autem genera tria sunt. Prophetia de preterito, ut in principio creauit Deus celum et terram, et reliqua. De presenti, ut sedens Christus ad dexteram Dei Patris. Dicitur de futuro, Inde uenturus est iudicare uiuos et mortuos, et reliqua. In principio creauit. Alii ducunt hoc principium ad principium creationis omnium, dum nichil ante hec duo creatum est; uel in principio temporis, quia tempus, donec celum et terra facta sunt, non reputabatur; uel in principio principatus, dum celum et terra in omnibus principatum tenent: sed, sicut supra diximus, magis hoc de Filio sentiendum est, multis confirmantibus  testimoniis, e quibus hoc est secundum Apostolum: Quoniam ex ipso, et per ipsum, et in ipso sunt omnia. Et Propheta dicit: In initio terram tu fundasti, Domine, et opera manuum tuarum sunt celi. Ioannes quoque ex persona Christi dicit, Ego sum alpha et omega. Et, In principio erat uerbum. Multa quoque testimonia de hac dictione dicta sunt in Scripturis, que est, In principio, et reliqua. E quibus est in propheta: Conteram caput illius in mari primo usque secundo. De hac etiam alius propheta dicit: Congregans sicut in utre aquas maris. Et alibi: In capite libri scriptum est de me. De hac et Salomon dixit, Omnes torrentes in mare, usque ab eis. Et hic commemorandum est quod dicitur, Ego sum primus et nouissimus. Utrumque hoc in lege et in Apocalypsi  continetur, ut dicitur Apocalypsis Iesu Christi, quam et Deus dedit ei. Creauit, quasi diceret, machinauit. Proprie enim creare absque materia dicitur; facere autem, de materia. Hic primo Deus inscriptione reperitur a Moyse dictus, sed a serpente prius dictus est, ut, Scit enim Deus, et reliqua. Celum dicitur eo quod celat arcana; uel a celsitudine, uel a celatura. Terra autem, eo quod teritur. Quomodo autem celum et terram creauit, alius demonstrat dicens: In principio creauit Deus celum et terram, tanquam duplicem domum interiecto firmamento. Et alibi, Extendens celum sicut pellem. Et, Extendens celum sicut uestimentum, quasi cameram. De terra autem dicitur quia fundata sit, ut, Fundasti terram. Et in hoc celum et terra differentiam habent,  cum alterum extenditur, alterum uero fundatur. Et hec alibi mutato ordine scripta reperimus, ut, In initio terram tu fundasti, Domine, et opera manuum tuarum sunt celi. Ex quo intelligitur quia simul facta sunt. Cum autem hic celum singulariter dictum sit, in multis Scripture locis pluraliter celi reperiuntur: ut est, Celi enarrant gloriam Dei; et, Qui fecit celos in intellectu; et, Benedicite Deum celi Dominum; et, Laudate eum celi celorum. Celum hic synecdochice dicitur, id est, pars pro toto. Celi hic proprie dicuntur, quia multi sunt; ut,

Scinditur auricolor celi septemplicis ether,
quorum hec sunt nomina, er, ether, olympus, spatium igneum, firmamentum, celum angelorum, et celum Trinitatis. Hieronymus autem primo dicit  celum Trinitatis, secundo angelorum, tertio firmamentum. Huic autem sententie, que est, In principio creauit Deus celum et terram, contrarium hoc uidetur quod dicitur, Quando feci celum et terram, laudauerunt me angeli. Sed tamen non est contrarium, quia simul facta sunt omnia. Celum autem et terra initium habent, et finem apud nos: apud Deum sine initio habentur, id est, in presentia ipsius, more hominis arcam facientis. Multe autem hereses in hac sententia precauentur. Quia alii dicebant celum et terram sine principio fuisse, et non Deum; sed deos illa fecisse, et Deum antea non fuisse: et hereses in hoc uersiculo soluuntur. Hieronymus uero, de quibus hoc uolumen si reuelat, dicens: uidelicet manifestissima est Genesis, in qua de creatura  mundi, de exordio generis humani, de diuisione terre, de confusione linguarum, genteque usque Aegyptum scribitur Hebreorum. Alii autem dicunt, in eo quod dicit, celum et terram, animam et corpus, uel Nouum et uetus Testamentum spiritualiter posse intelligi.

Terra autem erat inanis et uacua, et tenebre super abyssum. Quibus uerbis uidetur significare informitatem materie corporalis. Terra enim et aqua operantibus tractabiliora sunt ceteris. Abyssus illa nimirum est, in qua diabolus et angeli eius, qui in Euangelio designantur, cum dicitur: Et rogabant illum demonia, ne iuberet ea ire in abyssum. Inanis autem erat terra, quando non fuit qui habitaret, et  incomposita, nondum a mari distincta. Spiritualiter autem terra, id est caro nostra, erat inanis et uacua, prius quam doctrine acciperet formam. Et tenebre super abyssum: quia ignorantie profunda obscuritate caro nostra tegebatur.

Et Spiritus Dei ferebatur super aquas. Superferebatur utique Spiritus Dei non corporalibus locis, sed excellentia potestatis; quia subiacebat uoluntati Creatoris quidquid formandum perficiendumque inchoauerat. Hic sane commemorata est Trinitas, dicente Scriptura: In principio, id est, in Filio fecit Deus, id est, Deus Pater. Quod autem non statim post commemorationem Patris et Filii Spiritus sanctus ponitur, sed interponuntur terra, et tenebre, et abyssus, et aqua, illud in causa est quia sic debuit  Spiritus Dei dominari, id est uoluntas Dei, ut essent alia quibus superferretur; non loco, sed potestate: et que subiacerent uoluntati Creatoris. Non autem aqua sic appellata est loco hoc, ut hec a nobis intelligatur, quam uidemus et tangimus. Quomodo nec terra, qualis ista que iam uideri et tractari potest, sed celi et terre nomine uniuersa creatura significata est, quam fecit et condidit Deus. Ideo autem nominibus uisibilium rerum hec appellata sunt, propter infirmitatem paruulorum, qui inuisibilia comprehendere non possunt. Non absurde autem aqua dicta est ista materia informis cui superferebatur Spiritus Dei, quia omnia que in terra nascuntur, siue animalia, siue arbores, siue herbe, ab humore incipiunt formari atque nutriri. Spiritus Dei ferebabatur  super aquas. Utique super cor nostrum fluidum et tenebrosum superferebatur Spiritus Dei. Cuius flatu omnes uiuificamur, et in quo subsistentes requiescimus. Ideo quod superferebatur Spiritus Dei, et non inferunt uel sufferunt, heresim precauet, ne non Deus maior omnibus creaturis diceretur. Spiritualiter terra Ecclesia intelligi potest, que erat inanis, id est sine operibus bonis; et uacua, id est sine premiis. Per tenebras, tenebre ignorantie et peccati. Per faciem abyssi, multitudo hominum: et per Spiritum Dei, spiritus prophetie, qui superferebatur super aquas, hoc est prophetas. Hoc quoque quod dicit, Spiritus Dei superferebatur super aquas, figurat Spiritum sanctum descensurum super Christum de  aqua baptismi in specie columbe. Hec quoque sententia in principio usque super aquas, tres leges significat, id est, nature, et littere, et Noui Testamenti.

Dixit Deus, Fiat lux: et facta est lux. Quomodo dixit Deus, per quam uocem, aut cui dixit ante omne tempus? Dixit autem uerbo sibi ceterno et incommutabili, non corporali sono uocis, sed internis eternisque rationibus. Spiritualis autem facta est lux, cum dixit, Fiat lux, id est angeli et uirtutes celestes, de quibus dicitur, Prior omnium creata est sapientia. Hec autem ipsa spiritualis creatura celum appellata est, cum dictum est: In principio creauit Dominus celum et terram. Ut quod dixit Deus, Fiat lux, et facta est lux; eamdem ad se  reuocando creaturam, conuersio illius facta esse, atque illuminata intelligatur. Dixit Deus, Fiat lux, id est, credulitatis illuminatio in nobis appareat. Alii dicunt, illud quod dixit, Fiat lux, ad lucem pallidam pertinere, et uerbum Dixit ad Filium, et fiat; Deus uero, ad Patrem. Aliter per lucem Testamentum Nouum, uel sensus spiritualis intelligitur, qui a tenebris, id est a ueteri Testamento, uel a littera diuiditur. Aliter per lucem anima ostenditur, que carne prestantior est. Per tenebras autem, caro cum suis uitiis, ut Apostolus ait, Scio quod non est bonum in carne mea.

Et uidit Deus lucem, quia esset bona. Id est, bene placuit ei. Et diuisit Deus inter lucem et tenebras, et reliqua. Diuisio quidem lucis a tenebris, distinctio  formate rei ab informi. Appellatio autem diei et noctis distinctionis insinuatio est. Non autem dicitur, Fecit tenebras: quia tenebre nulla creatura est, sed absentia lucis tenebre nominantur. Quod autem dicitur, uocauit lucem diem, et tenebras uocauit noctem, qua lingua uocauit? uocauit autem dictum est, quia uocari fecit. Quia sic distinxit omnia, ut discerni possent, et nomina accipere. uespere autem in toto illo triduo, antequam luminaria essent, consummati operis terminus non absurde fortasse intelligitur. Mane autem future operationis significatio. Dies unus. Fortassis hic diei nomen totius temporis nomen est, et omnia uolumina seculorum hoc uocabulo includit. Ideoque non dictus dies primus, sed dies unus. Allegorice autem Diuisit  Deus inter lucem et tenebras, hoc est, inter peccatores recedentes a ueritate, et iustos manentes in eadem luce. Quod non dicitur fecisse tenebras, ostendit se non operatorem esse malorum, sed ordinatorem meritorum. uespera peccatum rationalis creature, mane renouatio illius significatur.

Et dixit Deus: Fiat firmamentum in medio aquarum. Utrum nunc illud celum fiat, quod excedit omnia eris spatia, et in quo constituantur quarto die luminaria, an ipse er uocetur firmamentum, merito queri potest. Multi enim asserunt aquarum naturam super sidereum celum esse non posse, eo quod sic habeant ordinatum pondus suum, ut uel super terram fluitent, uel in ere terris proximo  uaporaliter circumferantur. Quidam his consentiens, ostendit hunc erem celum appellari, sicut communi sermone dicimus serenum celum, nebulosum celum. Et Scriptura aues celi uocat, cum aues in ere manifestum sit uolare. Firmamentum uero appellari, quia interuallum illius diuidit inter quosdam uapores aquarum, et istas aquas uisibiles que in terra fluitant. Nos uero quomodo, uel que aque ibi sint, esse has super summum celum minime dubitemus. Maior est quippe Scripture huius auctoritas quam omnis humani ingenii capacitas. Cum sciamus autem quod non toties dixit Dominus, fiat illa uel illa creatura, qu oties in hoc libro reperitur, dixit Deus, Fiat. Unum quippe genuit uerbum in quo dixit omnia antequam essent. Sed Scriptura quasi  paruulis loquitur, dum insinuat uniuscuiusque generis eternam rationem uerbo creatam Dei. Cum autem audiuimus dixit Deus, Fiat, intelligimus quod in uerbo erat ut fieret. Cum uero audiuimus, et sic factum, intelligimus factam creaturam, et non excessisse terminos prescriptos in uerbo Dei. Cum uero audiuimus, Et uidit Deus quia bonum est, intelligimus in benignitate spiritus placuisse ut maneret factum quod placebat ut fieret. Cum autem addidit, Et fecit Deus, et cur in creatione lucis non dictum est, Et fecit Deus? Quia primo die quo facta est lux, conditio spiritalis creature intimatur. In qua natura intelliguntur sancti angeli et uirtutes. Et propterea non repetunt, quia non primo recognouit creatura spiritalis, conformationem cognouit; hoc  est, illustratione ueritatis, ad quam conuersa formata est. Cetera uero ita creantur, ut prius fiant in cognitione rationalis creature, ac deinde in genere suo. Et ideo dicitur, factum est ita, hoc est in cognitione spiritalis creature, ac deinde repetitur, Et fecit Deus, hoc est, in suo genere. Disserere autem de celi figura, utrum desuper operiat terram, an undique circumdet uelut sphera, ad opus hoc non pertinet. Allegorice autem, Fecit Deus firmamentum in medio aquarum et diuisit inter aquam et aquam, id est soliditatem sanctarum Scripturarum. Et discreuit super hoc firmamentum aquas, uirtutes celestes, de quibus dicitur: Aque que super, usque Domini, quia Scriptura non indigent semper Deum uidentes. Et hoc posuit firmamentum super inferiores populos,  qui Scripture intelligentiam habent. Non incongrue quoque et homo noster interior celum appellatur, sicut in Euangelio: Fiat uoluntas tua, sicut in celo et in terra. Quod firmamentum appellatur propter eternitatem, quodque debet discernere inter spiritalia et carnalia, quasi inter aquam et aquam. Alii dicunt etiam firmamentum pro omnibus celis dici. In medio aquarum, qui super firmamentum aque sunt, ut angelis diuinitate temperent, ut angeli sustinerent uultum Dei, ut Origenes dicit. Aliter per firmamentum Ecclesia in medio aquarum, id est, inter duas leges intelligitur; uel inter sanctam doctrinam et heresim, que aquas ab aquis diuidit, id est, Nouum a ueteri, uel sanctam doctrinam ab  heresi. Diuisitque usque sub firmamento, id est, uetus et hereses sub Ecclesia sunt. Nouum autem et sancta doctrina super Ecclesiam sunt. uocauitque firmamentum celum, id est, Ecclesiam a celsitudine. Per firmamentum quoque sensus prudentie perfectus demonstratur: qui et ipse sensus a celsitudine celum dicitur. Ut diuidat aquas ab aquis, id est, actualem et theoricam discernat. Actualem sub se, theoricam uero supra se.

Est factum et uespere est mane dies secundus. Ita hec que repetuntur, sicut superius intelligenda sunt.

Dixit uero Deus: Congregentur aque que sub celo sunt, et reliqua. Quidam dicunt, Si totum plenum fuit aquis, quomodo potuerunt aque in unum congregari?  Sed iam supradictum est nomine aquarum materiam appellatam, unde erat Deus omnia formaturus. Ipsa autem congregatio aquarum in unum ipsa confirmatio est in illam formam quam uidemus. Appareat arida, ut illa materies acciperet uisibilem formam, quam nunc habet terra quam uidemus. Allegorice autem collegit in unum aquas inferiores, hoc est infideles homines, qui tempestate cogitationum carnalium quatiuntur. Segregauit ab illis aridam, populum scilicet fontem uite sitientem. Possumus quoque aquas istas peccata intelligere, que sub celo sunt, hoc est, subiacent rationi nostre. Que si separata fuerint, tunc arida nostra non erit arida, sed fructifera. Congregatio aquarum maria dicuntur, id est, pro magnitudine; quia mare quasi magnum  intelligitur, uel de amaritudine dicitur mare. Et idcirco congregatio aquarum maria appellatur, quia omnis aqua magna apud Hebreos mare uocatur. Congregentur aque in locum suum, id est, peccatores et heretici in infernum, quia pro amaritudine peccatorum maria dicuntur. Et appareat arida, hoc est, Ecclesia.

Et dixit Deus: Germinet terra herbam pabuli, et reliqua usque dies tertius. Quoniam distincta est creatura herbarum atque lignorum a specie terre et aque seorsum. De illis dicitur, ut exirent de terra seorsum illis reddita et solida. Et factum est sic. Et uidit Deus quia bona sunt; tamen quia fixa radicibus connectuntur terris, ad eumdem diem uoluit pertinere. Hic autem solent heretici dicere: Si Deus  iussit nasci herbas et ligna, qui iussit spinosa uel infructuosa ligna? Certe ante peccatum hominis non est scriptum quod terra protulerit illa uenenosa uel infructuosa. Ergo maledicta terra per peccatum hominis, spinas et tribulos germinat. Non ut ipsam penam sentiret terra germinans propter crimen humanum, sed ut in hoc semper haberent homines penam; herbe autem uenenose ad penam uel ad exercitationem mortalium create sunt. Spiritaliter autem, postquam cercet Deus superbos intra fines debitos, germinat populus fidelis fructus diuersos bonorum operum secundum genus. Diligens proximum subsidiis carnalibus, habens in se semen secundum similitudinem, ex sua infirmitate compatiatur infirmis, producens lignum forte robore,  fructiferum, beneficum. Potest et unusquisque in se germinare herbas utiles et ligna fructifera, cum uirtutes uarias habuerit.

Et dixit Deus: Fiant duo luminaria in firmamento celi, ut luceant super terram, et reliqua usque dies quartus. Quid sibi uult quod prius terra germinaret quam in celo fierent luminaria? Supra dictum est quia lucis nomine spiritualis creatura dicta est prima die formari. Ac die secunda pars mundi huius sublimior, id est celum formatur. Tertia die terra cum herbis et lignis, quia etsi mouentur ligna et herbe per incrementum, radicibus tamen fixa sunt terris; ac per hoc non terra prius recepit ornamentum, sed celum. Prima enim dies deputatur spirituali  creature, secunda et tertia mundo isti uisibili, propter duo maxima elementa, id est celum et terram; quarta uero die in celo luminaria; et sicut prius celum factum, ita prius ornatur. Illud autem quod dictum est, ut sint in signa, et in tempora, et in dies, et annos, quam obscure positum quarta die tempora cepisse, quasi superius triduum sine tempore potuerit pertransire. Aut quasi potuisset esse tempus ante sidera, cum dies, et hore, et anni, et menses, sideribus distinguantur. Sed supra diximus quia noctem propter consummatum opus, et diem propter aliud opus inchoandum uocet: incertum est utrum ad omnia sidera pertinet quod dictum est: Sint in signa, et tempora, et in dies, et in annos: an signa et tempora ad cetera, dies uero et  anni ad solem tantum. Multi autem qualis luna sit facta loquacissime inquirunt, utrum plena, an prima creata sit, quod ad hoc opusculum non pertinet. Spiritualiter autem fiunt in firmamento luminaria, scilicet sancti doctores in Scriptura proficientes, et inferioribus lumen scientie demonstrantes. Diuersitas autem siderum diuersitas est gratiarum. Possumus quoque et de nobis ipsis habere luminaria. Studeamus nos effici celum, habebimus in nobis luminaria, Christum et Ecclesiam illius. Ipse est enim lux mundi, qui et Ecclesiam illuminat, sicut luna de sole dicitur percipere lumen, ut per ipsum possit illuminari, sic Ecclesia suscepto Christi lumine illuminat ignorantie tenebris excecatos. Diuidunt autem ista sidera inter diem et noctem,  id est, doctores diuidunt inter lucem perfectorum, et tenebras prauorum; ut sint in signa, uirtutum scilicet, sint etiam in tempora et in annos. uiuunt enim propriis temporibus, et transeunt: uerbum autem Domini manet in eternum. Et unusquisque nostrum diuidit inter uitia et uirtutes per illuminationem Christi et Ecclesie, et uariarum gratiarum, uelut stellarum. Luminare autem maius in principium Dei. Si enim ceperimus proficere per Ecclesie illuminationem, qua paruulos nutrit, uelut luna temperat noctem, et filii Dei uocari meruimus, tunc a Christo illuminabimur quidem, id est, perfectos illuminat. Alii dicunt solem nomen sortiri eo quod solus lucet in die, uel de solemnitate lucis;  luna uero lucescendo, uel quasi lux nata. Sol de natura angelorum factus esse dicitur, luna autem de luce pallida, et stella. Siderum uero beneficia sunt ut luceant, et ab ipsis anime animalium creantur. Anime autem hominum a diuinitate utcunque procreantur. Et ideo de his dicitur: Nonne anime hominum ascendunt in celum? De illis uero dicitur, Nonne anime iumentorum descendunt deorsum? Idcirco autem luminaria in firmamento celi posita sunt, quia alii celi illa sustinere non potuerunt, ut sint in signa, id est nauigationibus, uel uindicte, uel dicta significant aliquid. Et in tempora, id est circuli, uel horologii. Et in dies, id est, ad ostendendum longitudinem uel breuitatem diei. Et in annos, id est, ut dicitur annus solis uel lune. Luminare  maius, et reliqua. Hoc luminare quatuor rebus maius dicitur quam luna, id est, magnitudine, in excessu longum, nec non splendore et tempore. Sidera autem ab angelis uehi dicuntur, quorum ministratio est sidera uehere, ut alius tractauit de Apostoli testimonio, quo dicitur, Non angeli ministri sunt? Sidera autem non uideri a nobis dicuntur, sed eorum splendor, solisque positio in modum tabule dicitur. Luna autem non crescere nec minui, sed in modum sphere semialbe uerti, uelut superius diximus, a sole accensa, et post decrescens, donec iterum accendatur. Et diuidant diem et noctem, id est, sancti doctores diuidant quecunque superius per diem et noctem significata diximus.

Et dixit Deus: Educant aque reptilia animarum  uiuarum et uolatilia sub firmamento celi, et reliqua usque dies quintus. Nunc in inferiore parte mundi illa que spiritu uite mouentur fiunt, et proximum ex aquis producunt, quia eris qualitate proximum elementum est. Huic autem celo in quo sunt luminaria ita uicinus est, ut ipse celi nomen acceperit. Et hic er non solum celum, sed etiam celi, sicut dicuntur et terre; nec aliud significatur quam illa que singulariter dicitur terra. Dicimus enim orbem terrarum, et orbem terre. Quando autem dicuntur celi celorum, intelliguntur celi siderei istorum erum, tanquam superiores inferiorum. Hos autem ereos celos in diluuio perisse, in quadam epistola, que Petri esse dicitur, legimus: quod nescio quemamodum possit intelligi, nisi in aquarum natura  pinguiore huius eris qualitate conuersa. Alioquin non perierunt, sed sublimius erecti sunt, cum locum illorum aqua occupauit. Sed facilius illos secundum Epistole auctoritatem perisse credimus. Queritur quare uolatilia que in ere uolitent, aque producant? Sed sciendum est erem nebulosum et humidum cum aquis deputari. Concrescit enim, et crassus efficitur exhalationibus maris et terre, et pinguescit quodammodo, ut uolatus auium portare possit. Et ideo per noctes etiam serenas rorat; cuius gutte roris mane in herbis inueniuntur. Non arbitrandum est autem in hac Scriptura pretermissum esse erem, cum quatuor elementis constat mundus, id est celo, ere, aqua,  terra. Sed summa pars eris, que non recipit exhalationes humidas, celo deputatur. Ima autem pars eris, in qua uentus et pluuie sunt, cum terra deputatur, que pars uidelicet non nisi ex aquis accipit animalia. Et ideo scriptum est: Producant aque reptilia et aues, non in firmamento celi, sicut luminaria, sed sub firmamento, id est, in ere, ut que uaporaliter extente auibus, uolatilibus fluxe animalibus deputentur. Reptilia animarum uiuarum, quasi diceret, in animabus uiuis. Dracones etiam sine pedibus, et in speluncis requiescere, et in erem sustolli perhibentur. Aer autem a confinio luminosi celi, usque ad aquarum fluida et usque ad terram peruenit. Qui commotus uentis, et uehementius concitatus, etiam ignes et tonitrua, et contrahit nebulam,  et conspirat pluuiam, et congelantibus nebulis niuem, et conturbulentius congelantibus densioribus nubibus, grandinem: et distentus serenum facit, occultis imperiis et opere Dei. Allegorice autem producunt aque reptilia animarum uiuarum, homines scilicet renouatos in uitam per baptismi sacramentum. Facta sunt et uolatilia sancte anime ad superna uolantes. Possumus et aliter locum istum intelligere, si mens nostra illuminata fuerit a sole nostro Christo. Iubetur postmodum ex his que in ea sunt aquis producere reptilia et uolatilia, id est cogitationes bonas uel malas proferre in medium, ut discretio fiat bonorum a malis, que utique utreque ex corde procedunt, quasi ex aquis ut cogitationes que reptant super terram a nobis separemus, sublimiores autem  cogitationes, uelut uolatilia, ad excelsa sinamus uolare. Ut reptilia multiplicentur in aquis, id est in secularibus: uolatilia super terram, sub se utique habentes terrena, producant aque reptilia. Omne quod super uentrem repit, uel cuius pedes breues sunt, reptile est. Et omne quod uolat uolatile dicitur, excepto corpore diaboli, quod non necessarie, sed plaga peccati factum est. Crescite, in effusione seminis, et multiplicamini, parturiendo: et replete aquas maris, uiuendo in illis. Per aquas doctores intelligi possunt, qui reptilia et uolatilia producunt, id est, peccatores et sanctos. Per cete etiam grandia, magna peccata, que Deus creare dicitur, sed dimittendo, et non uolendo. Sed si per reptilia peccatores intelliguntur, quomodo boni Domino uidentur?  Certe quia per ipsos sancti probantur. Benedixique illis, id est sanctis doctoribus, qui iubentur crescere in lege nature, et multiplicare in lege littere. Aquas uero replere, id est in lege Noui Testamenti: auesque multiplicare, id est sanctos in bonis operibus uel premiis super terram, id est Ecclesiam, uel terram uiuentium, quibus Deus benedicit, et crescere imperat, in spe, multiplicari in fide; replere uero aquas maris, id est, animas caritate.

Et dixit Deus: Educat terra animam uiuam secundum genus suum, et reliqua, usque bona sunt. Triplici modo creata sunt animalia: aut enim utilia sunt nobis, aut perniciosa, aut superflua. De perniciosis, uel punimur, uel exercemur, aut terremur. De superfluis nec nocemur, nec adiuuamur: de utilibus adiuuamur.  Usurpa ergo utilia, caue perniciosa, relinque superflua. In omnibus tamen mensuram et numerum, et ordinem uide, et artificem quere. Consequens autem ut alteram partem, que proprie terra dicitur, ornaret animalibus, siue iumentis, ut equi et boues, et oues, et cetera, siue reptilibus, ut sunt serpentes, et si qua sunt alia; siue bestiis, ut sunt leones, et ursi, et cetera. Quidquid autem creatum ungulis seuit, non incongrue bestia dicitur. Queritur autem cur sola animalia aquarum benedici meruerunt, sicut homines, et fortasse in uno creature genere dicendum fuit, ut in ceteris consequenter intelligeretur que generationibus crescunt. Necessarium autem fuit hoc in homine repetere, ne quisquam  diceret, in officio gignendi illum esse peccatorem, sicut est in libidine, siue in fornicatione. De generationibus quoque perniciosorum queri solet animalium, utrum post peccatum primi hominis ad uindictam creata sunt, an potius cum iam creata essent innoxia, non nisi postea peccatoribus nocere potuerunt, uel ceperunt. Neque hoc mirum, quando quidem temporibus huius uite laboriose nemo tam iustus est, qui perfectum se audeat dicere. Ad puniendum igitur, uel ad exercendum probandumque nos, creata sunt. Potuerunt ergo ista etiam creata nichil nocere, si causa non exstitisset puniendorum uel probandorum hominum. Si autem dicat aliquis, Cur sibi inuicem nocent? et dicimus, quia fortasse alia aliis data sunt, ut illis uescerentur. Secundum  mysticos intellectus producit terra animam uiuam, quoniam sancta Ecclesia abstinens ab operibus mortuis, uiua uirtutum germina parturit, secundum genus scilicet suum, id est, uitam imitando sanctorum. Producit quoque bestias, homines in potentia rerum, siue ferocitate superbie: producit et pecora, fideles simpliciter uiuentes. Serpentes quoque innoxios, sanctos scilicet uiros, astutie uiuacitate bonum a malo discernentes. Prudentes enim, inquit, sicut serpentes. Nec mirum si Ecclesia, id est terra, dicatur producere animam uiuam, uiuentes scilicet Deo, et bestias, et pecora, et serpentes, cum iuxta Euangelium ex omni genere piscium congregat. Sicut autem superius diximus, per aues et animantia, ex aquis producta, omnes animi nostri motus posse intelligi,  qui producuntur de profundo cordis, uelut ex aquis; sic possumus per animantia ex terra producta, exterioris hominis nostri motus intelligere, in quibus nichil uolatile indicatur. Scio enim quod non inhabitat in me, hoc est in carne mea, bonum. Nunc autem uideamus illa que sequuntur.

Et dixit Deus: Faciamus hominem ad imaginem et similitudinem nostram, et reliqua usque dies sextus. Cum in aliis operibus Deus Fiat, hic Faciamus hominem, insinuans pluralitatem personarum, propter Patrem, et Filium, et Spiritum sanctum; et tamen diuinitatis unitatem intelligendam statim admonet dicens, Et fecit Deus hominem; et quod dicitur, Ad imaginem Dei, non quasi Pater ad imaginem Filii,  aut Filius, ad imaginem Patris; alioquin non uere dictum est ad imaginem nostram, sed ita dictum est ad imaginem Dei tanquam diceretur, Fecit Deus hominem ad imaginem suam: homo autem ad imaginem Dei factus dicitur secundum interiorem hominem, ubi est ratio et intellectus; non propter corpus, sed illam potestatem Dei, qua omnibus animantibus imperat. Ideo autem hic non dicitur, Et. factum est sic, sed tantum, Et fecit Deus hominem, quia et ipsa creatura intellectualis est, sicut illa lux que prima facta est. Quod uero in creaturis irrationalibus factum est sic, significatur in creatura spiritali facta uerbi Dei cognitio; ac deinde, Et fecit Deus, ipsius irrationalis creature genus fieri demonstratur. Nonnulli autem suspicati sunt nunc interiorem hominem  factum; dum autem ait postea, Et finxit Deus hominem de limo terre, corpus esse fictum: nec attenderunt, masculum et feminam non nisi per corpus fieri potuisse. Quomodo autem communiter acceperit homo cum aliis animantibus, omnis arbor et fructus lignorum, cum ante peccatum sit ipse immortalis, difficile est dicere. Nam quod dictum est, Crescite et multiplicamini, quanquam preter concubitum maris et femine non posse fieri uideatur, potest tamen dici alium modum esse potuisse in corporibus immortalibus, ut solo pie caritatis affectu filii nascerentur, nec mortuis parentibus successuri, nec ipsi morituri, donec uniuersa terra immortalibus hominibus impleretur. Ciborum tamen indigentiam nullus audebit dicere esse posse, nisi in mortalibus  corporibus. Quod dicit, Et sic est factum, et cedendas herbas in escam hominibus et animalibus intulit, quod ab illo loco inchoauerat ubi ait, Ecce dedi uobis, et reliqua. Quod non sigillatim de homine dicit, Et uidit Deus quod esset bonum, sed post hominem factum datam illi potestatem uel dominandi, subintulit de omnibus, Et uidit Deus omnia que fecit, et ecce bona ualde. Merito queritur an quia prescierit Deus hominem peccaturum, non singillatim, sed cum ceteris, illum uoluit dicere bonum, uelut intimans quid esset futurus. Dicuntur autem singula bona, uniuersa uero ualde bona, quia et corpus, et corporis membra etiam singula pulchra sunt: multo tamen sunt in uniuersi corporis compage pulchriora. Alii uero inquirunt in quibus interior homo imaginem  Dei et similitudinem teneat, id est, in eternitate et in moribus, secundum Origenem. Secundum uero Faustinum, sex modis homo noster interior ad similitudinem Dei factus est. Immobilis enim, citus, inuisibilis, incorporeus, subtilis, eternus. Creauit Deus hominem, usque illum. In hoc quidem ostenditur quod anime uiri femineque create sunt: et in hoc precauentur heretici, qui sic non putant. Idcirco uero Adam usque ad diem sextum non est formatus, quia donec omnia essent creata, congruum fuit illum non formari, et quasi illi sua domus esset parata. Spiritualiter uero per terram Ecclesiam significare dicitur, ut superius dictum est. Per iumenta autem populus Iudaicus, et per reptilia gentilis. Per pisces  uero heretici et philosophi seculares, quibus homo preest, id est Christus. Aliter si in bonam partem, per pisces boni doctores: per uolatilia sancti intelliguntur, quibus dominatur homo Christus et Ecclesia; ut est hic, Dominamini, et reliqua. In eo autem quod dicit, omnem herbam, significat populum Iudeorum dandum esse apostolis in fidem, et per ligna gentiles. Spiritualiter autem fecit Deus hominem ad imaginem suam, perfectum scilicet uirum, qui non quemlibet sanctorum, sed ipsam ueritatem imitando operatur iustitiam. Passus enim pro nobis Christus, reliquit nobis exemplum ut sequamur uestigia eius. Ipse etiam accepit potestatem piscium et uolatilium, et omnium iumentorum, quia spiritualis homo diiudicat omnia, ipse autem a nemine iudicatur. Quod  autem sequitur, Masculum et feminam fecit Deus, spiritualiter in Ecclesia et obedientes ostendit, quod sequitur, Crescite et multiplicamini, siue linguis, siue in spiritualibus intelligentie gradibus, ut dominentur rationis intellectu omnium carnalium perturbationum. Omnis autem herba, et omne lignum quod datur in escam hominibus, fideles sunt, de oblationibus suis communicantes. Unde et Apostolus ait, Si nos uobis spiritualia seminauimus; et hec sunt fructifera ligna. Dixit Deus, Faciamus hominem, et reliqua. Consequenter secundum illa que superius exposuimus, talem hominem qualem descripsimus uult principatum gerere predictarum bestiarum et uolucrum et reliquorum, qualiter intelligi debeant, per allegoriam exposuimus, cum diximus aquam iuberi,  id est, mentem illius sensum producere, ut dominetur illis, et non illa dominentur ei. Masculum et feminam fecit illos. Homo interior ex spiritu et anima constat. Spiritus masculus dicitur, femina potest anima nuncupari. Hec si concordiam inter se habeant, possunt generare filios sensus bonos et utiles, per quos impleant terram, carnem scilicet. Quod autem sequitur, Ecce dedi uobis omne fenum, de affectibus carnalibus intelligi potest. uerbi gratia: Si iracundia ad correptionem utamur, que nobis cum ceteris animalibus communis est, fructibus terre utiliter uescimur. Hoc et de concupiscentia et ceteris motibus intelligi potest.



CAPUT II.

Igitur perfecti sunt celi et terra, et reliqua usque  dicit, Creauit Deus ut faceret. Senarius numerus perfectus est, quia partibus suis completur. Unum enim sexta pars illius, duo tertia, tria dimidia; si numeras unum, et duo, et tria, ipsa summa sex facit. Idcirco perfectus dicitur. Non enim ita ceteris inueniuntur. Propterea in hoc numero perfecit Deus opera sua. Nec quisquam ita demens est, qui audeat dicere non potuisse Deum uno die cuncta facere, si uelit. Quod autem dicit, Requieuit Deus die septimo ab omnibus operibus suis, quid aliud significat, nisi requiem sanctam, quam nobis daturus est ab operibus nostris, si bonum fecerimus? Secundum istam figuram locutionis dicit Apostolus: Ipse enim Spiritus postulat pro nobis gemitibus inenarrabilibus. Non enim  Spiritus sanctus gemit, sed ipse nos gemere facit. Pronuntiauit autem Deus, requiescens ab omnibus operibus suis septimo die, illum diem quo erat Christus in sepultura quieturus. Ipse quippe die sabbati requieuit in sepulcro, postquam sexta die consummauit opera sua. Quod autem in Euangelio dicitur, Pater meus usque modo operatur, et ego operor, non est contrarium huic loco, in quo Deus ab omnibus requieuisse dicitur. Requieuit enim Deus a condendis generibus creature, quia ultra iam non condidit alia genera noua. Deinceps autem nunc usque ad ultima operatur eorumdem generum administrationem que tunc instituta sunt. uespera finis precedentis diei est, mane initium sequentis; sicut nox non sequentis diei, sed precedentis est. Et ideo sexto die completo,  post illius uesperum factum est mane: non quod significatur initium condende alterius creature, sed quod significaretur initium manendi et quiescendi totius quod dictum est in illius quiete qui condidit. Et ideo septimus dies cepit a mane, et in nullo uespero terminatur. Non improbabiliter autem uesperam et mane cognitionem creature in semetipsa, quam cognitionem scilicet spiritalis creatura habet, et laudem Conditoris propter creaturam factam intelligimus. Benedixit autem diem septimum, illum utique diem qui uesperam non habet. Spiritualiter post istorum sex dierum, opera bona, ualde homo quietem sperat mentis, constitutus in spiritali paradiso, quo significatur uita beata. Hactenus opera sex dierum, secundum historiam quomodo narrata  sunt, et qualiter in Ecclesia intelliguntur, explicata sunt. Deinde quid in figura seculi significent, subiiciendum est. Sex diebus consummauit Deus omnia opera sua, septimo die requieuit. Sex etatibus humanum genus in hoc mundo per successiones temporum, Dei opera insinuant: quarum prima est ab Adam usque ad Ne; secunda a Ne usque ad Abraham; tertia, ab Abraham usque ad Dauid; quarta, a Dauid usque ad transmigrationem Babylonie; quinta deinde usque ad aduentum Domini; sexta, que nunc agitur, quousque mundus finiatur; septima uero intelligitur in requiem sanctorum, que scilicet uesperam non habet, quia illam nullus terminus claudit. Pergamus ergo per has mundi etates, et earum differentias distinguamus. Primo enim factus  seculo tanquam lux homo in paradiso, in qua etate filios Dei in lucis nomine diuisit Deus a filiis hominum, quasi a tenebris. Fitque huius diei uespera diluuium. Secundo seculo factum est, quasi firmamentum inter aquam et aquam, arca utique illa que natauit inter pluuiam et maria. Huius uespera fit confusio linguarum. Tertium seculum factum est quando separauit populum suum a gentibus, per Abraham, discernens illum quasi aridam ab aquis; et profert germen herbarum atque signorum, id est sanctos, et fructum sanctarum Scripturarum. Huius uespera fuit peccatum in malitia pessimi regis Saul. Quartum seculum cepit a Dauid, quomodo constituit Deus luminaria in firmamento celi, splendorem  regni tanquam solis excellentiam, et tanquam lune speciem obtemperantem Synagogam et stellas principes illius: etatis huius uespera fuit in peccatis regum, quibus gens illa meruit captiuari in Babyloniam. Quinto seculo, id est in transmigratione Babylonie, facta sunt quasi animalia in aquis et uolatilia celi. Quia tunc Iudei inter gentes tanquam in mari uiuere ceperunt, nec habuerunt stabilem locum, tanquam aues uolantes. Huius diei uespera fuit multiplicatio peccatorum in populo Iudeorum, qui sic excecati sunt, ut etiam Dominum Iesum non possent agnoscere. Iam sextum seculum fuit in aduentum Christi. Nam sicut in illa sexta die primus homo Adam de limo terre ad similitudinem Dei formatus est, sic in ista sexta etate seculi secundus  Adam, id est Christus, in carne de Maria uirgine natus est. Et sicut in illa sexta die serpentium et ferarum genera terra produxit, ita et in hac etate mundi gentes appetentes uitam eternam Lex genuit. Quem utique sensum uas Petro ostensum manifestat. Et sicut in illa die creatur masculus et femina, ita in ista seculi etate manifestatur Christus et Ecclesia. De huius diei uespera dicitur: Putasne, Filius hominis ueniens inueniet fidem super terram? Post istam uesperam fit mane, quando ipse Dominus in claritate uenturus est. Tunc sancti requiescunt cum Christo ab omnibus operibus. Speranda enim est, post opera bona ualde, requies in die septimo, qui uesperum non habet. Sequitur recapitulatio condite creature.

Iste generationes celi et terre, et reliqua, usque super  faciem terre. Nunc uno die celum et terram dicit esse facta, cum superius non uno die facta esse commemorat, sed unum diem a Deo factum esse commemorat, id est quam creaturam spiritualem diximus, in cognitione facta sunt cetera. Longe enim aliter note sunt angelis creature Dei, aliter nobis. Illis enim primordialiter, sicut primitus creati sunt. Nos autem secundum rerum omnium administrationem per diuisiones temporum, qua Deus nunc usque operatur, et fortasse unus iste dies omne tempus significari, bene intelligitur. Fecit enim Deus omne tempus simul cum omnibus temporalibus creaturis. Quod autem nominato celo et terra condidit uirgultum agri, et tacuit cetera que sunt in celo et in  terra. Per uirgultum agri, nascentia terre comprehendit, que antequam orirentur, super terram causaliter creata sunt, cum creauit Deus omnia simul. Quod autem sequitur: Nondum enim pluerat Dominus super terram, et homo non erat qui operaretur terram, tanquam diceret, non sic illa fecit Deus, quemadmodum nunc alia, cum pluit. Alia commemorantur homines sine pluuia et sine opere humano: nunc dicunt esse facta, ut potentia uerbi sui simul omnia Deus fecisse intelligatur. Quid autem significat mystice quod, celo nominato et terra, adiecit uirgultum et herbam regionis, et tacuit terra, nisi quia per uirgultum agri inuisibilem creaturam demonstrari intelligit, sicut est anima? Dictum autem uirgultum agri, propter uigorem uite; herba, propter eamdem  uitam marcescentem. Deinde quod addit, Antequam oriretur in terra, intelligitur anima antequam peccaret. Terrenis enim cupiditatibus sordidata, tanquam orta, uel super terram nata esse dicitur recte. Unde et adiecit: Nondum pluerat Dominus super terram, quasi aperte diceret: Antequam peccaret anima, nondum nubibus Scripturam pluuiam doctrine ad irrigandam animam concesserat. Quod uero subiunxit, Et homo non erat qui operaretur terram, quia nullus homo operatus est in uirgine, de qua natus est Christus. Ipse enim lapis sine manibus de monte abscissus. Fons autem ascendebat, et reliqua. Hic iam, quantum arbitror, intimantur illa que fiunt interuallo temporum ex illa prima conditione, ubi facta sunt simul omnia; et cepit recte ab elemento,  ex quo cuncta genera nascuntur, uel animalium, uel herbarum atque lignorum. Quis sit iste fons merito queritur. Si enim plana queque irrigabat, quomodo dicitur uniuersam superficiem terre irrigasse? Si autem omnem terram irrigabat, erat inundatio diluuii, et nondum diuisa erat terra ab aqua. Credibile autem est quia non dixit, unus fons, sed Fons, pro plurali numero posuisse singularem; ut sic intelligam fontes per omnem terram loca propria irrigantes, sicut dicta est rana et locusta in decem plagis Aegypti, cum esset innumerabilis numerus illarum. Cum ergo aliter se habeant omnium creaturarum rationes, uerbo Dei incommutabiles, aliter illa eius opera, quibus in die septimo requieuit, aliter ista que usque nunc operatur. Horum trium hoc  quod extremum posui, utcunque notum est; duo illa remota sunt a sensibus nostris. Ergo illa omnia primitus fuerunt, non mole corporis, aut magnitudine, sed ui potentie causalis. uirgultum autem agri quid significet spiritualiter, superius expositum est, cum produceret terra herbam pabuli. Fons autem sapientia est, que irrigat omnem Ecclesiam. Aliter autem, terra uirgo Maria est, de qua scriptum est, Aperiatur terra, et germinet Saluatorem; quam irrigauit Spiritus sanctus, qui fontis et aque nomine in Euangelio significatur.

Formauit igitur Deus hominem de limo terre, et inspirauit in faciem eius spiraculum uite, et factus est homo in animam uiuentem. In ipso etiam corpore habet homo quamdam proprietatem, quod directa statura  sit, ut hoc admoneretur non sibi terrena esse sectanda, uelut pecoribus. Sed quomodo enim fecit, utrum repente in etate perfecta, hoc est uirili, an sicut usque nunc format in uteris matrum? Si omnium futurorum cause modo sunt insite, quomodo creauit Deus omnia simul? Non aliter Adam factus est, cum de limo terre formatus est, sicut iam credibilis est, nisi perfecte etatis et uirilitatis, que erat in illis causis, ubi Deus hominem in sex dierum operibus fecit. Solet igitur queri utrum animale corpus prius homini formatum est e limo terre, que uel quod habemus nunc; an spiritale, quale resurgentes habebimus? Non obscura est de hac re Apostoli sententia, dicentis: Non prius quod spirituale, sed quod  animale, deinde quod spirituale. Hic occurrit questio. Quomodo renouamur, si ad hoc in Christo non renouamur, quod prius in Adam eramus? Unde ergo profertur filio redeunti stola prima, si non immortalitatem recipit, quam perdidit in Adam? Si autem non peccasset Adam, nec corpore moreretur. Quomodo ergo non immortale, si animale renouabitur a uetustate peccati? Non in pristinum corpus animale, in quo fuit Adam, sed in corpus spirituale, cum erimus equales angelis. Renouabimur autem spiritu mentis nostre, secundum imaginem illius qui creauit nos, quam peccando Adam perdidit. Renouabimur autem etiam carne, cum corruptibile hoc induerit incorruptibilitatem, ut sit spirituale corpus, in quod nondum mutamur, sed mutatus fuisset Adam, nisi mortem corporis  peccando meruisset. Illud quippe secundum aliam causam, et ante peccatum mortale, dici potuit mori; et immortale, quia potuit non mori. Aliud est enim non posse mori, aliud posse non mori. Secundum, quemadmodum prius homo creatus est immortalis, quod illi prestabatur de ligno uite. Separatus est, cum peccasset, ut posset mori; qui nisi peccasset, posset non mori. Mortalis ergo erat conditione corporis animalis, immortalis beneficio Conditoris. De anima autem quam Dominus insufflando fecit, nichil confirmo, nisi quia ex Deo est; ut non sit substantia Dei, et sit incorporea, non sit corpus, sed spiritus, non de substantia Dei genitus: nec procedens, sed factus a Deo. Et ita sit factus, ut illius natura non sit alia creatura, in quam posset conuerti.  Ac per hoc de nichilo, et quod sit immortalis secundum quemdam uite modum, quem non possit amittere; secundum quamdam uero mutabilitatem, qua possit uel deterior uel inferior fieri, non immerito mortalis dicitur, quoniam ueram immortalitatem solus habet ille de quo dicitur: Qui solus habet immortalitatem, et lucem habitat inaccessibilem. Mystice autem formauit Deus hominem de limo terre: formatus est Christus ex semine Dauid secundum carnem, tanquam de limo terre. Et inspirauit in faciem illius spiraculum uite, utique infusione Spiritus sancti, qui operatus est hominem Christum. Et factus est homo in animam uiuentem, ut qui perfectus erat Deus, perfectus crederetur et homo. Alii uero inquirunt de qua terra Adam formatus sit, si fuerat paradisus specialis  utique de communi, quod demonstratur, ubi dicit: Terra es, et in terram ibis. Et in faciem illius idcirco inspirare Dominum dicunt, quia pars spiritalis est corporis caput, quod in hominibus primo nascitur, et principales habet sensus per diuisiones in cerebro. Cuius prima pars, uisum, auditum, gustum, odoratumque habet; secunda uero intellectum; tertia, tactum, qui per omne corpus effunditur. Hi etiam dicunt, Faciamus usque nostram, ad formationem anime Adam pertinere; ad formationem uero corporum, quod dicitur, Masculum et feminam fecit illos. Quod uero dicitur hic, formauit, ad ipsius formationem in membra pertinere; spirauit uero, ad animam indubitanter. Corpus uero filii a corpore patris trahit corpulentiam et uim occultam, hoc est peccati,  ab anima uero immortalitatem et prudentiam.

Plantauerat autem Dominus Deus paradisum uoluptatis, sicut a principio, et reliqua, usque ad illum locum ubi ait, In quocunque die comederis ex eo, morte morieris. Non ignoro de paradiso multos multa dixisse. Alii enim paradisum corporaliter tantum intelligunt, alii spiritualiter, alii uero utroque modo. Consequens autem est ut homo in paradiso corporali intelligatur collocatus, et paradisus locus quidam intelligatur, terra scilicet ubi habitaret homo, terrenus locus amenissimus, fructuosis nemoribus occupatus, idemque magnus, et magno fonte fecundus. Plantauerat ergo Dominus paradisum in deliciis, hoc est in Eden. Quod autem sequitur, Produxit de humo  omne lignum, et reliqua, sciendum est quod cum iisdem generibus sunt illa ligna instituta in paradiso, que iam terra tertia die produxit causaliter, ut etiam nunc per temporalia talia terra gignat. uerba autem Dei die sexto dicentis, non sonabili uoce prolata sunt, sed sicut in uerbo eius creandi potentia. Dicit autem hominibus, quod sine temporalibus sonis Deus dixerit, nonnisi per temporales sonos potuit. Futurum enim erat ut homo iisdem uteretur in escam. Quod autem sequitur, lignum etiam uite in medio paradisi, lignumque scientie boni et mali, considerandum est diligentius; fortasse enim cogat nos in allegoriam declinare, ut non ligna sint, sed aliud ligni nomine significent. Sed cum sit Hierusalem eterna in celis, et alia Hierusalem in terra est, ergo et lignum  uite, in quo erat sacramentum, et in ceteris lignis alimentum. Sacramentum autem quid aliud, nisi sapientia? de qua dicitur: Lignum uite est amplectentibus illam. Lignum etiam scientie boni et mali, non est dubitandum quod esset lignum uisibile, in quo utique non suspicor aliquid noxium inesse, cum fecerit Deus omnia bona ualde; sed malum est homini transgressione precepti. Oportebat autem ut homo positus sub Deo alicunde prohiberetur, ut illi promerendi Dominum suum uirtus esset in ipsa obedientia. Quatuor autem flumina paradisi ex uno fonte procedentia, ex hoc colligimus, notissima sint, et uniuersis fere gentibus diffamata. Credendumque est, ex illo loco paradisi agnitione hominum remotissimo, quatuor hec flumina emergere; sicut fidelissima  testatur Scriptura, que etiam per multum spatium ire, et post tractus regionum proximarum aliis locis erupisse, ubi tanquam in suis fontibus noti esse perhibentur. Hec autem quatuor flumina quatuor uirtutes significant, prudentiam, fortitudinem, temperantiam, iustitiam. Prudentia ipsa est contemplatio ueritatis ab omni ore humano aliena: sicut Physon oris mutatio interpretatur, quam loquens parturis magis quam paris, quam sonat Euilath, que interpretatur parturiens. Habet aurum disciplinam uiuendi, que aliena est ab omni sorde, uelut aurum purum; carbunculum, ueritatem, quam nulla falsitas uincit: sicut carbunculi fulgor nocte non uincitur; prassinum, uitam eternam, que uiriditate lapidis propter uigorem uite significatur. Fluuius autem qui  circuit omnem terram Aethiopum calidam feruentemque, significat fortitudinem calore actionis alacrem atque impigram. Tertius Tigris uadit contra Assyrios, et significat temperantiam, que resistit libidini. Unde plerumque in Scripturis Assyrii aduersariorum loco ponuntur. Quartus non est dictus quo uadat, aut quam terram circumeat. Iustitia enim ad uniuersas anime partes pertinet. Dicitur autem Physon ipse esse Ganges, Gyon autem Nilus. Tigris et Euphrates nunc eadem nomina tenent. Euphrates autem fluuius Mesopotamie. Tigris autem hoc nomine uocatur propter uelocitatem instar bestie nimia pernicitate discurrentis. In eo quod dicitur, Plantauerat Deus paradisum uoluptatis a principio, quidam  dicunt posse intelligi quod antequam celum et terram faceret, paradisum uoluptatis plantaret, quod in illo esset uoluntas Dei. Quod autem dicit, Pulchrum uisu, ad animam pertinet; corpori uero, et ad uescendum suaue. Per fluuium uero, migrationem de paradiso significari dicunt, quod migrasset Adam in communem terram. Per fluuium, unitas Deitatis. Per quatuor capita, quatuor Euangelia, in quibus narratur Euphrates historialiter. Idcirco non assignatur cuilibet regioni specialiter, quia Hebreis propinquus est, per quem significatur Euangelium Ioannis, pertinet ad theoriam, ad quam Ecclesia propinqua est. Alia autem Euangelia suas habent proprietates. Per lignum uite, doctrina spiritalis potest intelligi. In paradiso, id est in Ecclesia. Per fluuium, baptismum.  Per quatuor capita, quatuor uirtutes, ut prediximus. Aliter paradisus significat corpus; lignum uite, sensum prudentie; et fluuius doctrinam, que dicitur in hominem quatuor constantem, quasi quatuor in capita, id est, frigido et calido, humido et arido. Quod autem dicitur, Ut operaretur terram, et custodiret illam, non seruili labore, sed honesta animi uoluntate. Possumus autem intelligere, ut operaretur terram, paradisum, et custodiret semetipsum. Custodiri non aduersus improbos homines, quia nulli erant, sed fortasse aduersus bestias. Sed quomodo istud? Nunquid bestie in hominem tunc seuiebant, quod nisi peccando non fieret. Est et alius in iis uerbis sensus, ut ipsum hominem operaretur Deus, et custodiret; sicut enim homo operaretur terram, non ut illam  faciat esse terram, sed ut cultam et fructuosam, sic Deus hominem quem creauit ut homo esset, operatur ut iustus sit. Allegorice autem, plantauerat Dominus Deus paradisum, Ecclesiam utique, sicut de illa dicitur, Hortus conclusus soror mea. A principio, quia Ecclesia a Christo condita est. Fluminis de paradiso Christus irrigans, de quo dicitur: Dominus Deus noster, fluuius gloriosus, exsiliens in terram sitientem. Quatuor paradisi flumina, quatuor euangeliste. Ligna fructifera, omnes sancti sunt. Lignum uite Christus est; cui si porrexerit manum, uiuit in eternum. Physon interpretatur os populi, siue oris mutatio. Aethiopia significat tenebras siue caliginem. Euilath, dolens uel parturiens. Geon, pectus siue preputium. Assyrios dirigentes possumus dicere. Tigris uelocitas.  Euphrates fertilis interpretatur. Lignum scientie boni et mali proprium est uoluntatis arbitrium, in medium nostrum positum, ad dignoscendum bonum uel malum: de quo si quis relicta gratia Dei gustauerit, morietur. Tulit Deus hominem, et posuit illum in paradiso. Assumpsit Deus carnem, et factus est Ecclesie caput, ut operaretur et custodiret, id est, uoluntate patris, ut ex omnibus gentibus Ecclesiam adimpleret, iuxta illud: Quos dedisti mihi, custodiui.

Dixit quoque Deus, Non est bonum esse hominem solum, et reliqua, usque, Et erunt duo in carne una. Quod in ista recapitulatione omnes bestias terre, et uniuersa uolatilia celi de humo fecisse Deus dictus est, terram uniuersaliter cum aquis appellat. Quod  autem dicitur, Non est bonum hominem esse solum, difficile est inuestigare quomodo Deus dixerit, utrum temporaliter uocibus editis et syllabis, an ipsa ratio commemorata est que in uerbo Dei principaliter erat, an forte in mente ipsius hominis, ut est illud in psalmo, Audiam quid loquatur in me Dominus Deus; an aliqua de hac re ipsi homini de ipso homine per angelum est facta reuelatio, an per corporalem creaturam uox ipsa sonuerit. Si autem queritur ad quam rem fieri oportuerit hoc adiutorium, nichil aliud probabile occurrit quam filios procreandos. Hoc enim in prima conditione dictum erat, Masculum et feminam fecit illos, et benedixit eos dicens, Crescite, et reliqua. Nunc autem uidendum est quod adducte sunt ad Adam omnes bestie agri, et uolatilia celi, ut illis  nomina imponeret, atque ita uelut necessitas operaretur: creandi enim feminam ex illius latere, cum inter illa animalia simile adiutorium non fuisset inuentum, uidetur enim mihi propter aliquam significationem propheticam factum. Quare quoque pisces hoc nominantur; sed credendum est, paulatim cognitis piscium generibus nomina imposita. Quod autem mulier de latere uiri facta, fortasse propter ipsius coniunctionis uim commendatam. Sed quare dormienti, quare os, non caro detracta est, quare costa, quare carne locus illius repletus est, non altera costa? Cur non fecit sed edificauit? Non est utique dubium hec quidem ita facta esse; sed tamen ob aliquid significandum, hoc est in Christo et in Ecclesia. Quomodo animalia ducta sunt ad Adam queritur.  Iussio Dei non solum ad homines, nec solum ad aues et pecora uenit per angelicum ministerium, sed etiam ad illa que in aquis sunt, sicut ad cetum qui glutiuit Ionam. Si autem donauit Deus homini mansueta facere etiam fera animalia, quanto magis angeli hoc possunt quod dixi. Angeli autem omnino nullam possunt condere uel creare naturam. Solus enim creator est Deus, id est ipsa Trinitas. Quomodo autem soporatus sit Adam, costaque illius sine ullo doloris sensu a corporis compage detracta sit, hec fortasse dicuntur potuisse per angelos fieri. Formare autem uel edificare costam in mulierem nullus potuit, nisi Deus, quo uniuersa natura subsistit. Quodque sequitur, Os de ossibus meis, et reliqua; cum uerba sint primi hominis, Dominus tamen in Euangelio  Dominum dixisse declarat. Dicit enim: Non legistis quia qui fecit ab initio masculum et feminam, fecit illos, et dixit, Propter hoc dimittet homo patrem et matrem, et adherebit uxori; ut intelligeremus propter exstasin, que precesserat in Adam, hoc illum diuinitus potuisse prophetare. Certe questio illa que agitur de anima mulieris, utrum ex anima Adam animam accepit, sicut corpus aliunde, uelut et ipse Adam; aut anime ex animabus nascantur, sicut corpora ex corporibus, an alio modo mittantur a Deo, ad opus non pertinet. Quod autem dixit, In quocunque die comederis ex eo, morte morieris; ac si diceret: Morti deputatus eris, non quod in eodem die mortuus fuisset, sed mortalis, quoniam eiectus est  de paradiso; uel quod in eodem die quo peccauit mortuus est, quamuis multis interuenientibus spatiis, id est nongentis et triginta annis. Adam quippe in sexta feria formatus est, in quo peccauit, et mortuus est, traditur: Christus uero in sexta feria natus est, et fecit uinum de aqua, et passus est. Dixit quoque Dominus Deus: Non est bonum hominem esse solum. Arguuntur heretici, qui Christum solum hominem putant, non etiam Deum. Faciamus adiutorium simile, quia in ipso homine suscepto, Ecclesia Deo copulata est. Appellauit autem Adam nominibus suis cuncta animantia, et uolatilia, et bestias, significans quod salue fierent in Ecclesia, et per Christum nomen erant accepture, quod prius non habuerunt, ut est illud, Et uocabo seruos meos nomine alio. Adam  uero non inueniebatur adiutor similis illius. Quoniam quanquam bonus sit quisquam, Christum tamen equare non potest. Non enim, inquit, similis tibi in diis, Domine. Nemo enim potuit genus hominum liberare a morte, nisi Christus. Immisit Deus soporem in Adam. Dormiuit in cruce Christus, pungitur latus illius lancea, ut sacramentis que inde fluunt, formetur Ecclesia. De hac dormitione dicitur: Ego dormiui, et somnum cepi, et resurrexi. Et posuit carnem pro ea. Posuit pro Ecclesia carnem suam. Os de ossibus meis, et caro de carne mea. Siue enim spirituales et fortes, siue minus perfecti, unum corpus Christi sunt. Hec uocabitur uirago, sicut a Christo Christiani nomen accipiunt. Quamobrem relinquet homo patrem et matrem, et reliqua. Reliquit Christus Patrem,  cum dicit: Ego a Patre exiui, et ueni in hunc mundum. Reliquit et matrem Synagogam, ueteri Testamento carnaliter inherentem, que fuit illi mater ex semine Dauid; et adhesit Ecclesie in pacem Noui Testamenti, ut essent duo in carne una. Quia cum sit Deus, particeps noster factus est, ut illius capitis corpus esse possimus. Post hec uocabitur Eua, uita siue calamitas: quod nobis conuenit, calamitatem hic, uitam in futuro habeamus. Alii dicunt quod dicitur, Et repleuit carnem pro eo, ad misericordiam Dei pertinet, pro uirtute diuinitatis. Costa autem edificatur in mulierem, de qua dicitur, Mulierem fortem quis inueniet? Hi etiam dicunt, costam cum carne, animam cum carne significare. Mulieri autem a uiro corpulentia, et uis occulta, et immortalitas,  et prudentia, contigisse dicuntur. Prima autem prophetia dicitur in hoc mundo hec sententia esse, Quamobrem relinquet, et reliqua, usque in carne una.



CAPUT III.

Erant autem uterque nudi, Adam scilicet et uxor illius, et non erubescebant, et reliqua, usque ad illum locum in quo ait: Ad custodiendam uiam ligni uite. uere omnino nuda erant corpora duorum hominum in paradiso, nec pudebat illos. Quid enim puderet, quando nullam legem senserunt in membris suis repugnantem legi mentis sue? Serpens autem iste non irrationali anima sua, sed in alieno, id est, diabolico spiritu, callidior omnium bestiarum dicitur. Quid enim mirum, si instinctu suo diabolus serpentem  implens illo more quo uates demonum impleri solent, reddiderit sapientissimum omnium bestiarum? Nec sane debemus opinari quod serpentem sibi, per quem tentauerit persuadere, diabolus elegerit, sed cum esset in illo cupiditas decipiendi, per illud animal potuit per quod permissus est. Queritur autem cur tentare permisit Deus hominem, quem tentatori presciebat esse concessurum? Non arbitrandum est autem quod hominem deiecturus iste diabolus tentare permitteretur, nisi prius precessisset in animam illius quedam elatio comprimenda. Non enim mihi uidetur magne laudis futurum fuisse hominem, si propterea posset bene uiuere qui a nemine male uiuere suaderetur. Cum et in natura posset, et in potestate haberet, si uellet, non consentire.  Si autem mouetur quidam de hac primi hominis tentatione, quod eam fieri permiserit Deus, quasi non uideant uniuersum genus hominum diaboli insidiis sine cessatione tentari. Cur et hec permittit Deus, an quia probatur uirtus? Si ergo locutus est serpens homini, cur asina in qua sedebat Balaam locuta est homini, nisi quia illud opus fuit diaboli, cum istud angelicum? Interrogat autem serpens, Cur precepit uobis Dominus, et cetera. Et respondit mulier, et reliqua, ut preuaricatio esse inexcusabilis. Euidentior est enim transgressio, dum precepta memoria retinentur. Eritis sicut dii, et reliqua. uidemus his uerbis superbia persuasum esse peccatum. Ad hoc enim ualet quod dictum est, Eritis sicut dii. Quod autem dicit, Nequaquam morte moriemini, pertinet  ad id quod dictum est, Quia mendax est, et pater illius. Dedit uiro suo, cui persuaderi non opus erat, quia illam eo cibo non esse mortuam cernebat. Et aperti sunt oculi amborum, quoniam se ad inuicem concupiscendum ad penam peccati, carnis illius mortem acceptam. Consuerunt folia fici. Qui glorianda deseruerunt, pudenda texerunt. Ad uesperum, et reliqua. Quia defecerunt a luce ueritatis, absconderunt se, et reliqua. Non miremur hec fieri, que similia sunt dementie per nimium pudorem et timorem. Ubi es? uox increpantis est, non ignorantis a Deo, per uirum ad feminam, peccatum a diabolo per feminam, ad uirum peruenit. Et sicut primatum uir habet, ita prius interrogatur. Mulier quam dedisti mihi, et reliqua. Superbia nunquam dixit, Peccaui.  Denique mulier non dixit, Seduxit me [* 1Kb] ; sed mulier quam dedisti mihi, et reliqua. Mulier autem interrogata ait: Serpens decepit me. Et ob hoc Apostolus ait, Adam non est seductus, mulier seducta est. An propterea mulier seducta est quia parui intellectus esset, et ideo non tribuit illi Apostolus imaginem Dei? Sic enim ait: uir quidem non debet uelare caput suum, cum sit imago et gloria Dei. Mulier autem gloria uiri est. Non quod mens femine eamdem imaginem capere non possit, sed fortasse illa hoc adhuc nondum percepit quod ab imagine. Dei et a uiro regente atque dispensante fuerat paulatim perceptura. Serpens decepit me. Quasi cuiusquam suasio  precepto Dei debuisset anteponi.

Et dixit Dominus Deus serpenti, et reliqua, usque dum dixit, Et tu insidiaberis calcaneo illius. Tota ista sententia figurata est, nec aliud illi debet scriptoris fides, narrationisque ueritas, nisi ne illam datam fuisse dubitemus. Non est enim interrogatus serpens, quia non ipse utique in sua natura fecerat, sed diabolus de illo per illum, et in illo fuit operatus. Nunc ergo quod ad illum qui in serpente locutus est dicitur, figuratum est. Quia audisti uocem mulieris tue, maledicta terra in operibus tuis. Ex hoc esse in terra labores humani generis, quis ignorat? Et quia non essent labores in terra, si felicitas que in paradiso fuit teneretur, non est dubitandum. Opera autem hic non ruris colendi, ut plerique putant,  sed peccata sunt. Tunicas pelliceas. Et hoc significationis gratia factum est, sed tamen factum est uere. Ecce Adam factus est quasi unus ex nobis. uerba Dei sunt hec, non tam illis insultantis, quam ceteros ne ita superbiant deterrentis. Quod non solum fuerit factus qualis fieri uoluit, sed nec illud quod factus fuit, conseruauit. Et ordinauit Cherubim, et flammeum gladium. Hoc per celestes utique potestates etiam in paradiso uisibili factum esse credendum est. Quodque dicit, Ne forte aliquando mittat manum suam, et assumat etiam de ligno uite, ostendit quia separari debuit a ligno uite, quia alienatus fuerat a uita. Alienatus utique inde fuit moriturus, uel etiam tanquam excommunicatus, uel quia ambigua locutio est, potest sic intelligi: Et misit illum ad hanc miseriam,  si forte potuisset post labores edere iterum de ligno uite, et uiuere in eternum. Erat autem uterque nudus, et reliqua. Sciendum est, si uestiti fuissent, dici possit, utique potest, sed innocentia. Serpens a serpendo dicitur. Idcirco uero ad mulierem diabolus loquitur, quia uidit quod mulierem seduceret, et non uirum siue quia uirum tantum ad similitudinem Dei formatum putauit, et non feminam. Cur precepit uobis Dominus, et reliqua. Hec prima interrogatio in hoc mundo fuisse dicitur. In eo uero quod dicit, Nequaquam morte moriemini, primum mendacium similiter. Diabolus autem idcirco de ligno scientie boni et mali dicitur suadere, quia Dominus prohibuit illud. Diabolus enim semper contra Christi mandata suadet, qui inde etiam Satanas  dicitur contrarius. Et eritis ut dii. Hic primo unitas diuiditur; et hic etiam primo idololatria orta est. Quod mulier seducta est, et non Adam, ambobus tamen sentientibus penam, assimilatur ei, ac si aliquis in conuentu falleretur, alter autem remaneret domi: sed tamen duo sentirent damnum, fallacia tamen alteri reputaretur. Eua autem in quinque rebus peccauit: id est, in suasione, in delectatione, consensu, elatione, id est, in scientia; ut est, Scientes bonum et malum. In superbia, ut est, Et eritis sicut dii. Aperti sunt oculi, id est, a culpa. Culpa enim illorum oculos aperuit quos innocentia clausit. Aperuit autem, id est, ut uiderent etiam  malum. Bonum autem tantum primo uiderunt. Quod autem consuerunt folia fici, significat quod immortalitatem relinquentes; quodque ipsi consuerunt, laboriosam significat uitam, ut, In sudore, etc. Quodque de ambobus dicit, Consuerunt, idolorum significat cooperationem in transgressione: uel folia fici amara, amaritudinem significant uindicte. Quod autem dicit folia fici, multa dicit ligna in paradiso. Quodque Dominum deambulantem dicit, quasi instabilem significat eiectionem illorum de paradiso, et Dei auxilium ab illis fuisse ablatum. Ad auram, siue ad uesperam; ostendit quod sic uenit Deus, sicut inuenit quemquam. Post meridiem, id est, post immortalitatem despectam ab illis. In eo quod dicit, In medio ligni paradisi, ostenditur quod etiam nunc  in illius propria uoluntate, si uitam an mortem eligeret. uocauitque Dominus Adam, et uocauit, et non eiecit. Sic et ergo doctores decet iuxta regulam Domini facere. Recte autem conuenit dici, Ubi es, dum abscondit. Ubi es, Adam? Forsitan uno nomine uocauit illos Adam, quia unum illos iunxit peccatum. Ubi es, Adam? He partes tres significant quod in tribus legibus peccauit. uerbum autem presens perseuerantiam in uindicta significat. Sicut autem per uirum et mulierem et serpentem et lignum reperitur in mundo mors, sic per uirum et mulierem et serpentem et lignum crucis uita perdita in celo reparatur. Prima increpatio est in eo quod dicit: Ubi es, Adam? Secunda: Quis indicauit tibi? Tertia, cum ad mulierem dicit: Quare hoc fecisti? Secundum  hanc regulam doctores decet per ter increpare. Et si etiam non sic egerit penitentiam, eiicitur de Ecclesia, ut Adam de paradiso. Quia fecisti hoc, maledictus es, et reliqua. Nunc corporalis serpens uenenum accepisse dicitur, et prius non habuisse, pro quo maledictus dicitur. uel si ad diabolum pertinet, maledictus dicitur, quia penitentiam agere non potest. Inter omnia animantia, id est, quia suam seruauerunt naturam. Et bestias terre, id est, homines. Super pectus tuum gradieris. Serpens enim pedibus ante hoc ambulare dicitur, quod affirmare non audeo. Et terram comedes, id est, puluis serpenti historialiter. Donec reuertaris in terram, id est, in paradisum, in terram communem. Quia puluis es, et  reliqua. In hoc ostenditur quia ianua uite fuit. Non eodem autem ordine increpat et maledicit. Increpat enim uirum primum, et deinde mulierem. Sed hoc differentia culpe, et causa profectus facit. Maledicitur autem serpens, deinde mulier. Nouissime autem uir, secundum ordinem culpe et delectationis. Adam de paradiso eiicitur, ne lignum uite comederet, et mortalis esset; quia morte sanati sumus, uelut non cognouisset Euam in paradiso.

Alius autem de paradiso dicit: Paradisus locus est terre qui nulla maris interiectione separatur; sed prudentia diuina ab illo seiungimur.

Ignis etiam Cherubim ab aliis corporalis dicitur, dum corporeos eiecit, ne in paradisum reuerterentur; quod etiam magnopere non confirmo. Spiritualiter  autem hoc preceptum Christus accipit, et nos in illo accepimus: quia unusquisque Christianus non incongrue gestat personam Christi dicentis: Quandiu fecisti uni ex his minimis meis, mihi fecisti. Dicitur ergo illi, hoc est nobis: Ex omni ligno paradisi comedes. Quod significantur spirituales delicie, fructus est spiritus, caritas, pax, et reliqua. Non tangamus lignum scientie boni et mali in medio paradisi, id est, ne uelimus superbire de natura arbitrii nostri, que media est, ut decepti presentia boni experiamur, et mali. Serpens autem ille indicat diabolum, qui inde serpens dicitur, quod uolubili uersetur astutia. Per mulierem autem decepit, et non per uirum, quia non potest ratio nostra seduci, nisi precedente carnali delectatione.

 Tribus autem modis peccatum committitur: delectatione, suggestione, consensu. Per serpentem, suggestionem accipimus; per mulierem, animalem corporis sensum; per uirum, rationem. Serpens suadet, delectatio obtemperat, ratio consentit. Moraliter autem serpens iste uersutiam hereticorum latentem, et noua exquirentem significat. Per Salomonem ex persona hereticorum dicitur: Aque furtiue dulciores sunt, et panis absconditus suauis. Eritis sicut dii. Sic et uniuersi generaliter heretici Diuinitatis meritum profitentur, promittentes oculorum carnalium apertionem, ne interior oculus obscuretur. Tulit mulier fructum de ligno et comedit. Facilius enim persuadent carnales ad peccandum, quam spirituales. Dedit uiro suo qui comedit. Quia post delectationem  carnalis concupiscentie etiam ratio subiicitur ad peccandum. Consuerunt folia fici. Sic se contegunt, qui seculum amarum amplectuntur, quoniam pro origine uoluptatis carnalis sarcientur; quique decepti heretica prauitate, et gratia Dei nudati, mendaciorum tegmenta quasi fici folia colligunt, facientes sibi succinctoria prauitatis, cum de Ecclesia uel de Christo minus perfecta loquuntur. Cum audissent uocem Domini deambulantis in paradiso, ad auram post meridiem. Deambulat Deus in illis, non stabat, quia in precepto illius non stabant. Et bene ad auram post meridiem, quia ab illis auferebatur lux illa feruentior ueritatis, appropinquantibus errorum tenebris. Absconderunt se, et reliqua. In medio namque  ligni se abscondit, qui uersus a Deo, in erroris sui atque arbitrii uoluntatibus uiuit. uocauit autem Deus Adam, et dixit, Ubi es? Ergo non desperandum est quibuslibet peccatoribus, dum et ipsi impii ad spem indulgentie prouocantur. Dicitur autem post hec serpenti, Maledictus es inter omnia animantia terre: super pectus tuum et uentrem repes. Pectoris nomine significatur superbia mentis, nomine autem uentris, significantur desideria carnis. Aut enim terrena cupiditate decipies, omnibus diebus uite tue, id est omni tempore quo agis hanc potestatem. Inimicitiam ponam inter te, et mulierem, et semen tuum et semen ipsius. Semen diaboli suggestio peruersa est. Semen mulieris, id est mentis, fructus est boni operis, qui peruerse suggestioni renititur. Ipsa caput tuum conteret,  si illum mens in initio male suggestionis excludat. Ille insidiatur calcaneo illius, quia quos prima suggestione non decipit, decipere in finem tendit. Quidam hoc quod dictum Inimicitias ponam inter te et mulierem, de uirgine in qua natus est Deus, intelligunt. Semen Marie uirginis Christus est, semen diaboli peruersi homines. Tu illum supplantabis, ut moriatur; ille te uicto resurget. Caput tuum conteret, quod est mors. In dolore paries filios tuos. uoluntas enim carnalis, cum aliquam malam consuetudinem uult uincere, patitur in exordio dolores, et super meliorem consuetudinem parit opus bonum, quasi filios. Conuersio tua ad uirum tuum, et ipse tui dominabitur. Hoc significat quod carnalis uoluntas, que cum dolore gignit filios, ne corruat obtemperet  rationi, quasi uiro dominanti. uocaturque dehinc mater cunctorum uiuentium, id est, recte factorum, quibus peccata contraria sunt, que significantur nomine mortuorum. Per sententiam autem que fertur in uirum, ratio nostra arguitur; que si a paradisi beatitudine remota fuerit, habet maledictiones terrene operationis, habet dolores temporalium curarum, quasi spinas et tribulos. Sic autem dimittitur a paradiso beatitudinis, ut operaretur terram, id est, ut in corpore isto laboret, et collocet sibi meritum redeundi ad uitam, que paradisi nomine significatur, et possit manum porrigere ad lignum uite, et uiuere in eternum. Manuum autem porrectio significat crucem siue cruciatum penitentie, qua uita recuperatur. Accepit tunicam pelliceam, quo nomine  significatur corporis mortalitas. Cherubim interpretatur plenitudo scientie. Framea uero uersatilis, posita ad custodiendam uiam ligni uite, corporales pene intelliguntur. Nemo enim potest peruenire ad arborem uite, nisi per has duas res, tolerantiam molestiarum et scientie plenitudinem, id est, per caritatem Dei et proximi. Plenitudo enim legis, caritas.



CAPUT Iu.

Adam uero cognouit uxorem suam, que concepit et peperit Cain, et rursum peperit Abel. Cain interpretatur acquisitio uel possessio, quia dixit Eua; Acquisiui hominem per Dominum. Natiuitas duorum filiorum Adam, similitudinem habet duorum populorum. Sicut Cain sacrificium ex terre fructibus  reprobatur, Abel autem sacrificium ex ouibus et earumdem adipe suscipitur; ita Noui Testamenti fides ex innocentie gratia Dominum laudans, ueteris Testamenti terrenis opibus anteponitur. Unde autem sciuit Cain quia ad munera Abel respiceret Deus, et ad sua non respiceret? nisi quia uera est Theodotionis interpretatio, qua dicit, Inflammauit Deus super Abel, et sacrificium illius. Super Cain uero non inflammauit, utique per ignem. Ignem autem ad sacrificium deuorandum solitum uenire de celo, ut in dedicatione templi sub Salomone, et in monte Carmelo sub Elia legimus. Paulisper ad exordium redeamus, et interrogemus hoc nomen, quod est Adam, quomodo in tribus linguis uocetur. uocatur autem Hebraice Adam, Grece anthropos, Latine  homo. Dum autem de nomine sermo agitur, scienda est dignitas nominis in tribus supra dictis linguis. Apud Hebreos autem nominis dignitas dicitur in multitudine interpretationum, ut Adam multis interpretationibus interpretatur. Adam quippe homo, humus, terrigena, terraque rubra et sanguinea, et genitor: et iste interpretationes in humo, et in sanguine, et in terra, et in creatione retinent dignitatem. Apud Grecos uero in multis connexionibus, ut est illis de Sara uisum, alterum ro adderent. Latinis uero dignitas est nominis ex multitudine, ut Publius Cornelius et Scipio Africanus. Idcirco uero nomen Adam quatuor litteris scribi conuenit, quia quatuor substantiis, id est, humido et arido, calido et frigido. Et quia in quatuor mundi partibus dominaturus  esset, et quia secundus in Adam significari, id est Christus, qui in quatuor Euangeliis enuntiatur, et per quatuor leges. Una uero de his duplicata significat mutationem Adam de paradiso in terram communem, et a terra communi ad paradisum. Adam primus et nouus conuenientiam habent in quatuor litteris et in quatuor legibus: differentiam uero in eo quod dicit Apostolus, primus Adam in animam uiuentem, nouissimus Adam in spiritum uiuentem. Primi littere mutantur, secundi uero non mutantur; quod significat primi mutationem, et secundi immobilitatem, ut est tetragrammaton, id est nomen Domini scriptum quatuor litteris Hebraicis, id est iota, uau, he, heth. Nomen autem quod scriptum est his quatuor litteris in lamina aurea, dicere non possumus  usque ad diem iudicii. He quatuor littere nominis Adam propria habent nomina in partium nominibus, id est anatole, disis, arctus, mesimbria, id est, oriens, occidens, septentrio, meridies. Et hec proprietas significat dominaturum Adam in quatuor supra dictis partibus mundi. In eo quod hoc nomen ab A incipit, significatur quod inter angelos primatum tenet. Et Adam ille secundus; qui iuxta Apostolum Christus est, in honore etiam in ordine litterarum a primo ponitur. Hic etiam alii interrogant, quis Adam primo nominauit, et ceteras interrogationes. Quarum tantum solutiones ponimus, dicentes, quod Deus Adam primo nominauit, dicendo: Faciamus hominem ad imaginem et similitudinem nostram. Adam autem  nominauit cuncta animantia, dicente spiritu per Moysen: Et adduxit ea ad Adam, ut uideret quid uocaret illa. Et in his supradictis significatur dominatio Domini super Adam, et Adam dominatio in cunctis animantibus. Adam proprie nominatur a Domino dicente: Faciamus hominem; uel appellatiue ut alii, sed facilius est proprie dici tunc in comparatione animantium. He uero littere in tribus linguis ita uocantur, aleph, alfa, a, daleth, delta, d, mem, mi, m. E quibus apud Hebreos mem, mutat littere figuram, cum in principio et fine dictionis ponitur. Concepit in utero, et peperit, id est foras. Conceptio ab aliquibus assimilatur, si non peccasset Adam, cooperationi manuum unius hominis sine ulla uoluptate. Quidam dicunt spiritualiter significari, in eo quod  dicit, Cognouit uxorem suam, id est Christum et Synagogam Iudeorum, que concepit in lege nature, et peperit in lege littere, uel in lege littere concepit, et in Nouo peperit. Non incongrue per Cain populus Iudaicus significatur, pro quo Synagoga gratias agit, sicut Eua pro isto, et pro bonis terre Domino seruiebat, ut est, Que bona sunt terre manducabitis, sicut hic agricola fuisse scribitur. Moraliter uero per Adam, sensus perfectus, et per Euam caro. Per Cain uero sensus mali, per Abel boni, qui ceteros sensus custodiunt, ut hic ouium pastor fuit. Post multos dies, id est, donec haberet quod offerret, et hic ostenditur quod Deus ab homine non exigit quod non habet. Dixit autem Deus ad Cain: Si recte offeras, et recte non diuidas, peccasti. Quia etsi  Iudei multa recte fecerunt, in eo tamen infidelitatis rei sunt, quia Christo ueniente tempus Noui Testamenti a tempore ueteris non distinxerunt. Quia si obtemperasset Cain Deo, adiutus intelligentia gratie, dominaretur ipse peccato suo, et non occideret fratrem innocentem. Sic et Iudei, in quorum figura gerebantur hec, quiescerent a sua perturbatione, tempus salutis et remissionis peccatorum cognoscentes: audirent Christum dicentem se non uenisse uocare iustos, sed peccatores, ut conuerterentur a peccato suo, et in confessione saluarentur. Nunc autem ignorantes Dei iustitiam, et suam querentes statuere, iustitie Dei non sunt subiecti. Et exarserunt in iracundia contra Christum, cuius uidentes opera  accepta Deo esse, doluerunt. Occiditur Abel iunior a fratre maiore, occiditur Christus caput populi minoris a populo Iudeorum. Nonne si bene egeris recipies, id est abundantiam uel ignem, Si autem male, usque adheret peccatum tuum in foribus: signum mendacitatis intelligitur. In eo uero quod dicit, sed sub te erit, penitentiam committit: appetitus illius, id est peccati: Et tu dominaberis illius: ac si aperte diceret: Sub tua potestate est, si bene uel male egeris. Quod autem Cain dicit: Egrediamur foras, in dolo loquitur, quodque de illo Spiritus dicit, Cum surrexit Cain, significat cum odio uel diabolo suggerente. Ubi est Abel frater tuus? Non tanquam ignarus, cum a Deo discat, interrogat, sed tanquam iudex reum quem puniat. Usque nunc cum interrogamus Iudeos de  Christo, nescire se Christum respondent. Essent autem quodammodo Christi custodes, si Christianam custodirent fidem.

Dicit Deus ad Cain, Quid fecisti? uox sanguinis fratris tui clamat ad me de terra. Sic arguit in Scripturis uox diuina Iudeos. Habet enim magnam uocem sanguinis Christi in terra, cum eo accepto ab omnibus gentibus respondetur, Amen. Hec est uox clara, quam sanguis ipse exprimit ex ore fidelium. In eo quod dicit, Frater tuus, commemorat cogitationem eorum, ut penitentia compungerentur. Maledictus eris super terram. Illa quam Deus dedit semini Abrahe, in qua Christi sanguinem fuderunt. uel certe a terra, id est ab Ecclesia, que aperuit os suum in confessione peccatorum: accipere sanguinem Christi,  qui effusus est in remissionem omnium peccatorum de manu persecutoris, nolentis esse sub gratia, sed sub maledicto. Quicunque enim ex operibus legis sunt, sub maledicto sunt. Cum operatus fueris, non dabitur tibi fructus. In terra enim, quam Christus portauit, id est, in carne eius operati sunt salutem nostram, crucifigendo Christum, suam autem perditionem. Unde resurgens, iis a quibus crucifixus est non apparuit. Historialiter uero Cain maledictus est mendicitate. In eo uero quod dicit, Maledicta terra, et reliqua, usque De manu tua, potest intelligi quia sanguis iustorum fructus terre diminuit, non autem sanguis uindicte secundum legem. uagus et profugus, siue, ut Septuaginta transtulerunt, gemens et tremens. Ecce quis non uideat quomodo sit uagus et profugus  populus Isrel, in gentibus gemens amisso regno, et tremens timore sub Christianis innumerabilibus. Ideoque respondit Cain dicens: Maior est iniquitas mea, quam ut ueniam merear, et reliqua. uere Iudas uagus et profugus gemit et tremit, ne regno etiam terreno perdito, ista uisibili morte occidatur. Hanc dicit maiorem causam quam illam quod Iudeis terra nostra non dat fructum suum, absconsusque a facie Dei, iratum habet Deum. Cain uero septem peccata reputantur. Primum, quod male diuisit, ut est, Ad Cain uero et ad munera eius non respexit. Secundum uero, quod inuiderat, ut, Iratusque est Cain. Tertium quod tristis fuit, ut, Concidit uultus eius. Quartum, homicidium, ut, Interfecit eum. Quintum mendacium, ut, Qui respondit, Nescio. Sextum, quod penitentiam  non egerat, ut, Quid fecisti, usque ad me. Septimum quod seipsum desperauit, ut, maior est iniquitas mea quam ut ueniam merear. Quod autem dicit, Nequaquam ita fiet, sic intelligendum, quasi dixisset, Non sicut dicis, Omnes occidunt te, sed unus. Quodque sequitur, Posuit Deus in signum, sic istud in illo intelligendum est, quod dicit, Nequaquam ita fiet. Hec uero que inter Abel et Cain acta sunt, possunt etiam moraliter ad sensum bonum malumque referri, ut per effusionem sanguinis Abel sensus boni a malo auersi intelligantur; et sicut superius dictum est, ad Christum et ad populum Iudeorum, quia ambo filii Synagoge sunt. Qui etiam Christum foras duxit, id est extra ciuitatem Ierusalem ad crucifigendum,  atque cum diabolo uel cum odio Christi in hoc opus consurrexit. Nunquid custos sum? Nunquid ego sum rabbi, significare putatur. Omnis qui occiderit Cain, septuplum punietur. Siue, ut Septuaginta transtulerunt, septem uindictas exsoluet. Disseramus primum iuxta historiam, quid significat, Omnis qui occiderit Cain, septuplum punietur. Certe noluit Deus illius compendio mortis finire cruciatum. uidetur enim illud desiderasse Cain, cum dicit: Omnis qui inuenerit me, occidet me; et quodammodo loquitur ad illum Deus: Non ut tu estimas, morieris, et mortem pro remedio accipies: uiues usque ad septimam generationem, et conscientie igni torqueberis. Aut quicunque te occiderit, aut in septima generatione, aut magno cruciatu te liberabit. Non quod ipse qui  occiderit Cain septem ultionibus subiiciendus sit, sed quod septem cruciatibus illum absoluit, qui in Cain tanto tempore concurrerunt, aut in septima generatione occidendus sit. Adam quippe genuit Cain, Cain genuit Enoch, Enoch genuit Gaidad, Gaidad genuit Malaleel, Malaleel genuit Mathusalem, Mathusalem genuit Lamech, qui septimus ab Adam non sponte occidit Cain. Iuuenem autem occidisse se dicit, non quia iuuenis esset, sed uagus et instabilis erat. Spiritualiter autem quis non uidet quod omnis qui perdiderit genus impium carnalium Iudeorum, septem uindictas exsoluet? id est, auferet ab illis septem uindictas, quibus alligati sunt propter reatum occisi Christi in hoc tempore quod septenario dierum numero uoluitur. Posuit Deus Cain in signum, ut non  interficeret illum omnis qui inuenisset. Gens enim Iudea siue paganis regibus, siue Christianis, non amisit signum Legis et circumcisionis; et omnis qui illos cum ipso signo inuenit non occidit. Exiuit ergo a facie Dei, et habitauit in terra Naid. Naid in Hebreo Nod dicitur, quod interpretatur commotio, uel instabilis; et non tam nomen loci, quam instabilitas Cain, siue Iudeorum designatur. Habitant enim profugi in commotione et in perturbatione carnali contra iucunditatem Dei, hoc est contra Eden.

Cognouit autem Cain uxorem suam, et concepit, et peperit Enoch, et edificauit ciuitatem. Impiorum progenies in ipsa mundi origine ciuitatem construxit, quia omnes impii in hac uita fundati sunt, ubi habent thesauros; sancti uero hospites sunt et peregrini.  Unde et Abel tanquam peregrinus populus Christianus, in terra non condidit ciuitatem; superna est enim ciuitas iustorum. Iste enim interpretatur possessio uel dedicatio, in cuius nomine condita est ciuitas, id est Ierusalem terrestris, ubi nichil plus quam quod cernitur speratur. Et notandum quod in progenie Seth nulla progenita femina memoratur, sed in progenie Cain. Carnales enim maritorum atque feminarum coniunctione proueniunt. Alii dicunt, in eo quod dicit, Cognouit Cain uxorem suam, significat quod uindicta desineret, si Cain uxorem non accepisset. uocauitque nomen illius, usque Enoch. Hic primo in Scripturis ciuitas ex nomine hominis uocata, et per hoc etiam designari idololatria potest.  Per Cain malus sensus, uel intelligitur unusquisque peccator. Qui cognoscit uxorem suam, id est carnem subditam peccatis, que concepit in cogitatione, et peperit in malo opere peccatum. Quodque sequitur, edificauit, significat malum sensum uel peccatorem peccatum statim non relinquere, sed augere. Huius autem genealogia commemoratur, ut ueritas generationis Cain et Lamech nuntiaretur. Cain autem prefigurat populum hereticorum, alios hereticos generantem. Lamech autem primus duas uxores accepit, ac si diceret, Primus adulterium perpetrauit. Iubal primus edificans domus, ut alii, uel primus ex custodientibus pecora. Iubal primus citharista fuit. Per Lamech autem populum hereticorum cum duabus Ecclesiis hereseos, uel in bonam partem Christum cum  suis duabus Ecclesiis significat. Per Iubal populum Iudeorum habitantem in tentoriis, id est, in huius seculi. Per Iubal populus Christianus in gentibus, canens cithara, id est, historia et organo, id est sensu. Tubalcain primus faber ferri, et erarius. Unumquemque sanctum significat sui corporis et anime custodem.

Dixitque Lamech uxoribus suis, et reliqua, usque, De Lamech uero septuagies septies. Secundum historiam dictum est quod ab Adam usque ad Christum septuaginta et septem generationes sunt, quibus peccatum Lamech, id est totius mundi, sanguinis Christi effusione solutum est. Dicunt quidam, septuaginta anime recepte sunt in diluuio de genere Lamech, et in hoc numero de Lamech factam uindictam. Siquidem  et in populo Iudeorum, propter interfectionem Christi septuaginta uindicte sunt statute, iuxta illud, Non solum septies, sed septuagies septies, si penituerit, fratri remittendum ad indulgentiam Christi. Alii Cain septempliciter peccasse dicunt, et ob hoc septempliciter puniendum pro peccatis, que enumerauimus antea. Idcirco autem non sunt similes uindicte in Adam et in Cain Lamechque, quia qui posterius peccauerunt maiorem Dei notitiam habuerunt, etiam per precedentes uindictas, quas prius accidisse scierunt. Sic enim nunc in tribus legibus uindicta obseruatur. Dicitur quoque quod Lamech, uindicta etiam adulterii causa addita sit. Quando autem Lamech Christum significat, occisio Cain diabolum occisum demonstrat. Quod a Christo suis uxoribus,  id est Ecclesiis nuntiatur, quibus imperat ut suum sermonem auscultent. Quodque dicit, In uulnus meum, significat diabolum propter lasciuiam in morte Christi occisum. Et adolescentulum, id est diabolum, propter lasciuiam et eternitatem. In liuore meo, id est, non sine dolore. Aliter occisio Cain, sensus boni occisionem, uel populi Christiani demonstrat, quando per Lamech hereticus demonstratur.

Cognouit quoque adhuc Adam uxorem suam, et peperit filium, et uocauit nomen illius Seth. Ex Seth natus est filius, quem uocauit Enos. Seth interpretatur resurrectio, qui est Christus. Enos autem interpretatur homo, qui cepit inuocare nomen Domini. Quid hoc intelligitur, nisi quia in confessione uiuit omnis  homo, qui est filius resurrectionis, quandiu peregrinatur in terris? siue Enos cepit inuocare nomen Domini, ut Hebrei arbitrantur, quod tunc primum idolum fabricatum est in similitudinem nominis Domini. Enoch septimus ab Adam, qui translatus est, et placuit Deo, septimam requiem significat, ad quam transfertur omnis homo, qui sexto die, id est sexta etate seculi, per Christi aduentum formatur. Quod autem per Seth ab Adam usque ad Ne denarius numerus insinuatur, complementum mandatorum in Ecclesia operibus figuratum. Quod uero progenies ex Adam per Cain undenario numero finitur, transgressio mandatorum est, siue peccatum. Si enim addantur Lamech, qui est septimus ab Adam, tres filii et una filia, complectitur undenarius numerus. Unde  et ipsa filia Lamech Nema, id est uoluntas interpretatur. Iste cepit inuocare nomen Domini. Alii dicunt in hoc intelligendum esse quod aliud nomen de duodecim nominibus Domini, quibus apud Hebreos uocatur, primo Enos reperisset, quod est Het. Spiritualiter per Adam et uxorem, Christus et Synagoga significantur; unde natus est filius, id est populus gentium in fidem, qui recte Seth nominatur, id est positus in ueritate. Quod autem dicit, Semen aliud pro Abel, significat bonos Noui Testamenti, pro patriarchis, et prophetis, et martyribus, qui occisi sunt a mala parte populi Iudeorum. Enos autem successores populi Christiani significat, qui nomen Domini inuocant. Moraliter uero per Adam et uxorem suam sanctus quisque et caro demonstratur. Per  filium, sensus perfectus. Per semen aliud pro Abel, boni sensus pro bonis.



CAPITA u---uIII.

Hic est liber, usque Adam. Hoc significat dictionem euangeliste, dicentis: Liber generationis Iesu Christi apparuit, etc. Hoc uerbum proprie de Deo et angelo siue diabolo dicitur: et genuit, usque suam, id est quia Adam ad imaginem et similitudinem Dei factus est, homines autem ad similitudinem Ade facti sunt.

uocauitque nomen illius Seth. In hoc ostenditur quod spiritus scientie et prophetie inuocatione filiorum suorum non sit raptus ab Adam.

Per annos Adam 939 uirtutes et tres leges significantur, uel spes, fides, caritas, uel tempus etatis  Christi. Per hanc genealogiam significatur generans sanctos doctores, qui et ipsi alios generant. Quod autem anni filiorum Adam decrescunt, significat quod minuendi essent anni generis post se.

Et ambulauit Enoch cum Domino. Id est, in conuersatione; ambulauitque cum Domino, id est in ascensione, figuram Christi tenens.

Et uocauit nomen illius Ne. In hac inuocatione prescientia est Lamech, dicentis: Iste nos consolatur, usque manuum nostrarum Ne interpretatur consolatio uel consolator, quia homines in diebus Ne consolati sunt, dum a peccato exstincti sunt in diluuio. Alter Ne requies interpretatur, quia requiem in arca omnibus animantibus prestitit. Ne  requies interpretatur, quia in illius tempore omnia alimenta requieuerunt per diluuium, et ideo requies. Quod autem dicit, Erunt dies illorum centum uiginti annorum, hoc est, habebunt centum uiginti annos ad agendum penitentiam, non constitutum tempus humane uite. Arca autem, quantum ex his que distribuuntur apparet, quatuor angulis, ex uno consurgens, eisdem paulatim usque ad summum in angustum attractis, in spatium unius cubiti fuit collecta. Sic enim refertur quod in fundamentis illius trecenti cubiti in longitudine, in latitudine uero quinquaginta sunt positi, triginta autem in altitudine, sed collecta in cacumen angustum, ita ut cubitum sit latitudinis et longitudinis illius. Habitationes autem in illa ad hoc facte uidentur ut per singulas mansiones  diuersa animalium uel bestiarum genera facilius secerni possent. Tradunt autem Hebrei quod Moyses, qui, ut de illo Scriptura dicit, omni sapientia Aegyptiorum eruditus fuit, secundum autem geometriam, quam precipue Aegyptii colunt, cubitorum numerum in hoc loco posuit. Apud geometras enim, secundum illam rationem que apud illos uirtus uocatur, ex solido et ex quadrato, uel in sex cubitos unum deputatur. Ne autem per omnia significat Christum. Ne autem requies interpretatur. Et Dominus dicit in Euangelio: Discite a me quia mitis sum et humilis corde, et inuenietis requiem animabus uestris. Ne solus iustus, Christus solus sine peccato est. Cui septem anime homines donantur, id est perfecti homines, per septiformem gratiam. Ne per  aquam et lignum liberat suos, Christus per crucem et baptismum liberat Christianos. Arca construitur de lignis non putrescentibus, Ecclesia instruitur hominibus in sempiternum uicturis. Arca enim ista Ecclesiam significat, que natat in fluctibus mundi huius. Quod autem dicitur esse de lignis quadratis, stabilitatem uite iustorum significat. Intus et foris, id est siue ab his qui intus sunt, siue ab his qui foris sunt, nunquam dissoluantur. Confertur sane populus hic qui saluatur in Ecclesia illis hominibus siue animalibus qui saluati sunt in arca. Quorum quia non unum est omnium meritum non unam habent in arca mansionem. Licet enim in Ecclesia omnes intra unam fidem continentur, atque uno baptismate diluantur, non tamen idem omnibus profectus est. De  quibus dicitur: Homines et iumenta saluabis, Domine. Multitudo irrationabilium iumentorum, uel etiam bestiarum, in inferioribus locis habetur. Hi autem qui per rationabilem scientiam uiuunt, qui sunt ualde pauci. Multi enim sunt uocati, pauci uero electi. Non conueniunt in Ne uerba Lamech patris sui, dicentis: Iste consolatur ab operibus et laboribus manuum nostrarum in terra cui maledixit Dominus; sed in Christum conueniunt uerba hec. Quod autem trecentorum cubitorum erat longitudo arce, centenarium numerum significat esse perfectum et plenum. Et sicut in Euangelio legimus, ubi dicit: Quia habens quis centum oues, ex quibus cum periisset una, relictis nonaginta nouem in montibus, descendit querere illam que  perierat. Hic uero centenarius totius creature rationabilis numerus, quando non ex semetipso subsistit, sed ex trinitate, descendit, et longitudinem uite, hoc est immortalitatis gratiam, ex Patre per Filium et Spiritum sanctum suscepit. Idcirco ponitur triplicatus, ut qui per ignorantiam ex centenario numero lapsi sumus, per agnitionem trinitatis restituamur in trecentos. Latitudo quinquagenarium numerum tenet, qui numerus remissioni et indulgentie consecratus est. Secundum legem enim quinquagesimo anno remissio fuit. Spiritualiter ergo Ne Christus in carne sua, id est in Ecclesia sua, hunc quinquagenarium numerum collocauit. Nisi enim remissionem peccatorum donasset credentibus, non fuisset per orbem terrarum Ecclesie latitudo diffusa. Triginta  autem altitudinis numerus simile ut CCC continet sacramentum. Quod autem ibi centeni, hoc hic deni tertio multiplicati faciunt. Ad unum autem totius constructionis numerum summa uocatur, quia unus Deus Pater, ex quo omnia, et unus Dominus, et una Ecclesie fides, et unum baptisma. Multa de his per otium in Scripturis inuenies. Triginta annorum Ioseph educitur de carcere. Triginta annorum refertur iehsu, cum uenit ad baptismum. Quinquagesimum diem et festum in nouarum frugum consecratione reperimus, et de Madianitarum spoliis Domino quinquagesima pars debebatur. Cum trecentis uiris Abraham uicit Sodomitas, et Gedeon cum trecentis uiris lingua aquam lambentibus superat. Quod autem additur, Illi fuit a latere, sacramentum remissionis  peccatorum est, quod de Christi latere emanauit. Quod iuxta Septuaginta interiora arce bicamerata aut tricamerata distinguuntur, quia Ecclesia congregat multitudinem bipartitam, propter circumcisionem et preputium. Aut tripartitam, propter tres filios Ne, quorum progenie repletus est uniuersus orbis. Quod autem septena sunt munda, et bina immunda animalia inueniuntur, non quia pauciores mali sunt quam boni, sed quia seruant unitatem Spiritus septiformis, mali autem in binario numero ad schismata faciles distribuuntur. Quod autem octauus ipse Ne, quia in Christo spes resurrectionis nostre apparuit, qui octaua die post sabbatum resurrexit. Preter arcam uero nulla caro saluatur, quia preter Ecclesie unitatem aqua baptismi, quamuis  eadem sit, non solum non ualet, sed etiam ualet ad perniciem. Quadraginta autem dies et quadraginta noctes, in quibus diluuium pluit, decem precepta euangelico numero sociata demonstrat. Quod autem quindecim cubitis supercreuit aqua, excedens altitudinem montium; sacramento enim quietis et resurrectionis transcendit Ecclesia altitudinem. Per singulos autem numeros qui hic positi sunt potest unusquisque aduertere sacramentum. Quod autem de coruo dicitur, quod non est reuersus ad Ne, aut aquis utique interemptus est, aut alicui mortuo cadaueri supernatanti iniectus, significat homines in immunditia cupiditatis teterrimos, ad illa que foris sunt in hoc mundo intentos. Quod columba missa,  non inuenta requie reuersa est, ostendit per Nouum Testamentum requiem sanctis in hoc mundo non esse promissam. Quod autem oliue fructuosum surculum retulit, significat nonnullos etiam extra Ecclesiam baptizatos, si illis pinguedo non defuerit caritatis, posteriori tempore in ore columbe, tanquam osculo pacis, ad unitatem posse perduci. Quod autem post alios septem dies dimissa, non est reuersa, significat finem seculi, quando erit requies non adhuc in sacramento spei, quo in hoc tempore consociantur, quandiu uidebitur quod de Christi latere manauit: sed iam in ipsa perfectione salutis eterne, cum tradetur regnum Deo et Patri, et ut in illa perspicua contemplatione incommutabilis ueritatis nullis ministris corporalibus egeamus. Cur sexcentesimo  et uno anno uite Ne, id est peractis sexcentis annis, aperitur arce tectum? Finita quippe sexta mundi etate reuelabitur absconditum sacramentum atque promissum. Cur uicesimo et septimo die secundi mensis dicitur sicca terra, tanquam finita esset iam baptizandi necessitas, in numero dierum quinquagesimo et septimo? Ipse est enim dies secundi mensis uicesimus septimus, qui numerus ex illa coniunctione spiritus et corporis septies octonarium habet, uno addito propter Trinitatis uinculum. Diuisi autem arcam intrant Ne et filii illius, et uxor illius, et uxores filiorum illius; coniuncti autem egrediuntur ex arca. Sic autem ponitur Ne et uxor illius, et filii illius, et uxores filiorum illius, propter continentiam necessariam in arca, quasi in Ecclesia:  et propter creationem filiorum extra arcam, quia cum saluati per arcam spiritualem resurrexerimus, adherebit caro spiritui, pace perfecta. Nunc autem interim aduersantur sibi inuicem. Quid significat diuisus Ne et uxor illius, et filii illius diuisi ab uxoribus in tempore diluuii? Quod dantur illis in escam omnia animalia, sicut Petro dicitur, Occide et manduca; quod abiecto sanguine iubentur manducare, ne uita pristina quasi suffocata in conscientia teneatur, sed habeant tanquam effusionem per confessionem. Quod uero posuit Deus testamentum inter se et homines, arcum scilicet in nubibus, ne perdat illos diluuium. Illi enim ne pereant diluuio, qui in prophetis et in diuinis Scripturis, tanquam in Dei nubibus Christum agnoscunt. Ab initio huius lectionis  breuiter tangamus que in hac expositione pretermissa sunt. Sem, Cham et Iaphet Hebraice dicuntur, quorum interpretatio, positio callida, latitudo Latine sonat, propter scientiam, sicut uocati sunt. Quique etiam in arca cum Ne tres populos cum Christo in Ecclesia, hoc est legis, nature et littere, que et Euangelium significare dicuntur. In eo autem quod uidentes filii Dei, semen Seth significat. Seth quidem semen non incongrue Filius Dei dicitur, quia pro Abel natus est, ad cuius munera Dominus respexit. Per filias uero hominum filie seminis Cain intelliguntur, quarum copulatio cum semine Seth, causa diluuii super terram, quod etiam Iudeis frequenter accidit. uindicta causa uxorum gentilium significatur  Ecclesia, que usque nunc filii Dei, id est bone cogitationes, malas acciperent cogitationes, que per filias hominum ostenduntur. Pulchre dicuntur, id est delectabiles. Dixitque Deus, Non permanebit spiritus meus in homine, id est spiritus uiuificationis, quia caro est; ac si diceret, quia fragilis, et ad peccandum facilis. Aliter per spiritum in hoc loco spiritus ire intelligitur, quasi dixisset Quia fragilem habent materiam homines, non in perpetuum irascar illis, ut alibi de hoc dictum est, Non illos reseruabo ad eternos cruciatus, sed hic restituam quod merentur. Gigantes qui hic dicuntur indicant magna peccata, etenim magnitudine peccati nati sunt. Quodque dicit, uiri famosi, sic intelligendum est quasi dixisset superbi uel fortes. Dominus autem hic penitere  dicitur, sed more hominum. Et hec prima penitentia Domini in Scripturis inuenitur de creatione hominis, quod hominem fecisset in terra, et hoc historialiter. uel quod illum fecisset in arbitrium, dum nichil proficiebat, sed peius ac peius peccauit. Et precauens in futurum, id est ne adderent amplius peccata. uel quia homines cum Gigantibus uiuere non possunt, ab homine usque ad iumenta, in quo nichil dimidium reliquit, et per hec uitia anime corporisque possunt intelligi. Ne uero inuenire gratiam coram Domino dicitur, non quia ipsius bonitas Dominum preuenit, sed iustus in aliorum comparatione fuit. Nemo enim naturaliter bonus, nisi solus Deus. Non uero iustus atque perfectus, id est, ore et opere, ut de Domino canitur: Iustus  Dominus in omnibus uiis suis, et sanctus in omnibus operibus suis. Corrupta est terra, id est, fructus illius corrupti sunt iniquitate. Omnis quippe, usque uiam suam, id est naturam suam. Bitumen et pix idem dicuntur. Bitumen autem lutum est. Cubitum autem dicitur sex palmi, a pollice usque in extremum digitum; sed tamen superius dictum est quod Aegyptiorum cubitis Moyses arcam mensus est, e quibus unus sex de Romanis cubitis tenet. Fenestram, id est obliquum, ut putatur, ut pluuiam et uentum intrare non sineret, et lux tamen per illam intraret. Cenacula, et tristega, et mansiuncule, idem sunt. Ponamque fedus meum, id est, tibi ero cooperator. Bina immunda in arcam causa creationis tantum introducuntur. Septena de mundis, causa oblationis  illorum post diluuium. Spiritualiter autem in eo quod dicit, Fac ibi arcam, consilium Patris potest intelligi ad Filium de assumptione carnis. De lignis leuigatis, id est de Iudeis lege fabricatis. Ne cum filiis suis in supremo loco, id est Christus cum apostolis suis; aues uero in secundo loco, id est sancti. Pecora in tertio, id est, innocentes. Bestie in quarto, id est mundiales. Per quintum autem locum cum stercoribus, infernus designatur. Aliter per hec quinque ascensiones Ecclesie ostenduntur, id est catechumeni, baptizati, coniugati, penitentes, sancti. Per bitumen patientia et continentia corporis et anime designatur; de mensura arce abunde dictum est. Quod autem numerus maior mundorum animalium  quam immundorum, significat plures esse cum Christo in Ecclesia, et in futuro mundos quam immundos. Pluuia post septem dies pluuia uoluntaria post ueterem legem potest intelligi, de qua dicitur: Pluuiam uoluntariam dabis Deus hereditati tue. Super terram, id est, fecit Ne omnia: hoc est in figuram Christi obedientis Patri usque ad mortem, et uniuscuiusque sancti. Quod dicit, Propter aquas diluuii, ostendit quod per baptismum uel causa persecutionis in Ecclesia itur. Quod autem dicit, septem diebus, baptismum post uetus Testamentum ostendit, uel iudicium post presens seculum. Rupte sunt omnes abyssi magne, id est testimonia ueteris Testamenti uersa sunt in sensum spiritualem. Quodque dixit, Inclusit illum Dominus, ostendit Christum  suam custodire Ecclesiam a persequentibus. Opertique sunt omnes montes sub uniuerso celo, id est, etiam cum paradiso, dum in terra est, siue excepto paradiso, dum a Cherubim custodiebantur. Quod autem dicit, Omnem carnem consumptam, hereticos precauet, existimantes alios diluuium euasisse, ut de Mathusala dictum est. Et eduxit spiritum, id est uentum; et imminute sunt aque, id est, hereses et persecutiones. Per cataractas celi, superbos ostendit. Quodque dicit, Euntes et redeuntes, significat uindictas in persecutores et hereses, in hereticos reuertentes. Coruus dimissus, et non reuersus, figuram peccatoris uel diaboli tenet, ad regnum Dei non reuertentis. Columba uero Adam significat ad paradisum reuertentem per Christum uel  unumquemque iustum ad Ecclesiam: cuius pes, id est sensus, in hoc mundo non requiescit. Intulit in arcam, id est Christus, auxilio suo ad Ecclesiam uenientes. Ramus oliue in ore columbe, confessionem Trinitatis significat in ore uniuscuiusque sancti. Cum uirentibus foliis, id est operibus perfectis. Aliter Spiritus sanctus per columbam designatur in doctrina spirituali pacem portans cessantibus heresibus uel persecutionibus super terram, id est Ecclesia. Per alios septem dies Nouum Testamentum post uetus ostendit. Ne egrediens de arca cum uxore sua significat Christum Ecclesiam suam post persecutiones ad celum ducentem. Altare uero a Ne edificatum, Ecclesiam Noui Testamenti ostendit; in qua tam de gentibus quam de Iudeis holocausta  offeruntur, id est, corpora et anime in odorem Domino suauitatis. Non maledicam terre, id est in uindicta historialiter, uel Ecclesie in nouum propter peccatores. Sementis et messis, id est doctrine et Scripture. Per frigus et estatem, castitatem et fidem significat, hiems etiam castitatem significat. Per noctem et diem, uetus et Nouum Testamentum. Aliter si in malam partem per sementem et messem, doctores et Scripturas hereseos ostendit. Per frigus et estatem, infidelitatem et uoluntatem. Per noctem et diem, hereses in utroque Testamento.



CAPUT IX.

Benedixit Deus Ne, usque ad, Omnia tibi dedi. Id est, Pater Christo cum apostolis suis. Et terror uester  ac tremor sit: hoc pro oblatione dicitur, uel quasi hec consolatio datur post uindictam. Omnes pisces maris manibus uestris traditi sunt, id est sub timore ad manducandum; et omne quod mouetur, usque cibum. Hic prima caro manducari imperatur. Quod carnem cum sanguine non comedetis, id est, licet de corpore discernatur, tamen non docet de anima.

Quicunque effuderit humanum sanguinem, usque illius. Hic primum mandatum post diluuium uindicatur; et hec est prima prohibitio.

Arcusque meus in nubibus, et uidebo illum. Hic arcus Ne filiisque illius in signum datur quod non ueniret diluuium. Iterum quod Deus in illorum cordibus timorem senserat diluuii; qui idcirco non in terra, sed in celum ponitur, ut uideatur ab omnibus.  Arcus autem duos colores habet, id est aque et ignis, que isto significantur. Arcus uero ante diluuium non fuit, sed post diluuium Ne filiisque illius in signum securitatis a diluuio a Domino datur; sic baptismum, signum securitatis est Ecclesie Christi a uindicta. Etenim homines in baptismum per aquam et ignem Spiritus sancti saluantur. Aliter arcus tres colores habere dicitur, id est, hyacinthinum, et onidis, et pubinum, id est, scandalum penitentie. et uita actualis, et ardor spiritualis in ratione baptismi. Aliter per arcum spiritualis doctrina intelligitur. Et per colorem aque, uetus Testamentum. Et per colorem ignis, Nouum, et sensus spiritualis. Moraliter autem si quis inundantibus malis conuertere se potest a rebus fluxibus et caducis, et audire uerbum Dei,  et precepta celestia, hic intra cor suum arcam salutis edificat, et bibliothecam intra se diuini conferat uerbi. Longitudinem in illa, et latitudinem, et altitudinem, et fidem, et caritatem, et spem collocat. Fidem trinitas, et longitudinem uite, et immortalitatem ostendit, latitudinem caritatis indulgentie et benignitatis fundat affectum, altitudinem spei ad celestia erexit. Summam uero arcuum suorum refert ad unum. Scit enim quia omnes quidem currunt, sed unus accipit brauium, scilicet qui cogitationum uarietate non fuerit multiplex; sed hanc bibliothecam non ex agrestibus et impolitis, sed ex quadratis construxit lignis, id est non ex secularium auctorum, sed ex propheticis et apostolicis uoluminibus. Ipsi enim sunt qui, resecatis uniuersis uitiis et excisis, quadratam  continent uitam, ex omnique parte libratam. Nam auctores secularium uoluminum possunt quidem dici ligna excelsa, non possunt tamen quadrata dici, quod in illis nequaquam uita, sed sermo collibrat. Facite autem in illo cenacula et tristega, hoc est narrationes historicas. Disce igitur et mysterium magnum quod in Christo et in Ecclesia completur. Agnosce etiam emendare mores, resecare uitia, nidos in illa diuersarum uirtutum collocans. De intus sane et de foris bituminabis illam; corde fidem gerens, ore confessionem preferens, intus scientiam, foris opera habens in arca. Ergo ad diuinorum librorum, siue animam fidelem introducere debes animalia munda et immunda. Sed munda quidem animalia facile possimus dicere, quod memoria, eruditio,  intellectus, examinatio, et iudicium illorum que legimus, aliaque his similia intelligunt. De immundis uero pronuntiare difficile est. Puto tamen quod concupiscentia et ira, quando inest, omnia anime necessaria ista. Secundum hoc ergo, quod neque posteritatis successio, siue concupiscentia reparatur, neque emendatio ulla sine ira potest neque disciplina constare, necessarie conseruanda dicantur.

Cepitque Ne uir, et reliqua. Id est Christus exercere Ecclesiam doctrina Noui Testamenti, quam etiam uineam plantauit. Bibit uinum, id est, compleuit opere que docuit, ut dicitur, Que cepit iehsu facere et docere. Sem autem et Iapheth solem et lunam significant, pallium imponentes humeris suis, id  est splendorem suum iuxta crucem, quarum facies auerse sunt, id est sua auersione in tenebras. Euigilans autem Ne, Christum resurgentem ex passione. Cum didicisset quod filius suus minor. Per filium minorem populus Iudeorum designatur. Maledictus Cham: uindictam super Iudeos prefigurare uidetur. Dicitur autem Cham quod esset seruus Sem et Iapheth; per quod intelligitur malam partem Iudeorum curuandam esse ad bonam partem Iudeorum et populi gentium. Etenim Cham populum Iudeorum, et Sem bonam partem populi Iudeorum, et Iapheth populum gentium.

Dilatet Deus Iapheth, usque Sem. Etenim Iapheth historialiter Europam habitauit, et occidentalem plagam Asie obtinuit. Iam uero illud quod post diluuium  de uinea quam plantauit inebriatus est Ne, et nudatus est in domo sua, cui non appareat ad Christum pertinere? Dum passus est, nudatus, dum crucifixus est in domo sua, id est in gente sua. Tunc enim nudata mortalitas carnis illius: quam nuditatem, id est passionem, uidens Cham derisit, id est Iudei. Sem uero et Iapheth, tanquam duo populi ex circumcisione et preputio, uestimentum posuerunt super dorsa sua, et intrantes auersi operuerunt nuditatem patris. Quodam enim modo passionem tegimus, id est, sacramento honoramus, illiusque mysterii rationem reddentes, detractionem Iudeorum operimus. Dorsa autem memoriam preteritorum significat, quia passionem Christi transactam celebrat Ecclesia, non prospectat futuram. Medius autem Cham, id est Iudei.  Ideo medius, quia nec primatum apostolorum tenuit, nec in ultimis gentibus credidit. Nuntiauit foras fratribus suis; per illum quippe manifestum est quod erat in prophetia secretum.

Benedictus Dominus Deus Sem; sit Cham seruus illius. Quid enim aliud est populus Iudeorum, nisi quidam seruus populi Christiani, baiulans legem et prophetas, ut nos honoremus per sacramentum quod illi nuntiant per litteram? Sem autem maior natu, et interpretatur, ipse est ex quo prophete et apostoli generati sunt. Iaphet autem, id est, latitudo, gentium est pater: et uidemus iuxta prophetiam Ne, in tabernaculo Sem Iaphet habitare, hoc est, in domo Legis et prophetarum Ecclesiam potius edificare.  Cham quippe interpretatur calidus, non solum Iudeos, sed etiam hereticos significat; passionem quippe Christi, que illius hominis nuditate significata est, annuntiant bene prophetando, et male agendo exhonorant. Peccante autem Cham, posteritas illius damnatur, quia reprobi hic quidem delinquunt, sed in futuro damnationem excipiunt. Sed et Iudei in posteros damnationem transmiserunt, dicentes: Sanguis eius super nos, et super filios nostros.



CAPUT X.

De Iaphet nati sunt filii Xu, de Cham XXX, De Sem XXuII: simul LXXII, de quibus orte sunt gentes LXXII: inter quas misit Dominus discipulos LXXII. De Iaphet, Gomer, id est Galate; Magog, id est Scythe; Matham, Medi; Iaban, Iones, qui et Greci;  Tubal, Iberi, qui et Hispani, et a quibus Celtiberi; Mosoch, Cappadoces. Unde apud illos urbs Mazech tyrastrates, quorum uocabulum non satis mutatum est. De Cham, Chus et Mesraim, et Futh, et Chanan. Chus hodie, que ab Hebreis Aethiopia nuncupatur. Mesraim, Aegyptus; Futh, Libyes, a quo et Mauritanie fluuius Futh dicitur, omnisque circa illam regio, Futhensis. Porro Chanan obtinuit terram quam Iudei deinceps possederunt. De terra illa egressus est Assur, et edificauit Niniuen, et plateas ciuitatis; qui de hac terra Assyriorum pullulauit imperium, quia ex nomine Nini filii Beni, Ninum condiderunt urbem magnam, quam Hebrei appellant Niniuen. De Sem, Cham, et Assur, et Arfaxat, et Lydi, et Aram. Hi ab Euphrate fluuio partem Asie, usque ad  Indicum oceanum tenent. Hela, a quo Helamite, princeps Persidis. De Assur dictum est quod Niniue urbem condidit. Arfaxat autem, a quo Chaldei. Lydi, a quo Lydia. Aram, a quo Syri, quorum metropolis Damascus est. Heber, a quo Hebrei. uaticinium quodammodo nomen filio suo Falech posuit, qui interpretatur diuisio, eo quod in diebus illius lingue diuise sunt. Primus post diluuium Nemroth tyrannidem arripuit, et edificande turris auctor exstitit, qui pro illo quod ultra naturam suam celi alta penetrare contendit, non incongrue diabolo comparatur, ex cuius persona dicitur: Ascendam super altitudinem nubium, et ero similis Altissimo. Quod autem dicitur, uenator animarum terrigenarum: deceptor, et capiens hominum genus ad mortem.



CAPUT XI.


Turris autem, superbia huius mundi, uel impia dogmata hereticorum qui postquam moti sunt ab oriente, id est a uero lumine recesserunt, uenerunt in terram Senar, quod interpretatur excussio dentium, uel fetor illorum. Statimque aduersus Deum peruersorum superbie, que turrem edificant: segregati inter se diuersitatibus errorum, quasi per dissonantiam lingue, quos Trinitas damnat, in qua offendunt, dum dicit: uenite, et confundamus linguas illorum. In sola autem domo Heber, que antea fuit lingua, remansit. Nunc quoque in sola Ecclesia unitas est confessionis. Babel autem, que et Babylon, interpretatur confusio, eo quod ibi confuse sunt  lingue. Erat autem ciuitas regni Nemroth, quem principem turris edificande Iosephus affirmat. Hebrei autem confusionem Babel uocant.

Mortuus est autem Aram ante Thare patrem suum, in terra natiuitatis sue, in Ur Chaldeorum. Tradunt Hebrei quod Aram in ignem missus sit, quia ignem adorare noluerit, quem Chaldei coluerunt, et Dei auxilio liberatus, de idololatrie igne profugerit: et hoc esse quod nunc dicitur, mortuum ante conspectum Thare patris sui in Ur Chaldeorum, id est, in igne Chaldeorum. Ur enim interpretatur ignis; quod uidelicet ignem adorare nolens, igne consumptus sit. Quod autem dicitur, De terra illa egressus est Assur, Christum figurat egredientem a mundo, qui fortis et uincens est, ut dicitur: Nemo potest intrare  domum fortis nisi fortem prius alligauerit. Quodque dicit, Aedificauit Niniuen, edificatam a Domino Ecclesiam significat. De quo dicitur, Aedificans Ierusalem Dominus. Resen quod dicitur inter Niniuen et Chale, id est, inter duas leges, ab his diuise sunt usque post diluuium, id est, a Christo et Ecclesia illius post baptismum: quodque dicitur, Erat terra labii, unitatem in gentilitate significat. Usque ad Ne et filios illius, id est, usque ad Christum cum tribus legibus, uel cum fide Trinitatis. Idcirco dicuntur turrem edificare, quia diluuium timuerunt, ut alii: uel ut memoriam haberent, antequam diuiderentur in terras, quod Scriptura confirmat.

Descendit autem Dominus uidere ciuitatem et turrim. Dominus descendere dicitur tam ad uindictam, quam  ad auxilium, ut est, quando curam generis humani prestat. Per ciuitatem et turrem, Ecclesiam hereticorum designat. In eo quod dicit, filii Adam, peccatum Adam commemorauit. Atque ita diuisit illos, id est, quia non facere fecerunt, sed tamen perdere noluit eos.



CAPUT XII.

Loquitur ad Abraham Deus: Exi de terra tua, et de cognatione tua, et de domo patris tui. Christus, relicta terra sua, et cognatione sua, et domo patris sui, populo scilicet Iudeorum, apud exteros locupletatur, in populo gentium prepollens. Ad illius quoque exemplum nobis exeundum est de terra nostra, id est de facultatibus huius mundi. Et de cognatione nostra, de conuersatione et moribus, uitiisque prioribus,  que nobis a natiuitate uelut consanguinitate coniuncta sunt. Et de domo patris nostri, id est, de omni memoria mundi huius uelut gentilitate, ut renuntiantes possimus dilatari in populum Dei, et terram celestis repromissionis cum aduenerit tempus, introduci.

Due repromissiones Abrahe dantur: una, de terra repromissionis, quod illam possideret semen illius: Benedicentur omnes gentes. Quod autem dicit, Faciam te in gentem magnam, uirtutes ostendit, ut dicitur: Magna gens est numerus uirtutum.

Quodque dicitur, Egredere de terra tua, de lege nature posse intelligi dicunt. De cognatione uero, de lege littere. De domo patris, de lege Noui Testamenti.  In terram, id est in celum. Instabilitas Abrahe instabilitatem siue inconstantiam gentis sue significat et exprimit. Gens autem Abrahe maior erat de instabilitate sua, quam quando habitauit in terra sua. Ita et Ecclesia itinere de carnali habitatione et resurrectione maiora premia habebit. Et Abraham caput fidei in figuram Christi siue Petri, supradictum testimonium in uoluminibus Salomonis figura. In principio enim doctrinam filii, in secundo doctrinam uiri, in tertio doctrinam militis: etenim doctrina paruuli est egredi de gentilitate, et doctrina uiri, egredi de peccatis suis. Doctrina militis, egredi memoria mundi huius. Abram autem hic primitus dictus est, id est excelsus. Deinde Abraham, id est pater excelsus. Abraham uero pater multarum, id  est gentium. Primo, cum non haberet filium; secundo, cum haberet filium; tertio, cum Isaac haberet. Et quando mutantur nomina, mutantur et opera. Et idcirco Abraham his tribus nominibus uocatus est, quia tria supradicta doctrina sustinuit. Benedictus, id est abundantia, Isrel historialiter. Ecclesia autem uirtutibus celi. Et benedicam tibi, id est abundantia benedicentibus, ut Ioseph et Pharaoni Aegypto euenit. Quodque dicit, Maledicam maledicentibus omnes tribus terre, id est quod omnes optassent fieri, ut gens Abrahe, uel maxime in Christo impleuit, qui in uirtutibus benedictus est. Illique benedicentibus benedicetur, id est angelis, uel fidelibus sancte benedicentibus. Maledicentibusque maledicetur, id est, ut Christus et Sathiel, ut de modis, uel uitiis, aut  hereticis aduersantibus sanctis maledixit. Quandoque ad Saram dicitur: In te benedicentur omnes tribus terre, significatur quod multis in exemplis iustorum benedicantur. Egressus est Abraham, id est in figura Christi, obedientis Patri usque ad mortem, uel cuiusque sancti. Quodque dicitur: Pertransiuit Abraham usque ad locum Sichem, Christum ostendit per patriarchas et prophetas, ad Ecclesiam, uel omnem iustum. Usque ad conuallem illustrem, id est Ecclesiam in humilitate sitam, que illustris est, ut alibi dicitur, In omnem terram exiuit sonus eorum, et in fines orbis terre uerba eorum. Chananeus autem, tunc mundiales gentilesque significantur.

Apparuitque Dominus Abraham, et dixit illi: Semini tuo dabo terram hanc. Hoc uerbum non frequenter,  nisi de tribus personis dicitur, id est, de Deo, siue angelo uel diabolo. Quodque dicit, Apparuit Dominus Abraham, significat Deum Patrem Christo apparere, uel unicuique iusto in Ecclesia. Quodque dicit, Semini tuo, semen Christum spiritualiter significat. Terram hanc, id est presentem, uel regnum omnibus sanctis. Abraham edificans altare, Ecclesiam Dei Patris in humilitate edificat. Sed in omnibus his Abraham personam Christi uel uniuscuiusque sancti tenet. Tabernaculumque illius inter duas ciuitates, Ecclesiam inter duas leges; huiusque secundum altare Ecclesiam nouam significat. Aegyptus significat mundum, in quem Christus descendit. Sarai uero animam sancti, uel sapientiam ostendit doctoris. Aegyptii autem hereticos significant, de  sapientia doctoris male estimantes. Consilium autem Abrahe et Sarai significat quod unusquisque sanctus inuocat animam suam, uel doctor sapientiam, cuius causa sanatur. Sicut hic dicitur: Ut bene sit mihi, usque ob gratiam tui. Principes autem Pharaoni nuntiantes, demones uel hereticos demonstrant, uolentes sapientiam a doctore, uel animam sanctam, uel Ecclesiam a Christo separare, et Sathieli coniungere. Que similiter in oblatione mulieris in domo Pharaonis ostenduntur. In ouibus autem, uel bobus uel in ceteris que hic commemorantur, sensus manifestus est. Flagellauit autem Dominus Pharaonem infirmitate, uel sterilitate uxorem illius. Et hoc significat quod Christus flagellat hereticos retinentes  animam sapientiamque siue Ecclesiam, et flagellati dimittuntur, ut hic dicitur. Ecce coniux tua, accipe illam. Pharao autem intellexit, id est uel natura, aut per uisionem. Abraham et uxor illius Christum et Ecclesiam significant, et Loth populum sanctum. Ascendentes de Aegypto, id est de mundo. In sequentibus autem sensus manifestus est. Erat autem Abraham septuaginta et quinque annorum, cum egrederetur de Carran. Inde insolubilis questio nascitur. Si enim Thare pater Abraham, cum adhuc esset in terra Chaldeorum, septuaginta annorum genuit Abraham, et postea in terra, hoc est in Carram, ducentesimo quinto anno etatis sue mortuus est, quomodo nunc post mortem Thare Abraham exiens de Carran, septuaginta quinque annorum fuisse memoratur cum  a natiuitate Abraham usque ad mortem patris illius centum triginta quinque anni fuisse doceantur? uera est igitur Hebreorum traditio, quam supra diximus quod egressus sit Thare cum filiis suis de Ur Chaldeorum, et quod Abraham Babylonio uallatus incendio, quia idola adorare noluit, Dei sit auxilio liberatus. Dicunt itaque illi dies uite tempusque etatis reputari, ex quo confessus est Dominum, spernens idola Chaldeorum. Potest autem fieri ut quia Scriptura reliquit incertum, ante paucos annos Thare de Chaldea profectus uenerit in Carra, qua morte obierit, uel certe post persecutionem in Carram uenerit, et ibi diutius sit moratus.



CAPUT XIII.

Reuerso igitur Abraham ex Aegypto, unde uenerat,  tunc Loth frater illius in terram Sodomorum, salua caritate discessit, uitans discordiam; quia diuites facti erant ualde, et pastores eorum rixabantur. Quod autem dicitur, Et introduxerunt in domum Pharaonis, potest excusari Sara, quo iuxta librum Esther, quecunque mulierum placuisset regi apud ueteres, sex mensibus ungebatur oleo myrteo myrrhato et sex mensibus uariis pigmentis ornata, tunc demum ingrediebatur ad regem. Et fieri potest ut dum per annum illum ad regem preparabatur introitus, Pharao sit percussus a Domino, illa intacta permanserit. Alii uero dicunt per greges Loth uarias uirtutes designari populi sancti, et quando diceret, Non potuit illos capere terra, Loth uidetur personam et populum hereticorum designare, quem cum populo Christiano  Ecclesia non capit. Chananeus autem et Pherezeus, demones uel peccata, uel uitia designant. In illa terra in illo populo hereticorum. Ex sanctorum persona dicitur, Recede a me, obsecro, utriusque populi doctoribus inter se rixantibus. Et hoc significat quod peccatoribus dicitur, Ite maledicti in ignem eternum. Quodque dicit, Si ad sinistram, infidelitatem uel in infernum significat. Dexteram uero, prosperitatem mundialem. Et quando duo hec Abraham elegit, dextera plaga fidem uel regnum sanctorum significat, sinistra uero confractionem uoluntatis. In hoc loco Iordanus doctrinam hereticorum ostendit, quia uniuersa terra irrigabatur, id est fluminibus, fontibus, quemadmodum paradisus Domini, quia sic sua Ecclesia  hereticis uidetur. uenientibus, id est, terminis. In his que sequuntur, sensus manifestus est. Populus quidem hereticorum in Sodomis, id est, in peccatis habitat. Christo uero cum Ecclesia dicitur: Leuate oculos in celum, hoc est, a mundo; ut, Ad te leuaui oculos meos, qui habitas in celis. Per quatuor partes, quatuor Euangelia figurantur. Cuique omnis terra datur, ut alibi: Postula a me, et dabo tibi gentes hereditatem tuam, et possessionem tuam terminos terre, usque in sempiternum, id est, pro longitudine temporum. Que hic sequuntur Christo conueniunt spiritualiter cum Ecclesia sua.



CAPUT XIu.

Et percusserunt Ephraim in Astaroth Carnaim, et Susim cum illis. Etenim Susim terribiles et horrendi  interpretatur. Raphaim, hoc est, gigantes, in ciuitate sua, que hodie sic uocatur. Significat autem, quod quatuor reges qui uenerunt de Babylonia, interfecerunt gigantes, et robustos quoque Arabie, Astaroth, Carnaim, terram gigantum quamdam in supercilio Sodomorum.

Et percusserunt omnem regionem Amalecitarum, et Amorrheum sedentem in Asalonthamar. Hoc oppidum est quod nunc uocatur Engaddi, balsami et palmarum fertile. Asalonthamar autem interpretatur urbs Palmarum: Thamar quippe palma dicitur. Quatuor reges quinque superauerunt: possunt quippe contrarias uirtutes significare, heresim scilicet, gentilitatem, hypocrisim, auaritiam, que est idolorum seruitus: que reges nuncupantur, quia in multo uim  regni exercent. Quinque autem reges qui superantur ab his, quinque sensus corporis possunt intelligi, quia et ipsi reges, quia ex his homo noster exterior regitur.

Terga uerterunt. Donec Abraham pater excelsus, uictis quatuor regibus supradictis, spolia reuocet. Et Loth propinquum declinantur, utique a malo ex eorum potestate eripiat. Quod autem recedere quinque reges a quatuor dicuntur, significat quod illos maxime persequitur contraria potestate, quos ante in seruitutem retinuit. Quod autem in trecentis decem et octo pater ille excelsus, cui in oratione Dominica dicimus Pater noster, significat quod per electos qui in persecutione uirtutum constituti sunt, fundati  fide Trinitatis, et habentes plenitudinem Decalogi, octaua die, que sabbatum sequitur, cum Christo resurgentes.

Reuertenti igitur Abraham occurrit Melchisedech, proferens panem et uinum: sacerdos Dei summi benedixit Abraham. Hunc Melchisedech Paulus sine patre, sine matre commemorans, figuraliter refert ad Christum, qui sine patre in terra, sine matre in celo erat, et sacerdos in eternum, qui et Melchisedech, id est, rex iustus, ut alibi, Iustus Dominus in omnibus uiis suis. Utique per mysterium, ut non pecudum uictimas, sed oblationem panis et uini, id est corporis et sanguinis in sacrificio offeramus.

Dedit uero Abraham decimas Melchisedech post benedictionem. Spiritualiter sciens sacerdotium melius  futurum in populo gentium, quam Leuiticum, quod de ipso erat in Isrel nasciturum. Nomen autem Melchisedech, rex pacis uel rex iustitie interpretatur, qui bene refertur ad Christum. Orietur enim inquit, in diebus eius iustitia et abundantia pacis. Melchisedech, de quo Hebrei estimant quod ipse sit Sem filius Ne; et supputantes annos illius, usque ad Isaac illum uixisse ostendunt. Omnis primogenitus donec sacerdotio fungitur Aaron, fuit pontifex. Porro Salem, id est Ierusalem, que prius Salem nuncupata est. Per Salem Ecclesia designatur, cui Christus rex est, proferens corpus et sanguinem suum, sacerdos Dei Patris omnipotentis, a quo sacerdote Abraham benedictus est, id est, populus Christianus. Quod dicit, Hostes in manibus eius, demones et hereticos  ostendit in potestate Christiani. Per decimas uero que Abraham donat, bonas operationes quas supradictus populus per decem sensus et decem uerba legis Christo offert, ostendit. Rex Sodomorum diabolum significat inuidentem Christo multis animabus.

Quodque dicit, Leuo manus meas, genus iurandi est. Et quod sequitur: A silo sub tegminis usque que tua sunt, Christum indicat non accipere quidquam ex parte diaboli in suam Ecclesiam. Que comederunt iuuenes, id est apostoli, et doctores, et successores eorum. Et partibus uirorum, usque Mambre. In hac dictione tres populi leges, uel uniuersi qui credunt in Trinitate ostenduntur.



CAPUT Xu.

Noli timere, Abraham. Hoc doctori, et iusto, et  principi dicitur. Ideo autem quod dicit, Quid dabit mihi lex Moysi? ostendit, quia de bonis terre tantum fuit. Petitio uero filii est, ubi dicitur: Ego uado absque liberis. Post hoc fuit illi duplex figura promissi seminis, dum esset de potestate sollicitus.

Ostendit enim illi Deus stellas celi, dicens: Sic erit semen tuum. Id est, Christiana gens, cui in fide pater est, que resurrectionis lumine coruscat.

Monstrauit et arenam, dicens: Sic erit in multitudine semen tuum. Hoc est, erit quidem copiosa gens Iudeorum, sed sterilis et infecunda, uelut arena. Quod petiuit signum, non quasi dubitans an fieret, sed quomodo futurum esset exquirens. Quod autem Abraham non suum tempus exquirit, sed familie  sue post se, Christum ostendit sollicitum de apostolis suis. Sicut etiam Moyses de populo suo, sic et boni principes de suis ecclesiis preuident. Quodque dicitur, Illico sermo Domini ad illum factus, genus misericordie ostenditur. Cui Dominus: Sume, inquit, mihi uaccam triennem, et capram triennem, et arietem trium annorum, turturem et columbam, et reliqua. Per uaccam triennem significata est plebs, posita sub iugo legis. Per capram triennem, eadem plebs, peccatrix. Per arietem trium annorum, eadem plebs regnatura: que animalia ideo trina dicuntur, quia per articulos temporum usque ad Ne, et inde usque ad Abraham, et inde usque ad Dauid. Tanquam tertiam etatem gerens ille populus adoleuit. Per turturem et columbam, spirituales in illo populo significati  sunt, quorum etas temporalis ideo tacetur, quia eterna meditantes transgressi sunt temporalia desideria. Sed quid est quod animalia tria diuiduntur aduersum se inuicem partibus constituti, nisi quod carnales et in ueteri populo et nunc inter se diuiduntur? Porro aues idcirco inter se non diuiduntur quia spirituales indiuidui sunt, schisma non cogitant: siue a turbis se remouent, siue intra illas conuersantur, utuntur ut columba, utraque tamen auis simplex et innocens.

uolucres descendentes super cadauera diuisa, spiritus immundi sunt, pastum quemdam de carnalium diuisione querentes. Abigebat illos Abraham: significat Isrel spe, propter merita iustorum liberandos. Circa solis occasum pauor irruit in Abraham: significat  circa seculi finem magnam perturbationem in Antichristo sanctis futuram. Cum sol occubuisset, facta est caligo, et apparuit clibanus et lampas transiens inter diuisa illa: quia post illum mundi finem segregat iudicium Dei reprobos ab electis. Affligunt illos quadringentis annis: non quod sub Aegyptiis quadringentis annis seruierunt, sed quod ab eo tempore quo hec Abrahe promittuntur, iste numerus impletus est. Possumus autem per uaccam triennem, et arietem, et capram, et turturem, et columbam, uniuersas intelligere animas que crediture erunt. Trium annorum esse dicuntur, quia in Trinitatis erunt mysterium crediture. Et quia in sancta Ecclesia non solum carnales, sed etiam spiritales inueniuntur, ideo per animalia et aues Ecclesia significatur. Cetera  usque in finem parabole in supradictum sensum conueniunt. Moraliter quoque uaccam proposuimus intelligere pro uirtute, capram pro substantia corporis, ouem pro spirituali dono. Cum turture et columba, id est, castitate et innocentia. Trina omnia dicuntur, quasi confessione terna munita, quia animalia in duas partes diuidit. Et nos cernamus quid prepositi, quid subiecti agere debeant, ut omnia nostra cum ordine fiant. Aues autem non diuidit. Non enim debemus illo modo diuidere, ut aliud in publico, aliud coram Deo, eadem ratione et innocentia nos diuidamus. Descenderunt super cadauera uolucres, et abigebat eos Abraham. uolucres refugos dicit, qui semper uolunt contaminare uictimas Trinitati a te oblatas, quia propter principales sensus  non permittit ut confundatur talis diuisio. Dum occubuisset sol, facta est caligo. Decumbente enim ratione mentis, totum pectus nostrum tenebris occupatur, ut non uideamus que nobis desunt. Clibanus fumigans, et lampas ignis transiens inter diuisiones illas. Cum enim intellexerit se homo peccatorum tenebris inuolutum, tunc pectus illius quasi fornax estuans fumos ignorantie euaporat, et postea lampadem diuini luminis meretur habere.

Pepigit Dominus cum Abraham fedus. In hoc lex circumcisionis designari dicitur. Quodque a fluuio Aegypti usque ad fluuium magnum, a lege ueteris Testamenti, usque ad Nouum spiritualiter intelligitur. Per Chananeos et Iebuseos uitia designantur.



CAPUT XuI.


Per Sarai uxorem Abraham, Ecclesia synagoge. Et tunc Abraham, id est, Christus, non genuit liberos, quia tunc pauci fideles fuerunt. Ancilla autem Aegyptia Ecclesiam mundialem ex gentibus ostendit.

Ingredere ad ancillam meam, si forte saltem ex illa suscipiam filios. Hoc a Patre Filio Christo dicitur, qui filios etiam ex gentibus uoluit Christum accipere. Cumque ille acquiesceret deprecanti, et reliqua. Hic maxime impletur interpretatio nominis, quod est Sara, quod est princeps mea. Post decem annos, id est, post uerba legis, quod ancilla postquam conceperat, despexerit dominam suam, significat despectam Synagogam ab Ecclesia gentium, postquam crediderat. Etenim collocatio Synagoge Iudeorum et Ecclesie  gentium non erat, donec ancilla peperit, id est, donec fidem haberet Ecclesia gentium. Quod autem dicit, Ancilla tua in manu tua, Ecclesiam gentium ascribit sub potestate fidelium Iudeorum, id est, apostolorum. Quod autem dicit, Utere ea ut libet, hoc prefigurat, Cum autem uenerit plenitudo gentium, sic omnis Isrel saluus erit. Quod autem Agar fugam iniit, primitiua Ecclesia intelligitur a Synagoga afflicta Dei consensu. Angelus autem illam inueniens iuxta fontem. Christus inuenit iuxta baptismum. In solitudine, id est, in mundo. Quod dicit, Reuertere ad dominam tuam, pacem a Christo commendatam intelligimus, ut est: Qui facit utraque unum. Et humiliare sub manibus ipsius; ita Christus docet humilitatem Ecclesiam gentium. Ecclesie primitiue pre multitudine, id est  credentium. Ecce tu concepisti, et paries, id est, Ecclesia concepit in baptismo, et peperit in fide et opere. Ismel autem auditio dei est. Populus credentium, qui ferus homo dicitur, id est, contra demones et hereticos. Et e regione uniuersorum fratrum suorum figet tabernacula, id est Ecclesiam, iuxta populos mundiales. uocauit nomen illius id in adorando, tu Deus qui uidisti me, id est, in persecutione. Quod autem se dicit uidisse posteriora uidentis, ostendit quia hic Ecclesia per speculum uidet. Puteum autem uidentis, id est, populi gentium: uidentis, id est, Dei, uel angeli. Inter Cades et Barad, id est, inter duas leges, baptismum.



CAPUT XuII.

Fedus meum inter me et te. Legem inter Christum  Ecclesiamque demonstrat, que multiplicatur multitudine populi fidelium; per pactum uero circumcisionis, populi carnales. Reges ex te egredientur, id est, apostoli a Christo. Quod autem dicit federe sempiterno, in nouo uel in futuro impletur. In possessionem eternam, id est, in celo. Hoc est pactum quod obseruabis, id est, lex circumcisionis populo carnali et spirituali, id est, Nouum Testamentum populo spirituali. Post hoc accepit signum circumcisionis.

Circumcidetur ex uobis omne masculinum, infans octo dierum circumcidetur, et reliqua. Quid autem significat circumcisio, nisi renouatam naturam per baptismum, post exspoliationem ueteris hominis? Et quid octauus dies, nisi Nouum Testamentum, in  quo per resurrectionem Saluatoris octaua die, et post sabbatum factum renouamur, et circumcisi uniuersis uitiis noui homines efficiamur, Christusque hebdomada completa post sabbatum resurrexerit? Quod uero non solum filios, sed seruos et uernaculos emptitios circumcidi precepit, ad omnem gratiam redemptionis pertinere testatur. Ibi parentum mutantur nomina, ut omnia resonent nouitatem. Nam Abram interpretatur pater excelsus. Abraham pater multarum, id est, gentium; quo nomine nuntiabatur quod multe gentes fidei illius sequerentur uestigia. Quod autem sequitur: Qui non circumcidetur octaua die, peribit anima illa, quia pactum meum irritum fecit, significat quod paruuli non secundum opus, sed secundum originem, in primo homine pactum dissipauerunt.  Circumcidimus itaque cor nostrum cum cogitationes abdicamus; et ita labiis et auribus debemus circumcidi, ut in omnibus stulta et superflua declinemus. Dicunt autem Hebrei quod ex nomine suo Deus apud eos tetragrammaton e litteram addiderit Abrahe et Sarre nominibus. Dicebantur enim primum Abram, qui interpretatur pater excelsus, et postea Abraham, id est, multarum gentium. Nam quod sequitur gentium, non habetur in nomine, sed subauditur. Nec mirandum, quod apud Grecos et nos a littera uideatur addita, et nos e litteram in Hebreo additam dixerimus. Idioma enim lingua illius est per e quidem scribere, sed a legere; sicut econtrario a litteram pro e sepe pronuntiant: errant enim qui putant Saram primum per unum r scriptum  fuisse, et postea illi alterum r additum. Sarri igitur primum uocata est. Sublato ergo, id est, addita e, que per a legitur, et uocatur Sarra. Sarrai interpretatur princeps mea domus, Sarra princeps. Idcirco autem ad Abraham circumcisio commendata est, ut sub lege esset, sicut et Adam, ne de ligno manducaret; ut probaretur, si compleret hoc an non. Idcirco uero octaua die circumciduntur, quia etas non potuit ante sustinere. Circumcisione octo uitiorum circumcisionem, significans in noua teneritate. Causa autem pudicitie hoc membrum circumciditur, uel quia in illo uoluptas sit, ut in nobis similiter circumcidatur. Circumcisio uero in una parte corporis datur, eo quod corpus et infernum significat, in quibus  stercora et quisquilie fiunt; non in superiore, quem celum et animam significat, in quibus non est malum, sed omne bonum. Hec autem lex Abrahe non donaretur, si Adam custodisset legem sibi datam. Tres autem differentie inter ipsos Iudeos et gentes dicuntur, id est, lex, et oblationes, et uestimenta. Isaac autem per Abraham centenarium et Sarram nonagenariam ortus, Christum significat nasciturum inter centesimam perfectionem, et nouem ordines angelorum. Et sicut Isaac per prophetiam nascitur, sic et Christus per patriarchas et prophetas prophetatur. Quod autem dicit, Duodecim duces generabit, tam historialiter potest intelligi, quam spiritualiter, duodecim apostolos tempore isto, id est, lege littere; in anno altero, hoc est in nouo.



CAPUT XuIII.


Post hec apparuerunt Abrahe tres uiri, et reliqua. Notandum quod Abraham triplicem figuram habeat: primam Saluatoris, quando exiuit de terra sua; secundam Patris, cum immolauit filium; tertiam in hoc loco sanctorum qui aduentum Domini cum gaudio susceperunt. Tabernaculum Abrahe ipsa Ierusalem, ubi pro tempore apostoli fuerunt, ubi primum Dominus a credentibus acceptus est. In tribus uiris qui uenerunt, illius pronuntiatur aduentus. Cum quo duo angeli comitabantur, quos plerique Moysen et Eliam putant: unum per legem aduentum Domini predicantem, alium in fine mundi, antequam Christus ueniat, uenturum. Denique et in monte cum illo uisi sunt. Quod autem tres uiros uidens, unum adorauit,  Dominum Saluatorem significat, cuius aduentu prestolatus erat. Unde Dominus dicit: Abraham exsultauit uidere diem meum, et uidit, et gauisus est. Tunc enim mysterium futurum aspexit, unde et pedes illorum lauit, ut in extremo tempore lauari purificatione monstraret. Pedes enim extrema significant. Et in conuiuium uitulum preparauit saginatum. Iste autem uitulus saginatus, Domini Iesu corpus est. Ipse uitulus pro redeunte filio occiditur. Butyrum pinguissimum Euangeliorum est documentum. Lac quippe, iuxta Apostolum, prisce legis habet figuram. uitulum autem cum lacte et butyro Abraham edendum apposuit, quia nec corpus Domini sine lacte legis, sine butyro Euangelii esse potest. Tria autem sata tres filios Ne significant. Ex quibus hominum genus  ortum est, qui diuine Trinitati credentes, ex aqua baptismatis per Ecclesiam, cuius imago Sarra fuit, conspergendi essent, et in unum panem corporis Domini redigendi. Subcineritios autem, ut per penitentiam preteritorum delictorum Spiritus sancti uapore decocti, esca beneplacita Deo efficiantur. Sub arbore sedisse illos dicit, passionis dominice fuit signum, cuius ipsi sunt predicatores. Potest quoque intelligi Abraham rationalis esse sensus in homine; Sarra autem caro intelligi. Cum enim ambo receperunt Deum, portant enim pascua diuersa uirtutum. Mambre autem, hoc est Hebron. Mambre autem uocabatur unus amicorum Abraham. Hi autem dicunt per hanc uallem humilitatem ostendi. Per humilitatem  enim Dominus ad unumquemque uenit. Per ostium uero fidem, et feruorem diei, calorem fidei. Et tres uiros, tres leges. In quarum tamen una maxime Dominum adorat populus Christianus. Historialiter autem perfectionem Abrahe ostendit, quod ad illum tres uiri in feruore diei uenerunt. Idcirco enim specialiter Dominus ad illum uenit, quia homo tunc non fuit melior illo, ut indicaretur ei de uindicta ciuitatum, et quod Sarre filius esset. Loth autem in hoc imperfectior cernitur, quod ad illum duo, et ad uesperum ueniunt. Per tria sata, spes, fides, caritas demonstrantur: uel cogitatio, et uerbum, et opus, que commiscentur in fide. Subcineritius humilitatem ostendit. Per puerum, cuius filius datur, populus Iudeorum significatur. Et coxit illum, id est  Christum in passione. Tulit quoque, id est, populus perfectus. Querendum est autem quomodo comedisse dicuntur: quod alii sic intelligunt quod historialiter manducauerunt dum corpora acceperunt, uel ille cibus pauperibus Dei potestate oblatus est. Circa tempus hoc ueniam: non de temporibus hoc significans, sed equalitate aduentus sui, quando per Filium promissum nasciturus erat fidelis populus. Ipsa est enim Sarra sterilis, cui dicitur: Letare, sterilis, que non paris. Risus autem Sarre non est dubitatio, sed prophetia, siue quod risus est futurus incredulis Christo, siue quod omnes inimicos suos in iudicio esset risurus. Unde et Isaac risus interpretatur. Quod autem dicit, Non possum celare, sic intelligendum quasi dixisset, Nolo. Quodque dicit, uita comitante,  more loquitur hominis. Dixitque Deus, clamor Sodomorum, id est, pro nequitia eorum, siue auditus est ab hominibus et angelis. Descendam, id est, ad uindictam: Et uidebo, id est, in misericordia. Post hanc promissionem uertitur in cinerem Sodoma et Gomorrha. Sed quid significat quod iusti usque ad decem, si inuenirentur in Sodomis, dicit Dominus urbem esse saluandam? Quinquagenarium numerum propter penitentiam posuit, si forte conuerterentur et saluarentur. Psalmus quinquagesimus psalmus penitentie est. Usque ad decem autem non perire ciuitatem dicit, quasi in quolibet decem preceptorum custodia Christi nomen inueniatur, iste non periit. Denario quoque numero crucem Christi demonstrat.  Nam et quod quinque ciuitates conflagrate sunt, illud significat quod omnes qui quinque sensus corporis libidinose tractauerint, in iudicio concremandi sunt.



CAPUT XIX.

Ipse autem Lot, qui ex illo incendio meruit euadere, significat sanctos, qui inter iniquos atque impios gemunt, quorum factis non consentiunt, et a quibus in fine mundi liberabuntur. Uxor autem Lot illorum genus figurauit qui, per gratiam Dei uocati, respiciunt retro. Quod in sal conuersa est, exemplum portat ad condimentum fidelium, unde alii salientur. Unde Dominus dicit: Mementote uxoris Lot, ardentem fugientis Sodomam. Segor uenit, et nequaquam ad montana ascendit: significat illos qui  illicita carnis desideria declinant, sed tamen contemplationis apicem subire nequeunt. Hoc est, quod exiuit Lot de Sodomis, ad montana tamen non peruenit, quia damnabilis quidem uita derelinquitur, sed celsitudo speculationis subtiliter non continetur. Quodque sequitur, Nunquid non modica est, et uiuit anima mea, significat quia talis uita, nec mundi curis ex tota discreta, nec gaudio salutis eterne aliena. Aliud autem nunc Lot significat, aliud quando fuerunt filie illius cum eo. Tunc enim legem significat, quam male intelligentes quidam, se inebriant, illaque illegitime utendo, infidelitatis opera pariunt. Bona est enim, inquit Apostolus, lex, si quis legitime utatur. Dueque filie illius, scribas et phariseos, male generantes carnales filios de lege, significare possunt.  Alio quoque sensu Lot significat legem: nec incongruum quod femineo genere apud nos lex declinatur, cum in Greco masculum genus seruet. Uxor autem huius, ille populus, qui de Aegypto liberatus, et de persecutione Pharaonis, tanquam de Sodomitis ignibus, rursum carnales ollas Aegypti cupiens, retro respexit, cecidit in deserto. Ibi ergo lex primum populum, tanquam retro respicientem uxorem reliquit ac perdidit. Inde ueniens habitauit in Segor, de qua dicit, Est parua, et abscondar in illa. Tribus autem causis dicitur Lot nolle in montem ascendere: historialiter, id est, pre timore bestiarum et serpentum, uel pro plaga que euenit, uel pro ciuitate saluanda. Ciuitas autem a conuersatione multorum dicitur, pro eo quod plurimorum consciscat  et in unum contineat uitas. Hi autem qui in lege conuersantur, paruam habent conuersationem, quandiu secundum litteram intelligunt legem. Nihil grande est sabbata et neomenias, et circumcisionem carnis, et reliqua carnaliter obseruare. Si autem spiritualiter quis ceperit, ille obseruantie, que erant carnaliter parue, erunt magne. Ascendit post hoc in montem, et habitauit ibi in spelunca, ipse et due filie illius. Et lex ascendisse putanda est, eo quod ibi per templum a Salomone constructum accessit ornatus. Cum facta est domus orationis, mali autem fecerunt illam speluncam latronum. Habitauit ergo Lot in spelunca, et due filie illius, quas propterea describit dicens, Ollam et Olibam duas sorores esse: quidam Ollam Samariam, Olibam autem quidam  Iudeam. In duas ergo partes populus diuisus, duas fecit filias legis. Iste carnalem cupiunt progeniem propagare, et uires regni terrestris numerosa posteritate munire, sopientes patrem, et somnum illi inducentes: id est, tegentes et obseruantes illius spiritualiter sensum solum ex illo carnis intelligentiam tribuunt. Inde genuerunt tales filios, quos nec agnoscere pater potest. Segor autem ex illo quod dixit Lot, Nunquid non est parua, et saluabor in illa, interpretatur parua. Ab aliquibus queritur quare de celo uindicta datur? Quia magna fuit illorum malitia, idcirco datur uindicta: extra consuetudinem data est, quia extra consuetudinem peccauerunt. Idcirco sulphureus ignis super illos uenit, quia alius non  habetur ignis in quo putredo sit. Etenim sulphur ignis est alicuius ligni, cuius natura partis ardescit, et ob hanc similitudinem etiam hinc ignis sulphur. Duo autem ignes in hoc significantur, quia peccatum naturale fecerunt et innaturale. Duo autem angeli qui uindicant, duarum legum typum tenent punientium se non implentes. Lot in hoc peccato quod peccauit, excusabilis dicitur, dum non sensit. Et excusabilis, dum uinum usque in hunc modum biberat. Sic et filie illius excusabiles, dum causa creationis fecerunt. Et inexcusabiles sunt, dum Segor sanam, et mundum non perditum uiderunt, propter duas ciuitates tantum.

Moraliter quoque Lot significat rationalem sensum, et uirilem animum. Uxor eius, que retro respicit,  carnalem concupiscentiis deditam. Obserua autem, ne forte cum effugeris flammam mundi, et incendia carnis euaseris, etiam cum parua Segor, qui est medius quidam et ciuilis profectus, supergressus fueris, et ad scientie altitudinem, uelut ad montem ascenderis. Insidiantur tibi due filie tue, que te sequuntur. Et cum ascendit ad montem, id est, superbiam, maior soror, et uana gloria: que idcirco filie dicuntur quia non extrinsecus, sed de nobis oriuntur, in spelunca pectoris insidiantur nobis, ut de nobis dormientibus, neque sentientibus, generare possint filios sensus utique et actus reprobos. Et ascendit Lot de Segor, et sedit in monte, timuit enim sedere in Segor. Queritur: Cum primum pretulit Segor fuge montis, cur nunc de Segor ad  montem migret ? Bele autem primum et Salisa nuncupata sit; timueritque Lot, dicens: Si cum terra urbes starent, ipsa sepe subuersa est, quanto magis nunc in communi ruina non poterit liberari? uocauitque nomen illius Moab, id est, ex patre. Minor autem genuit Amon, id est, filius populi mei.



CAPUT XX.

Dixit autem Abraham Sarram sororem suam esse: certus de Deo, quod uiolari illum non sineret, sicut primum a Pharaone. Sarra autem Ecclesia in hac peregrinatione, atque inter alienigenas pollui non sinitur, ut sit uiro suo sine macula et ruga. In gloria quippe Christi recte uiuit Ecclesia, ut pulchritudo  eius honor sit uiro illius, sicut Abraham propter Sarram honorabatur: cui reges munera offerunt, sicut Abimelech obtulit. Et mirum quod amari potuit, et uiolari non potuit. Etenim Ecclesia Domino Iesu in occulto uxor, in secreto quippe spirituali, anima humana uel Ecclesia inheret uerbo Dei, ut sint duo in carne una. Quod autem tunc in Abimelech prius et posterius figuratum est, hoc in terreno regno, cuius typum gerit Abimelech, in prioribus et posterioribus regibus adimpletum est; qui prius Ecclesiam persequentes, illamque uiolare cupientes, non tamen ualent, et sic postea honorauerunt. Soror autem Christi Ecclesia, non de matre: non enim de terrena generatione, sed de celesti generatione Christo commendatur, secundum quam generationem  spirituales sumus. Neque hanc generationem de Synagoga matre Christi secundum carnem, sed a Deo patre accepimus. Cuius sit autem uxor, occultatur: cuius sit soror, non tacetur; quia occultum est et difficile ad intelligendum quomodo uerbo Dei anima humana copuletur. Quod uero occulta cognatione fratres Christi sunt sancti, effusius ex Christi uerbis in Euangelio patet.



CAPUT XXI.

Pergrande conuiuium quod fecit Abraham in die ablactationis Isaac, conuiuium Christi in nouo die perfectionis populi Christiani figuratur. Ablactabantur autem pueri illorum quinto anno, uel, ut alii, secundo anno. Cum uidisset Sarra Isaac ludentem cum  Ismel, ait: Eiice ancillam et filium illius. Querendum est cur antea Sarra uoluit maritum suscipere filium de ancilla, et nunc cum matre iubet expelli domo? Non zelo fecit accensa, sed mysterio compulsa. Agar autem, id est, Synagoga, in seruitutem genuit priorem populum: Sarra, id est, Ecclesia, in libertatem genuit populum Christianum. Panes autem hoc indicauerunt, quod uetus sacerdotium panes propositionis portaret secum. Uter uero aque defecit; iudicii purificatio signatur. Defectura siue doctrina eorum carnalis in pelle mortua, id est, in carne ueteris hominis. Quod uero erat Agar in solitudine cum filio suo, significat Synagogam cum populo suo expulsam de terra sua sine sacerdotio, et sacerdotium errare, et uiam que Christus est, ignorare.  Quod filius siti deperiit, significat populum nullam habere spiritualem purificationem. Quod uero filium sub arbore proiecit, et sic demonstrante angelo fontem aspicit, significat quosdam ex illo populo ad umbram ligni crucis refugium petituros, uisurosque fontem aque uiue reseratis oculis, id est, Christum. Angelus iste similitudo est Elie, per quem iste crediturus est. Quod autem dicitur, Faciam illum in gentem magnam; quod copiosus populus Iudeorum esset regnaturus in mundo, siue quod celestis regni gloriam consecuturi essent, qui ex illis crediderunt. Quod autem dicit angelum, et postea illum dominum uocat: filium illum fuisse credendum est, qui per legem et prophetas semper locutus est; qui etiam est angelus magni consilii. Bersabee puteus  septimus interpretatur, siue puteus Iuramenti: siue quod septem agnas acceperit Abimelech ab Abraham, siue quod iurauerunt ibi pactum. Sabee enim, siue iuramentum, siue septem in Hebreo significat. Notandum autem quod Isaac non ad quercum Mambre, sed in Geraris natus sit, ubi et Bersabee usque hodie oppidum est. Huius rei testis est Scriptura, que dicit: Habitauit Abraham in terra Philistinorum. Alii dicunt figuram Christi teneri, ubi dicitur: Non uidebo morientem puerum. Et in hoc significatur quod Iudei Gentibus Christum tradiderunt ad crucifigendum, et non ipsi illum crucifixerunt. Et quod dicitur, Quid agis, Agar? et sic intelligunt quasi diceret: Quid agis in lege littere? Et in his omnibus Agar partem ostendit fidelium Iudeorum, cui dicitur,  Surge, id est, in fide; Et tolle, id est, opus fidei. Quod autem dicitur tenere manum illius, cooperationem Ecclesie ostendit. Aperuitque oculos illius, id est, sensus in fide. Uter autem impletus, uetus lex impleta sensu spirituali, qui datur bibere populo Christiano. Quod autem Ismel sagittarius dicitur, non incongrue populo Iudaico conuenit, hoc est iugulando hostias legis. De conuiuio autem quod fecit Abraham alibi dicitur. Fit autem conuiuium, cum lacte depellitur Isaac, et fit letitia magna patri excelso. Summo autem doctori de his qui iam lacte non indigent, sed cibo forti, qui pro possibilitate sumendi exercitatos habent sensus, et discretionem boni ac mali. Super illis autem conuiuium non potest,  de quibus dicit Apostolus: Lac dedi uobis in escam. Quod autem dicit, Indignata est Sarra, cum uidisset Ismel ludentem cum Isaac; significat quasi caro, cuius personam gerit Ismel, spiritui blandiatur, qui est Isaac. Etsi in delectationibus liceat huiusmodi ludus carnis cum spiritu, Sarram tamen maxime que est uirtus offendit. Duo autem filii Abraham, unus de ancilla, et alter de libera: uterque tamen filius Abraham, licet non uterque liber. Propterea qui de ancilla nascitur, heres quidem non fit cum filio libere accipere promissionem. Spiritualiter ergo omnes qui per fidem ueniunt ad agnitionem Dei, possunt filii Abraham dici. Sed in his sunt alii qui pro caritate ueniunt, alii pro metu futuri iudicii, dicitur: Qui timet, non est perfectus  in caritate: sed perfecta dilectio foras mittit timorem. De Abimelech quoque rege Philistinorum, moraliter possumus intelligere quod Sarram uoluerit accipere uxorem, et quomodo Abraham illam sororem esse dixerit; uel quod compescuerit Deus Abimelech propter illam. Puto ergo quod Sarra, quod interpretatur princeps, significat uirtutem animi. Hec ergo uirtus coniuncta est uiro sapienti. Denique Dominus dicit: Quecunque dixerit tibi, audi uocem illius in omnibus in quibus consilium dederit illi. Non uult ergo Abraham uirtutem uxorem suam dici. Donec enim uirtus cum aliis participare non potest, nec uxor appellari ualet. Cum uero ad perfectum uenerimus, ut simus idonei et alios docere, iam non  uirtutem ut uxorem intra gremium concludamus, sed ut sororem etiam aliis uolentibus copulemus. Unde scriptum est: Dic sapientiam sororem tuam esse. Secundum hoc igitur Abraham Sarram sororem suam esse dicebat. uoluit ergo et Pharao aliquando Sarram habere, non in corde mundo; et uirtus nonnisi cum cordis munditia potest conuenire. Longe autem ait Abimelech iste quam Pharao, unde uidetur mihi quod Abimelech iste formam teneat studiosorum et sapientium mundi, qui philosophie operam dantes, tamen non intelligunt regulam pietatis ut attingant: senserunt tamen Deum et regem omnium, isti ergo quantum ad moralem philosophiam spectat, etiam purificato corde operam dedisse comprobantur, sed hanc non permisit Deus illos contingere. Hec enim  gratia non per Abraham, sed per Christum tradi gentibus parabatur. Sanat autem Deus Abimelech, et uxorem illius, et ancillas, quas putamus naturalem philosophiam, diuersa et uaria sectationum commenta. Interea Abraham impartiri cupit donum cum gentibus diuine uirtutis, sed nondum est tempus a priore populo transire ad gentes, gratiam Dei. Secundum hunc ergo allegorie sensum, Pharao, qui interpretatur exterminator, Sarram, id est, uirtutem, accipere non potuit. Manet ergo apud Abraham uirtus, manet in circumcisione, donec tempus ueniat, ut in Christo Iesu perfecta uirtus ad Ecclesiam gentium transiret. Tunc domus Abimelech et ancille illius pariunt Ecclesie filios. Hoc est enim tempus quo sterilis pariit, et hoc orante Abraham, hoc est, populo  per patriarchas et prophetas prophetante. Unde et illic dicitur: Redde uiro suo uxorem, quia propheta est, et orabit pro te, et uiues. Postea intulit: Orante autem Abraham, sanauit Deus Abimelech, et reliqua.



CAPUT XXII.

Tentauit Deus Abraham. Hic commemorat Deus filium carissimum, ut augeat pondus tentationis; et dicitur illi ut uadat in terram uisionis, ut dum ambulat, dumque iter agit, cogitationibus discerpatur. Peruenit ad locum die tertia, ut in omni hoc spatio tam prolixo intueretur filium. Pater cum illo cibum sumeret, puer cibaret in gremio patris, ut tentatio in omnibus cumularetur. Quod autem sequitur: Postquam adorauerimus, reuertemur ad uos. Dic mihi, Abraham: uera dicis ad pueros, quod adores et redeas  cum infante, an fallis? Si uerum dicis, ergo non facis eum holocaustum, sed fallis: tantum patriarcham non decet fallere. Quid ergo animi in te dicat hic sermo? uerum, inquit, dico, et offero holocaustum puerum. Idcirco enim et ligna porto mecum, et cum ipso puero redeo ad uos. Credo enim uere, et fides mea est hec, quod Deo omnipotenti possibile est illum a mortuis resuscitare. Denique quid dixit Dominus ad Moysen, cum uenisset ad eum locum quem demonstrauit illi Deus: Solue calciamenta pedum tuorum, quia locus in quo stas sanctus est. Ad Abraham uero nichil horum dictum est, nec etiam ad Isaac filium eius. Fortassis enim Moyses, quamuis magnum lumen Ecclesie, de Aegypto ueniens, habuit aliqua mortalitatis uincula pedibus suis innexa. Abraham  uero et Isaac nichil horum habuerunt. Amauit Abraham Isaac filium suum, sed amori carnis pretulit amorem Dei. Hec historice diximus: ceterum secundum sensum superius explanata sunt. Secundo autem benedicitur Abraham, per quod significatur, quia sicut pater est circumcisionis, sic et credentium ex gentibus pater est. Moraliter quoque sic potest intelligi, quia idcirco renouat Deus promissiones suas ut ostendat tibi, quia debes et tu renouari. Primus enim homo de terra terrenus, secundus homo de celo celestis. Non permanet ille in ueteribus, ne et tu uetus homo permanseris; de celo hoc loquitur, ut et tu imaginem celestis accipias: quid tibi prodest, si de celo hec loquitur, et tu de terra audias? Et offer  illum supra unum montium. Dicunt Hebrei esse hunc montem in quo postea templum conditum est, hoc est in monte Moria, in quo est aurea urna Iebusei, Et abies in locum die tertia. Notandum quod de Geraris usque ad montem Moria iter est trium dierum, et consequenter illic dicatur die tertia peruenisse. Quando autem Abraham immolauit filium suum, personam habuit Dei Patris. Per hoc quod in senectute genuit illum Abraham, figuratur quod pene in fine mundi Christus esset nasciturus. Non enim senescit Deus, sed illius sacramentum longe unum erat. Et senecta Sarre significatur quod in fine temporum ex plebe sanctarum nasceretur Christus animarum. Fertilitas autem illius intimat quod infecunda fuit Ecclesia multis temporibus, sed nunc sub gratia multos habet  uite filios. Aliter sterilitas Sarre significat quod in hoc mundo sero facti sumus, et in Christo tanquam in Isaac omnes nati sumus. Que patri in fine temporum Ecclesia mirabili gratia Dei, non naturali fecunditate procreauit. Sicut autem Abraham unum filium suum obtulit, et sicut Isaac ipse sibi ligna portauit, ita Christus in humeris portauit lignum crucis. Duo autem serui illi non perducti ad locum sacrificii, Iudeos significant diuisos in duas plebes, Salomone peccante, quia carnaliter seruientes legi, non intellexerunt passionem Christi. Asinus autem ille est insensata stultitia Iudeorum, qua portabat sacramenta, nec intelligebat que gestabat. Quodque sequitur, Exspectate hic cum asino, et reliqua. Postquam enim plenitudo gentium intrauerit, tunc omnis  Isrel saluus erit. Postquam uero, inquit, adorauerimus, ac si dixerit: Postquam adorare fecerimus, reuertemur ad Isrel. Triduum autem illud quo peruentum est ad locum immolationis, tres etates mundi significat: unam autem ante legem, secundam sub lege, tertiam sub gratia. In qua tertia etate sacramentum crucis impletum est. Isaac ligatus super struem lignorum ponitur: Christus crucifixus, suspensus in ligno crucifigitur. Quod autem pro Isaac immolatus est aries, significat quod illesa diuinitate manente, secundum carnem crucifixus est, siue quod idem Christus filius natus est. Aries immolatus cornubus herebat. Crux enim cornua habet, unde scriptum est: Cornua sunt in manibus illius. Cornubus enim aries herens, crucifixum Dominum significat.  uespere autem crimina humana sunt. Spinis autem, inquit, peccatorum circumdedit me populus hic. Alii autem hunc arietem cornubus obligatum, eumdem Christum senserunt, antequam immolaretur, spinis a Iudeis coronatum. Peracto igitur sacrificio, Deus ait Abrahe: In semine tuo benedicentur omnes gentes. Hoc in psalmo scriptum est: Conuertantur ad Dominum uniuerse fines terre.

uocauitque nomen loci illius: Dominus uidet, pro eo quod uideri se Dominus fecit, utique per incarnationem. Alii dicunt per ignem, passionem; per gladium, Iudeorum odium significari. Et in eo quod Isaac dixit, Pater mi: Christum prefigurari dicentem, Pater mi, si possibile est, transeat a me calix iste. Moraliter  autem Abraham unumquemque iustum significat. De nocte surgentem, de infidelitate. Sternentem asinum, id est, corpus suum legi. Duo uero iuuenes, duas leges ostendit. Isaac uero filius, sensum perfectum. Ligna uero que conciduntur, opera perfecta; et locus Ecclesiam significat. Quodque dicit: Exspectate hic cum asino, sic intelligendum est quasi diceret, carnem constringite: ego et puer, id est, sensus illius.

Dixit Isaac patri suo: Ubi est uictima, pater? Per hoc sensus timere passiones et tormenta significat. Quod autem dicit bis, Abraham, Abraham, uox obiurgantis est. Quodque dicit, Benedicam tibi, et multiplicabo semen tuum, sanctorum centuplum in presenti significat, et multiplicationem in futuro premiorum.



CAPUT XXIII


Et abierunt Bersabee, id est, ad baptismum: et habitauit ibi, id est, in Ecclesia: deinde moritur Sarra centesimo uigesimo anno uite sue. Sed quid sibi uult quod in sepulcro duplici sepelitur? nisi quia anima que moritur mundo, ut Deo uiuat, geminata requie suscipitur, id est, in actione boni operis et in contemplatione Diuinitatis. Sepulta est autem in ciuitate Arbee, id est, quatuor, quia ibi Abraham, et Isaac, et Iacob, et ipse Adam conditus est. Potest quoque Sarra uirtutem animi significare, que sapienti uiro uelut uxor coniungitur. Dormitio uero Sarre uirtutis est consummatio atque perfectio. Qui uero consummate uirtutis est, semper necesse est ut in aliqua eruditione uersetur. Et ideo dormiente Sarra, Abraham  aliam duxit uxorem. Cethura autem thymiama offerens interpretatur. Per exercitia enim uirtutum, Christi bonus odor efficitur. Secundum hanc ergo rationem tot uideberis uxores accepisse, quot uirtutibus polles. Spelunca duplex dicitur, id est, duo sepulcra, ut alio intercessu; duplex est spelunca, significat duas leges intercessu littere. Ager autem, latitudinem Scripture.



CAPUT XXIu.

Quid autem sibi uelit quod Abraham a seruo suo postulans iureiurando fidem: Pone, inquit, manum tuam sub femore meo, et adiuro te per Deum celi? Quid uult Deus celi ad femur Abrahe, nisi ut cognoscatur sacramentum? per femur enim genus intelligitur. Ergo hec fuit illa coniuratio, in qua significabatur  de genere uenturum Christum in carne. Seruus autem iste senior, imaginem legis habet, per quam Ecclesia sponsa Christo despondebatur: que tamen propter antiquitatem senior nuncupatur. Abiit itaque in Mesopotamiam, stetitque iuxta fontem, querens sponsam Domini sui filio. Sic et lex, que post fidem uenit ad fontem baptismatis, ibique orans, occurrit illi uirgo Rebecca, id est, Ecclesia. uidit puerum, id est, sermonem propheticum. Se inclinat, id est, suscipit fidem. Ornamenta, inaures et armillas, quasi intellectum et opus. Sicque secuta puerum uenit ad Isaac, id est, secuta Ecclesia uerbum propheticum, uenit ad Christum, que camelo ducitur: quia a gentilitate in tortuosis uitiosisque conuersationibus inuenitur. Que Isaac uisa descendit, quia cognito Domino, gentilitatis  uitia deseruit; que recordata pallio uelatur, quia caro nostra de errore prioris uite confunditur. Inclinato autem die, ingressus est Isaac in agrum, quia in extremo huius mundi tempore ueniens Christus, quasi in agrum foras exiuit, quia cum sit inuisibilis, uisibilem se Ecclesie prebuit. Inuenit autem illum Ecclesia ad puteum uisionis, id est, in contemplatione ueritatis, siue iuxta lauacrum aque ubi purificetur. Sicque inde hinc copuletur sponso suo, adherens illi gloria, eternitate et regno. Hebrei dicunt quod in sanctificatione Abrahe, hoc est, in circumcisione iurauerit; nos autem dicimus iurasse illum in semine Abrahe, hoc est in Christo. Alii autem dicunt per nutricem Rebecce disciplinam Spiritus sancti figurari;  per filium cum illa existentem, Synagogam Iudeorum; per potum, doctrinam; per camelos, penitentes, qui utuntur decem uerbis legis. Cecidit uas super ulnam, id est, in humilitate permanens, duas leges ostendit. Armille autem pondus decem siclorum habuerunt, id est, decem uerba legis. Domus Sarre in quam exiuit post mortem, domus est Synagoge, ad quam Ecclesia gentium ad credendum post Synagogam uenit. Deduxit Isaac Rebeccam in tabernaculum, id est, Christus Ecclesiam Noui Testamenti in Ecclesiam apostolorum. Palea, id est, multe species doctrine Spiritus sancti, que penitentibus dantur. Mater Rebecce, gentilitas intelligitur; pater illius Batuel, diabolus.



CAPUT XXu.

 Non est arbitrandum ob incontinentiam duxisse Abraham Cethuram, maxime cum esset grandeuus, aut propter creationem filiorum, dum per Isaac promissum est illi semen ut stelle celi. Sed sicut Agar et Ismel carnales ueteris Testamenti, sic et Cethura et filii eius significant hereticos, qui se existimant pertinere ad Nouum Testamentum. Sed utreque concubine dicuntur. Sic enim dicitur: Filius concubinarum largitus est munera. Sola Sarra semper uxor uocatur. Una est enim, inquit, columba mea. Cethura interpretatur copulata aut uicta, quam ob causam suspicantur Hebrei eamdem esse Agar, que, Sarra mortua, de concubina transierit in uxorem. Et uidetur iam depositi Abrahe excusari etas, ne  senex post mortem uxoris uetule nouis arguatur nuptiis lasciuisse: nos quod incertum est relinquentes, hoc dicemus quod de Cethura nati sunt filii Abraham. Dedit ergo Abraham cuncta que posidebat Isaac filio suo; filiis autem concubinarum largitus est munera, et separauit illos ab Isaac filio suo. Quid hoc significet notandum, quia dantur nonnulla munera hereticorum, id est, carnalibus, sed non perueniunt ad regnum promissum, nec heretici, nec Iudei; preter Isaac enim nullus est heres, quia non filii carnis, sed filii promissionis deputantur in semine. Quod autem Rebecce dicitur: Due gentes in utero tuo sunt, et duo populi in tuo uentre diuiduntur, figuraliter factum etiam Iudeis non credentibus notum est, qualiter populus Ecclesie populum Synagoge superauit,  et quomodo populus Iudeorum maior tempore seruiuit minori populo Christianorum. Et in nobis quoque due gentes et duo populi sunt, uirtutum atque uitiorum; sed iste minor est, ille maior. Semper enim uitia numerosiora sunt uirtutibus. Sed tamen et in nobis per gratiam Dei populus maior seruiuit minori. Seruit enim caro spiritui, et uitia uirtutibus. Si enim tales sumus qualis Rebecca, et mereamur de Isaac, id est, de uerbo Dei concipere, cedent uitia uirtutibus. Processit autem Esau primus, rufus, et totus tanquam pellis hirsutus. Deinde exiuit frater illius Iacob, et manus implexa erat calcaneo Esau. Sed cur ille totus rufus et hispidus? uere quia populus prior et prophetarum et Christi cruore pollutus sit a peccato, nequitie existit squalore circumdatus. Cuius ideo  minor calcaneum tenuit, quia mystice minor populus maiorem superauit. Nam quod ipse Esau primogenita propter escam fratri uenumdedit, ac postmodum prima benedictione promissa priuatus, significat eumdem populum qui primogenitus a Deo nominatus est, propter presentis mundi lucra, non solum primatus sui honorem amisisse, uerum etiam et regni celestis preparatum premium adipisci non meruit. Unde illi dicitur: Transferetur a uobis regnum mundi. Primogenita autem ipsa uestis erat sacerdotalis, qua maiores natu, cum benedictione patris induti, uelut pontifices uictimas offerebant. Hoc dono terreni amoris desiderio caruerunt Iudei cum gloria regni futuri. Quod autem Esau uir gnarus uenandi dicitur, et homo agricola, populum Iudeorum significat,  qui uenator dicitur propter uenationem, et agricola, dum pro bonis terre Deo tantum seruiuit. Iacob uero simplex, id est, populus gentium, cui crux Christi non reputatur in tabernaculis, id est, Ecclesia. Quodque dicitur, Isaac amauit Esau, eo quod de uenationibus illius uesceretur, populum significat Iudeorum, a Deo Patre amatum, quando bonus fuit in lege et in oblationibus. Iacob autem uendens pulmentum, populum significat Christianorum, uendentem infidelitatem et uanitatem propter celeste regnum, et centuplum in presenti comedit, id est, corpore; bibit, id est, anima; abiit, id est, a facie Christi.



CAPUT XXuI.

Orta dehinc fame super terram, abiit Isaac ad Abimelech  regem Palestinorum in Gerara. Ibique Rebeccam causa timoris fingit sororem; quam rex alienigena coniugem Isaac tunc esse cognouit, quando illum cum ea ludentem uidit. Quid sibi uellet in sacramento Christi et Ecclesie quod tantus patriarcha cum coniuge luderet? Coniugiumque illud cognitum, uidit profecto quisque, ne aliud errando, in Ecclesia peccet, sed secretum uiri illius in Scripturis sanctis diligenter intueatur. Et inuenit illum qui in forma Dei equalis est Patri, paulisper abscondisse se in formam serui, ut illius capax esse humana infirmitas posset, qui modo coniugi congruum iter aptaret. Quid enim absurdum, imo quid non conuenienter futurorum pronuntiationi accommodatum? Si propheta Dei aliquo modo lusit, carnale est, ut illum caperet affectus  uxoris: cum ipsum uerbum Dei caro factum est ut habitaret in nobis.

Post hoc Isaac aggressus est opus, et cepit fodere puteos, quos foderunt pueri patris sui Abraham; sed inuidentes ei Palestini, obstruxerunt illos, implentes humo. Quis est iste, nisi Saluator noster? qui dum descendit in istum torrentem Gerara, primo omnium illos puteos fodere cepit quos foderunt pueri patris sui Moyses, Dauid, Salomon, et prophete, quos tamen terrena et sordida repleuit intelligentia, et illorum os cum purgare uellet Isaac, ut ostenderet quia quecunque lex et prophete dixerunt, de ipso dixerunt. Rixati sunt cum eo Philistini, id est, Iudei, alieni a regno Dei. Fodit ergo Isaac, imo pueri Isaac nouum puteum. Pueri Isaac sunt, Mattheus, Marcus,  Lucas, Ioannes, ceterique apostoli, qui omnes Noui Testamenti puteum foderunt, et inuenerunt fontem aque salientis in uitam eternam. Sed pro his adhuc altercantur illi qui terrena aspiciunt, quibus dicitur: Quoniam indignos uos iudicastis gratie Dei, ibimus ad gentes.

Post hec tertium puteum fodit Isaac, et appellauit illum Latitudo, dicens: Nunc dilatauit nos Dominus. uere dilatatus est Isaac, et impleuit omnem terram scientia Trinitatis, et in toto orbe Ecclesie latitudinem collocauit. Sed quid est quod puteos Abraham, quos aperuit Isaac, sic uocauit, sicut et pater illius? nisi, quia Moyses apud nos Moyses nominatus est, et propheta unusquisque suo nomine. Hec mystice. Ego Deus Abraham patris tui, ac si diceret: Dum patris  tui Deus sum, misericors ero tibi. Extendit tabernaculum, id est, Ecclesiam: precepitque seruis suis, id est, apostolis, ut foderent puteum, id est, doctrinam apostolorum suis propriis scriptionibus. Sciendum autem quod Abimelech, quem diximus, significat philosophos et studiosos esse; quodque non semper habet pacem cum Isaac, sed aliquando dissidet, aliquando pacem requirit. Nec enim philosophi semper cum uerbo Dei consentiunt, nec semper contrarii sunt uni Deo. Multi enim philosophi, Deum esse qui cuncta creauit, scribunt. Nonnulli etiam hoc addiderunt quod cuncta Deus per uerbum suum fecerit, uel creauerit, et quod uero uerbum Dei sit quod cuncta moderatur et gubernat. In hoc cum lege et Euangelio consentiunt. Dissident uero a nobis, cum dicunt,  Adeo materiam ceternam esse, cum negant Deum curare mortalia, sed prouidentiam illius supra lunaris globi spatium cohiberi, cum nascentes stellarum cursibus pendent, cum perpetuum hunc mundum dicunt et nullo fine claudendum. Sunt et alia plurima in quibus dissident et concordant. Fiat coniuratio inter nos et te. Qui enim uult accedere ad legem Dei, necessario dicit: Iuraui, et statui custodire iudicia iustitie tue. Et per sequentia uerba remissionem peccatorum uidentur poscere pro illorum satisfactione. Sequitur: Et fecit illis conuiuium. Qui enim ministrat uerbum, sapientibus et insipientibus debitor est.

Cum uenissent Geraris et Abimelech, Ochozath, et  Phicol, locutus est illis Isaac. Abimelech interpretatur meus rex. Ochozath interpretatur tenens. Phicol, os omnium. Qui tres, ut ego arbitror, figuram tenent totius philosophie; quia apud illos in tres partes diuiditur, in logicam, physicam, ethicam, id est, rationalem, naturalem, et moralem. Rationalis illa est que Deum Patrem omnium confitetur, ut est Abimelech; naturalis illa est que fixa est, et tenet uniuersa, uelut nature ipsius nitens uiribus, quam profitetur, ut est Ochozath, qui dicitur tenens. Moralis est que in ore est omnium, et ad omnes pertinet per conuiuium similitudine preceptorum, quam designauit Phicol, qui est os omnium. Illi ergo omnes ueniunt ad Isaac, id est, ad legem Dei. Adiurant mutuo post conuiuium; cum enim refecti fuerint  spiritualibus mysteriis, et baptismi donum perceperint, promittit se Deus illis omnia debita dimissurum, si illi omnia dimittant. Possunt etiam hi tres significare tres magos, qui ex Orientis partibus uenerunt ad Iesum, eruditi institutione maiorum.

Dimisitque illos Isaac pacifice in locum suum. Secundum alios significat quod alibi dicitur: Unusquisque in illo in quo uocatus est, permaneat. Appellauitque abundantiam, id est, quatuor flumina apostolorum.



CAPUT XXuII

Esau uero quadragenarius duxit duas uxores, significans populum hereticorum, qui se putat per quatuor ducere duas Ecclesias hereticorum, que ambo offendunt animam Isaac et Rebecce, id est, Christum,  Ecclesieque eius. Quod autem dicit oculos Isaac caligasse, significat inspectiones diuinas culpas peccatorum non uidere. Moraliter autem Isaac apud alienam gentem puteos fodisse describitur, quo uidelicet exemplo discimus, ut in hac peregrinationis erumna positi, cogitationum nostrarum profunda penetremus. Et quousque nobis uere indulgentie aque respondeant, nequaquam nostre inquisitionis manus ad exhauriendam cordis terram torpescat. Quos tamen puteos Allophili insidiantes repleuerunt, quia nimirum immundi spiritus, cum nos studiose fodere conspiciunt, abiectas nobis cogitationes tentationum dirigunt. Sequitur ipsa benedictio in Iacob, quam Hippolytus martyr replicauit.  Isaac, inquit, portat imaginem Dei Patris; Rebecca imaginem Spiritus sancti; Esau uero prioris populi et diaboli; Iacob imaginem Ecclesie et sancti. Per hoc quod senuerit Isaac, consummatio mundi ostenditur. Per hoc quod oculi Isaac caligauerint, significat fidem de mundo perisse, et religionis lumen abiectum esse. Quod filius maior uocatur, acceptio legis est Iudeorum; quod escas illius atque capturam diligit pater, homines sunt ab errore saluati, quos per doctrinam iustus quisque uenatur. Sermo de repromissione est benedictio et spes regni futuri, in quo cum Christo sancti regnaturi sunt. Rebecca gerens Spiritus sancti figuram, que futura nouerat in Christo. In Iacob autem meditatur.

Loquitur ad filium suum iuniorem: uade ad gregem,  et affer mihi duos hedos. Prefigurans carneum Saluatoris aduentum, in quo illos uel maxime liberaret qui peccatis tenebantur obnoxii. Siquidem in uniuersis Scripturis hedi pro peccatoribus accipiuntur. Quare autem duos iubet afferri? Quia duorum significatur assumptio populorum, quos teneros et bonos, docibiles et innocentes, animas ostendit. Stola Esau, fides et Scripture Hebreorum sunt, quibus postmodum indutus est populus gentium. Pellesque illius brachiis circumdate sunt peccata utriusque plebis, que Christus in extensione manuum cruci secum pariter affixit. Quod Isaac querit ab Iacob cur tam cito ueniret, uelocem in Ecclesiam miratur credentium fidem; quod cibi delectabiles offeruntur, hostia Deo placens, salus est peccatorum; quod  postea sequitur benedictio, et illius odore perfruitur, uirtutem resurrectionis et regna aperta uoce pronuntiant. Taliter uero benedicitur: Ecce odor filii mei, sicut odor agri pleni. Odores nominis Christi sicut ager mundum implent, cuius benedictio de rore celi, de uerborum pluuia diuinorum, et de pinguedine terre, hoc est congregatione populorum, multitudine frumentorum. Hec multitudo, quoniam colligit de sacramento corporis et sanguinis sui, illi autem seruiunt ex Gentibus ad illum conuersi. Ipsum adorant tribus populi ex circumcisione credentes. Ipse est Dominus fratrum suorum, quia plebi dominatur Iudeorum. Ipsum adorabunt filii matris sue, quia ipse ex illa secundum carnem natus est. Ipsum qui maledixerit, maledictus est: et qui  benedixerit, benedictionibus replebitur. Quis nesciat Iudeos Christo maledicentes esse maledictos, et populum Christianorum Christo benedicentem esse benedictum? Ecce alium pro alio benedixisse Isaac, expauit et cognouit, nec tamen indignatur relato sibi sacramento, sed confirmat, dicens: Benedixi illi, et benedictus erit. Hec est benedictio que data est minori populo Christianorum. Sed nec tamen maiorem filium fuisse despectum putandum est, quia cum intrauerit plenitudo gentium, tunc omnis Isrel saluus erit. Cuius benedictionis prophetia hec est: In pinguedine terre, et in rore celi, erit benedictio tua: in pinguedine terre et fecunditate, uidelicet rerum, et potentia regni, que in illo populo fuit; et in rore  celi, id est, in eloquiis diuinis, ipsis enim credita sunt eloquia Dei.

uiues gladio. Quia sanguini in initio populus ille deditus, hec in Christo uel in prophetis exercuit. Fratri tuo seruies, et reliqua. Significat quod Idumei seruituri sunt Iudeis, et tempus esse uenturum quando de collo iugum abiicerent seruitutis. Spiritualiter autem fratri tuo seruies minori, scilicet populo Christiano. Tempusque ueniet, cum excuties iugum illius, et reliqua. Dum per agnitionem fidei illius ad gratiam Christi conuersus, depositurus onus legis, quando iam non seruus populi minoris, sed per fidem frater uocaberis. Igitur Esau post benedictionem patris, inuidie stimulis concitatus, fraudulenter excogitat. Hoc nimirum et Iudaicus populus  in Christo premeditatus, non solum Dominum crucis patibulo tradidit, uerum etiam credentes in illum usque ad effusionem sanguinis persecutus. Alii autem dicunt, Ecce odor filii mei, coniungi debere ad locum ubi dicit, Sensit uestimentorum illius fragrantiam, et reliqua. Hec autem sententia tam Christo usque adeo proprie conuenit, quam populo Christiano. Odor autem Christi, doctrina Spiritus sancti per Euangelium, siue in apostolis, ut odor bonus Dei sumus, et unicuique doctori in sua doctrina et exemplo. Hec omnia que sequuntur, tam Iacob historialiter conueniunt, quam populo christiano; quando autem ex persona Christi, ad populum Christianum. De pinguedine terre, id est, populus Christi. Quando uero sancto a Christo dicitur de pinguedine terre,  pinguedinem premiorum celestium extraneorum in futurum significat; ut dicitur, Credo uidere bona Domini in terra uiuentium. Abundantia frumenti, uini et olei, historialiter respicit ad tria loca in quibus habitauerunt filii Isrel. Abundantia frumenti, in terra Chanaan, ubi accepit Iacob benedictionem ab Isaac; uini in Aegypto, olei in terra repromissionis. Siue hec tria dicuntur per abundantiam terre repromissionis. Aliter abundantia frumenti significat abundantiam frumenti Ioseph in Aegypto; abundantia uini, abundantiam manne in eremo; abundantia olei, abundantiam terre repromissionis. Per abundantiam frumenti, uini et olei, optatur ut offerat Ecclesia Christo abundantiam perfectorum operum, et mandata dura ac leuia, quando abundanter hec  Christus omni sancto optat. Per frumentum, uinum et oleum, cogitatio, uerbum et opus significantur. Frumentum enim crescit; oleum quando liquorem profert, non crescit: sic et cogitatio crescit in uerbum, et uerbum crescit in opus, opus autem stat. Sic omnia que sequuntur Iacob historialiter conueniunt, et Christo a Deo Patre, et populo Christiano a Christo, et unicuique sancto, sicut superius explanatum est.



CAPUT XXuIII.

Iacob autem fugiens dolos fratris, relicta domo patria, uadit in regionem longinquam, ut acciperet sibi uxorem; et Christus abiit in gentibus a populo, et patria domo, id est, Ierusalem, accipiens inde sibi Ecclesiam, sicut scriptum est: uocaui plebem  meam, non plebem meam.

Pergente autem Iacob in Mesopotamiam, inuenit locum qui uocatur Bethel et posuit sub capite illius lapidem magnum. Et dormiens uidit scalam subnixam innitentem celo, et angelos Dei ascendentes et descendentes. Bethel interpretatur domus Dei, que est ecclesia, ubi Iacob dormiuit, hoc est, ubi Christi predicatur passio. Somnus enim Iacob passio Christi est. Lapis autem ille ad caput illius, nichilominus Christus; qui lapis sine manibus excisus de monte, creuit in montem magnum, et impleuit omnem terram. Quod autem unctus est, quis nesciat Christum ab unctione nuncupari? cui dicitur, unxit te Deus tuus oleo letitie. Et per scalam nichilominus Christus intelligitur,  qui dicit: Ego sum uia, et nemo potest uenire ad Patrem, nisi per me. Erectio autem lapidis, resurrectio Christi. Non incongrue autem iuxta allegoricam interpretationem, ut Iacob et lapis et scala pro diuersis causis Christus intelligatur, sicut in multis locis inuenimus. Angeli autem ascendentes et descendentes predicatores sancti sunt. Ascendunt utique, cum ad intelligendam illius eminentissimam diuinitatem excedunt uniuersam creaturam, ut illum inueniant, ut, In principio erat uerbum, et uerbum erat apud Deum, et Deus erat uerbum, et per ipsum omnia facta sunt, et sine ipso factum est nichil. Descendunt autem, ut illum inueniant, ut, Factum ex muliere, factum sub lege. Illa scala a terra usque ad celum, id est, a carne usque ad Christum, quia in illa  carnales proficiendo, ut ascendendo spirituales fiunt? ad quos lacte nutriendos spirituales descendunt, cum illis loqui non possunt, quasi spiritualibus, sed quasi carnalibus: ipse est sursum in capite suo, ipse deorsum in corpore suo, quod est Ecclesia. Ipsum ergo scalam intelligimus, quia per ipsum ascenditur, ut excelsa intelligat; et ad ipsum descenditur, ut in membris illius paruulus nutriatur; et per ipsum solum se erigunt, ut illum sublimiter exspectent, per ipsum se etiam humilient, ne illum humiliter ac temporaliter enuntient. Quod autem Iacob in terra Chanaan non uidit istam spiritualem uisionem, significat unumquemque non uidere uisiones spirituales, nisi deserat peccata et uitia, ac postquam deseruerit, sine dubio uidebit.  Quodque post solis occasum uidit Iacob istam uisionem, significat quia post occasum bonitatis mundialis uidet quisque sanctus spiritualia in Ecclesia. Iacob autem qui tulit lapidem, significat populum Christianum. Lapides autem de quibus portatur lapis, id est, Christus, significat Iudeos, qui dicuntur lapidei, propter duritiam cordis eorum. Christus autem dicitur lapis propter firmitatem et stabilitatem, quia ex Iudeis carnem assumpsit. Qui etiam sub capite ponitur, hoc est, sub principatu populi Christiani. Dormitio autem Iacob eiusdem populi mortificationem significat pro Christo, uitiis et passionibus. Quod autem Iacob non dormierit usque dum ueniret ad lapidem, significat populum Christianum supradictam mortificationem non habere usque ad aduentum  Christi, propter cuius aduentum et mortificationem uitiorum uidet unusquisque sanctus spiritalia, sicut uisionem Iacob post dormitionem uidit. Scala autem quam uidit Iacob, secundum alios, duas leges significare dicitur. Ligna autem, id est, gradus scale, ordinem significant mandatorum; qui etiam gradus quindecim dicuntur, et quindecim psalmi, qui canticum graduum inscribuntur. Angeli autem ascendentes et descendentes angeli sunt qui ministrant hominibus, id est, misericordes et immisericordes. Aliter per angelos ascendentes significantur ii qui incipiunt quidem penitentiam, sed non perficiunt. Aliter per hanc scalam uita ostenditur uniuscuiusque credentis, et per duo ligna, corpus et anima. Quodque  dicit ascendentes et descendentes, significat quod spiritus uniuscuiusque hominis ascendunt et descendunt inter actualem uitam et contemplatiuam. Aliter ascendunt et descendunt, de terra ascendentes intelliguntur, ut Elias et Enoch; et descendentes de celo, ut demones, qui etiam angeli dicuntur, non tamen angeli Dei. Nam Apostolus angelos uocat, ubi ait: Datus est mihi angelus Satane qui me colaphizet. uel per ascensum et descensum intelligere licet descensum Christi, quando relicta dextera Patris omnipotentis, tanquam sponsus de thalamo procedens, et assumptionem carnis in mundum uenit: ascensum autem, cum mortis confractis uiribus, uictor gloriosus, captiuam ducens captiuitatem, in celum uidentibus discipulis eleuatur. Historialiter  uero hec significat ad Iacob, quod aliquando ad terram suam iterum ascenderet, quamuis nunc fratris Esau indignationem propter benedictionem dolo matris subreptam fugiens, in Mesopotamiam descenderet. Descendit autem Iacob in Mesopotamiam, quia situ loci inferior est quam terra promissionis. Quod autem Deus locutus sit de scala, significat locutionem Dei de suis mandatis ad homines

Terram in qua dormis, tibi dabo et semini tuo. Hoc historialiter impletur, et spiritualiter terra Ecclesie Christo data est, et semini illius, id est, populo Christiano. Occidens autem in hoc loco occasum bonitatis mundo significat, oriens bonitatem futuram, septentrio confractionem uoluntatis, meridies calorem fidei. Que sunt autem porte celi, nisi  mandata, siue apostoli, qui porte dicuntur? quia per illorum doctrinam intratur in credulitatem Patris, et Filii, et Spiritus sancti. Oleum autem super lapidem significat annuntiationem, siue de incarnatione, siue de diuinitate, siue de misericordia illius.



CAPUT XXIX.

Post hanc uisionem inde Iacob iter faciens, uidit oues, et pastores, et puteum aque, et lapidem magnum superpositum. Figuraliter autem oues iustorum populi, pastores prophete sunt, qui usque ad aduentum Christi Spiritu sancto mundati, populum Isrel gubernabant. Lapis puteo superpositus figuram Domini preferebat; puteus Spiritus sancti, qui opertus fuit, nondum adueniente Christo, et homine facto uerbo Dei. Aliter per puteum baptismum, per agrum  hic mundus. Quod autem greges dicuntur, fidem Trinitatis, uel tres leges cum supradicto populo accumbentes, id est, in humilitate. Per pecora que ex illo aquabantur, simplices, et baptismi gratiam inuenientes. Per lapidem quo claudebatur os putei, duritia infidelitatis, qua abiecta, homines possunt baptismum accipere. Pastores autem in hoc loco apostoli sunt, qui Christus lapidem de puteo abstulit, id est, infidelitatem de baptismo. Aliter puteus, uetus Testamentum; tres autem greges sunt, physicam, ethicam, logicam exercentes; pecora autem, populus ueteris legis, sperans in bonis terre. Lapis uero littera legis, que celauit sensum spiritualem, quam Christus adueniens amouit.

 Igitur Iacob pergens in Mesopotamiam, accepit uxores duas, filias Laban fratris Rebecce. Primo Liam, secundo Rachel, et ancillam Lie nomine Zelpham, et ancillam Rachel nomine Balam, ex quibus quatuor genuit duodecim filios. Due uxores Iacob libere, possunt esse due uite in Christi corpore, que nobis predicate sunt. Una temporalis, in qua laboramus: alia eterna, in qua delectationem Dei contemplamur. Lia enim laborans interpretatur, Rachel uisum principium. Actio ergo huius uite, ex qua uiuimus ex fide, laboriosa est, et incerta in operibus, quod perueniat in exitu, ad utilitatem illorum quibus consulere uolumus. Ipsa est Lia prior uxor Iacob, ac per hoc infirmis oculis fuisse describitur. Cogitationes enim mortalium timide: spes uero contemplationis  Dei habens scientiam, ipsa est Rachel, unde dicitur pulchra specie. Hanc enim amat omni specie studiosus, et propter hanc seruit gratie Dei. Laban quippe interpretatur dealbatio. Per illam enim gratiam peccata que sunt ut phenicium, ut nix dealbantur. Ergo propter Rachel, non propter Liam seruitur. Quis enim actualem uitam propter semetipsam expetierit: sed tamen nocte supposita, expertus est fecunditatem eius. Actualis enim uita per exempla atque doctrinam, multos generat filios: cum autem unicuique sub dealbationis gratia, constituto per septem mandata legis, que sunt dilectio proximi, tolerantia laboris, adheserit in uariis tentationibus, uelut in nocte Lia inopinata coniungitur: et hanc sustinet, ut ad illam perueniat, acceptis aliis  septem preceptis, quasi seruiens aliis septem annis: ut sit pauper spiritu, mitis, lugens, esuriens, sitiensque iustitiam, misericors, mundo corde, pacificus. uellet enim homo, si fieri posset, sine ulla laboris tolerantia statim ad pulchre contemplationis delicias peruenire; sed non hoc potest esse in terra morientium. Unde dicitur: Non est moris in hoc loco, ut minor habeatur antequam maior: quia non absurde maior appellatur, quia tempore prior est. Prior autem est in eruditione hominis labor boni operis, quam requies contemplationis. Sed et hoc sciendum est, quod postquam Liam Iacob fraude deceptus pro Rachel uxorem accepit, dicitur ei a socero Laban, ut septem dies post nuptias sororis prioris expleat, et sic accipiat Rachel, pro qua iterum septem  annis aliis seruiturus sit. Non igitur, ut quidam male existimant, post septem annos alios Rachel accepit uxorem, sed post septem dies nuptiarum prime: nam sequitur: Et ingressus est ad Rachel, et dilexit illam magis quam Liam, et seruiuit illi aliis septem annis. Itaque ambe uxores Iacob libere: ambe quippe sunt filie remissionis peccatorum, hoc est dealbationis, que est Laban: una amatur, alia toleratur. Pro fecunditate fructum quippe maximum habet labor iustorum in illis quos regno Dei generant in tribulationibus multis. Rachel clara aspectu, mente accedit Deum, et uidit in principio uerbum Dei apud Deum, et uult parere et non potest: quia generationem illius quis enarrabit? et ideo sterilis, quia in uariis pressuris non subuenit. Ipsaque interdum procreandi caritate  inardescit: uult enim docere quod nouit, et dolet potius currere homines ad illam uirtutem, que illorum necessitatibus consulit, quam ad illam.



CAPUT XXX.

Zelauit Rachel sororem suam; et quia purus spiritualiter editus substantie uerbis carnalibus exprimi non potest. Per quaslibet similitudines corporeas elegit Rachel ex uiro suo, et ancilla suscipere filios, quam sine filiis remanere. Bala quippe interpretatur inueterata: de uetere quippe uita carnalibus sensibus dedita cogitamur imagines, cum aliquid de incommutabili substantia ueritatis auditur. Suscipit de Lia et ancilla sua filios, amore prolis numerosioris. inuenimus autem Zelpham interpretari os hians: et  illos significat, quorum predicatione os erat, et cor non erat. Christus enim inquit: Hic populus labiis me honorat, cor autem eorum longe est a me; et ex Zelpha tamen proles suscipitur: siue, ait Apostolus, occasione, siue ueritate Christus annuntietur, in hoc gaudeo: et sunt uiri quidam affectus, licet ex beneficio Rachel edit, cum uirum suum secum debita nocte cubiturum acceptis a filio Lie mandragoris malis, cum sorore cubare permittit. Scimus mandragoram pulchram esse, et suaue olentem, sapore autem inualido; et hic significari bonam famam mundialem. Unde dicit Apostolus: Oportet Ecclesiam testimonium habere bonum ab his qui foris sunt, qui plerumque reddunt splendorem laudis, et odorem bone opinionis, his per quos sibi consulitur. Et ad istam gloriam  primi perueniunt, qui in actionum periculis et labore uersantur. Propterea Lie filius mandragoram inuenit, exiens in agrum, id est, honeste ambulans ad illos qui foris sunt. Doctrina uero sublimior in contemplatione defixa, hanc popularem gloriam non assequitur, nisi testimonium habeat ab his, qui inter turbas populares laborant, et ita quodammodo mala mandragorica per Liam perueniunt ad Rachel: ad ipsam uero Liam per filium primogenitum, id est, per honorem fecunditatis illius. Plerique etiam bono ingenio prediti, quamuis idonei regendis populis fuisse possint, tamen euitant, et in doctrine otium tanquam in speciosos Rachel feruntur amplexus. Et quia bonum est, ut etiam hec uita paulo latius innotescens, popularem gloriam mereatur: iniustum est  autem, ut illam consequatur, si amatorem administrandis ecclesiasticis curis aptum otium detinet, nec gubernationem communis utilitatis impertit. Propterea Lia sorori sue dicit: Parum est tibi, quod uirum meum accepisti, insuper et popularem gloriam requiris. Proinde ut illum iuste comparet, impartit Rachel uirum sorori sue: ut si uacare scientie diligerent, suscipiant tamen regimen propter hoc qui idonei sunt: sed ut hoc suscipiant, non coguntur. Hoc autem significat, quod dicitur: Cum uenisset de agro Iacob, occurrit illi Lia, detinensque illum, ait: Ad me intrabis, quia mercede conduxi te pro mandragora filii mei: tanquam diceret: uis conferre bonam opinionem, noli fugere otiosum laborem. Hec in Ecclesia  geri quisquis aduertit, cernit. Potest quoque Lia Ecclesiam significare. Lia enim synagoga Dei genuit populum. Et oculis quidem grauida legitur, quia spiritualem sensum in littera uidere non potuit. Rachel iunior, id est, Ecclesia tempore posterior: pulchra specie, sancta corpore et spiritu: que etiam tamdiu sterilis fuit, quousque spiritum synagoga generauit. Cur autem Iacob pro Rachel seruiuit, et supponunt illi Liam? Quia Dominus, ut assumeret Ecclesiam, prius sibi synagogam coniunxit. Seruiuit Iacob pro duabus uxoribus septem annis, tempus huius uite significat: quia per septem dies tempus euoluitur, in quo Dominus formam serui accepit, factus obediens usque ad mortem: ille pro ouibus seruiuit. Et Dominus ait: Non uenit filius hominis  ministrari, sed ministrare: ille oues pauit, et ait, Ego sum pastor bonus: ille mercedis lucro uarium sibi pecus acquisiuit, Christus diuersarum gentium uarietatem sibimet congregauit. Ille tres uirgas amputatas manibus in alueis aquarum posuit, ut illarum contemplatione multiplicarentur illi oues; et Dominus noster in aqua baptismatis trium personarum nouum proposuit populo fideli, ut quisquis pleno corde prospexerit, efficiatur ouis Dei. Ab aliis idcirco primus mensis sine mercede agi dicitur, quia tunc in hospitio fuit. Laban quoque ad Iacob pro pudicitia dixit: Quid mercedis accipies, siue pro dilectione illius? Quod autem Lia in nocte coniungitur Iacob, significat synagogam Deo cuniunctam in tenebris littere; turbaque amicorum Lie significat turbam  patriarcharum et prophetarum. Rachel uero in die, id est, Ecclesia gentium in die Noui Testamenti, huiusque amicorum turbe significant apostolos, qui sunt amici Dei, Ecclesie gentium. Et uocauit nomen illius Ruben, qui doctorem perfectum significat in Ecclesia. uidentem filios, id est, in Ecclesia; uel uidentem filios hereticorum, et non permittentem habitare in Ecclesia. Simeon uero significat populum Christianum, qui audit legem in tempore Noui Testamenti. Duo simul filii Lie significant duos populos Ecclesie. Ruben populum Iudeorum, qui uiuit per legem: Simeon populum gentilem, qui audit legem ab apostolis atque doctoribus, ut alibi dicitur: Oculus uidens testimonium perhibebat mihi, et auris audiens beatificauit me. Et uocauit nomen illius Leui, qui interpretatur  copulatio: significat populum Christianum copulantem Christo omnes sanctos per doctrinam suam. Iudas uero figuram Christi tenuit, dicens: Confiteor tibi, Pater celi et terre; siue populum Christianum, qui confitetur Patri, et Filio, et Spiritui sancto. Rachel autem quando coniunxit Balam ad Iacob, significat synagogam Iudeorum, sed ex parte apostolorum Ecclesiam Christo coniungentem. Egressus autem Ruben inuenit mandragoras. Hoc genus ligni ab aliis dicitur similitudinem hominis habere tam in manibus, quam in pedibus, siue in digitis, siue capite: caput tamen non habentes, id est, Christum, qui est caput Ecclesie. Laban significat populum imperitum, qui albas per heresim, et nigras per peccatum animas docent, quando placiti  aduenerit tempus, id est, tonsure ouium, uel diuisionis. Laban quoque, cuius figuram tenet in hoc loco, paulo ante dictum est. Iacob sine dubio Christum significat; tres autem uirge, tres leges; carnalia, exempla patriarcharum, prophetarum et apostolorum; aqua posita in canalibus, per exempla supra dictorum significat baptismum: oues uarie, animas sanctorum diuersitate uirtutum arietes, apostoli: de quibus dicitur, Afferte Domino filii Dei usque arietum. Sicut enim omnes oues diuersi coloris assignantur Iacob, sic anime sanctorum diuerse, et pro uariis uirtutibus Christo. Aliter tres uirge, Christum, et Spiritum sanctum, et Mariam significant: Iacob autem Deum Patrem; aqua doctrinam Euangelii;  oues, ut superius; carnalia corpora Sanctorum; arietes, doctores sanctos.



CAPUT XXXI.

Decem uicibus mutauit mercedem meam. Hoc pro magnitudine dicitur, siue pro consuetudine hominum loquendi, siue pro quinque annis, quibus Iacob seruiuit ad Laban. In quinque autem annis habuit decem uices, quia oues Mesopotamie bis grauide in anno intelliguntur. Iacob autem solus intrauit ad Laban, sic et Christus singulariter ad diabolum in mundum intrauit; et sicut Iacob de substantia Laban diues factus est, sic et Christus ditatus est de substantia diaboli. Quid autem significat hoc, quod post seruitutem longinquam, Fugiens Iacob cum uxoribus suis ignorante Laban, persequens illum in montem  comprehendit, et idola que Rachel furata erat, inquisiuit, et non inuenit? Laban diabolum significat, cum aliud superius significauit. Laban interpretatur dealbatio: cum enim sit diabolus tenebrosus, ex merito transfigurat se in angelum lucis. Huic seruiuit Iacob, id est, ex parte reproborum Iudaicus populus, ex cuius carne incarnatus Dominus uenit. Potest etiam per Laban mundus exprimi, qui furore Iacob persequitur electos quosque: qui Redemptoris nostri membra sunt, opprimere conatur. Huius filias, id est, mundi, siue diaboli, Iacob abstulit, cum Christus sibi Ecclesiam ex gentilitate et ex circumcisione coniunxit, quam ex domo patris extrahit, cum dicitur: Obliuiscere populum tuum, et domum patris tui. Quid uero in idolis, nisi auaritia designatur?  Unde dicit Apostolus: Auaritia, que est idolorum seruitus. Laban uero ueniens apud Iacob, non inueniens: quia, ostensis mundi thesauris, diabolus in Redemptore nostro uestigia terrene concupiscentie non inuenit; sed que non habuit actibus, illa sedendo Rachel cooperuit. Per Rachel quippe, qua ouis Dei dicitur Ecclesia significatur. Sedere autem, est humilitatem penitentie appetere. Rachel ergo sedendo operuit, quia sancta Ecclesia Christum sequens, terrene concupiscentie uitium per humilitatem penitentie operuit. De hac coopertione uitiorum dicitur: Beati quorum remisse sunt iniquitates, et reliqua. Rachel significat nos, qui idola sedendo deprimimus, culpas auaritie penitendo damnamus: que utique auaritie immunditia, non illis qui uiriliter  currunt, sed his maxime eueniunt, qui quasi effeminato gressu gradientes, per blandimenta huius mundi resoluuntur. Unde illic eiusdem Rachelis uerba sunt, iuxta consuetudinem feminarum: Nunc accidit mihi. Inierunt autem fedus inter Laban et Iacob, postquam persecutus est illum Laban. Tulitque Iacob lapidem, et erexit illum in titulum, quem uocauit Laban, Tumulus testis. Et Iacob aceruum testimonii inter fideles, cui tam Iudeos quam gentes, testis est lapis eminens, id est, Christus: aceruus lapidum, id est, multitudo sanctorum. Omnis substantia Iacob quam tulit, populum Christianum significat: serui autem, illos qui Christum timent: cameli super quos ponitur substantia, fortes in fide siue tortuosi sunt  asini uero, simplices sunt. Sicut autem Iacob omnem familiam suam portauit per ripas fluminis Euphratis ad terram repromissionis: sic et Christus portauit populum Christianum per ripas baptismi ad nouum Testamentum, uel ad regnum celorum. Iacob pergens ad Isaac, significat Christum pergentem ad Patrem in celum. Quodque dicitur, Noluit Iacob confiteri socero suo, significat Christum latentem a diabolo, ut perficeret ad quod uenit; quodque sequitur, Caue ne quicquam aspere loquaris contra Iacob, significat Deum Patrem non permittentem diabolum Christo nocere, et populo Christiano. Et abiges filias meas: hoc est, persona diaboli, si potuisset ad Christum loqui. Quod autem Laban et Iacob ambo uenerunt per Euphratem, significat duos populos uenientes  per baptismum. Laban tamen reuersus, et omnes qui erant cum illo, significat illos qui baptismi dignitatem non complent, et reuertuntur ad litteram. Mons autem, Ecclesia Noui Testamenti intelligitur: conuiuium, caro Christi et sanguis. Et dixit Iacob fratribus suis: Colligamus lapides: congregatisque lapidibus, fecerunt aceruum, et uocauit illum Laban aceruus testis, et Iacob aceruus testimonii. Aceruus Hebraica lingua dicitur adnerotes. Rursum lingua Syriaca aceruus Gar, nominatur testimonium, sed utha. Iacob uero Galaat, Laban Gat, Seduth gentis sue sermone uocauit. Iacob interpretatur supplantator: Isrel, princeps cum Deo: et hoc ideo, quia cum Deo preualuit.



CAPUT XXXII.

 In baculo meo transiui Iordanem. Ac si dixisset: In medio caritatis fui, cum non habuerim nisi baculum tantum. Per baculum autem, arma que utraque manu tenentur: et si ista sententia Christo referatur, baculus Christi, patris auxilium in passione, et in resurrectione: qui Christus nunc cum duabus turmis, id est, duobus populis egreditur per baptismum: turma autem minor esse dicitur, quam turba. Si autem ad Christum referri possit, quod dicit, Erue me de manu Esau: ex parte carnis intelligendum est. Aliter per orationem Iacob in isto loco, oratio Christi pro suo populo ostenditur. Munera autem que Iacob ad Esau misit, significant illos quos Christus dimisit in potestatem diaboli.

 His transactis, Misit Iacob nuntios ad Esau fratrem suum, mittit munera; et traductis omnibus per torrentem, ipse remansit solus. Et uir luctabatur solus cum illo, preualuitque Iacob: nec dimisit, nisi benedictionem extorqueret, sacrumque nomen acciperet. uir Christum significat, cui ideo preualuit Iacob, quia populus Isrel, cuius ille tunc figuram gerit in passione, id est, in torrente, preualuit Domino, et quasi cum infirmo in carne Christo luctamen habuit; et tamen Iacob benedictionem ab angelo, quem superauit, impetrauit: cuius nominis impositio, utique benedictio fuit. Interpretatur autem Isrel: uir uidens Deum, uel princeps cum Deo, quod erit in fine premium iustorum omnium. Tetigit autem Angelus latitudinem femoris, et claudum reddidit, sicque Iacob  benedictus erat, et claudus; benedictus in his qui Christum ex illo populo crediderunt; claudus in infidelibus: nam femoris uerbum, latitudo generis est, uel multitudo: multi quippe ex illo populo deuiantes, in errores sui seminis claudicauerunt. Claudicauerunt enim, inquit, a semitis suis: qui populus non solum claudicat, sed et ultra generare filios non potest. Denique quod dixit, se uidisse Deum facie ad faciem, cum superius uirum secum luctari narrauerit: significat, quia idem Deus homo futurus erat, qui cum Iacob populo luctaretur. Historialiter autem iste uir qui luctabatur cum Iacob, beneficium Dei exprimit: ut sciret Iacob, quod illud non prestaret Deus. Ipse enim magnopere fratrem suum timuit: superare non posset, id est, uoluisset. Respondet, cur  queris nomen meum, et ipsi impossibile exprimere: quia solito nomine utimur usque ad diem iudicii, ut Hieronymus ait: Phanuel autem facies Dei interpretatur.



CAPUT XXXIII.

Primi uero et secundi et nouissimi in multitudine Iacob, plebes Ecclesie significant. Serui autem et ancille primo mittuntur, coniuges significat. Lia uero et filii illius in secundo loco, penitentes uel continentes. Rachel et Ioseph in nouissimo, sanctos qui Christo prope sunt, significat. Quod autem dona misit fratri suo, significat illos quos Christus per libertatem arbitrii diabolo dimisit, ut superius diximus. Quod autem dicitur, Iacob inclinauit per septem: significat corpus Christi seruiens in persecutionibus  populo persecutori, per septem huius mundi. Qui idcirco munera misit prius, ut placaret illum ante quam uideret, atque ideo caput illi inclinasset, eo quod primogenitus Esau fuit, uel pro timore illius: siue ut impleretur prophetia patris sui, qua dixit: Tempus ueniet, cum excutias iugum illius de ceruicibus tuis, et reliqua. Qui autem antecedunt, prope sunt ad Esau, id est, diabolo. Alii autem dicunt, Iacob idcirco in nocte uisionem uidisse, quia in die uidere non potuisset, quem uidit in nocte: siue ut significaretur, non esse Iacob similem Moysi, qui uisionem uidit in die, significat legem Noui Testamenti. Iacob autem nocte uidit, significat ueterem legem. Sicut autem Iacob potuit uidere similitudinem specie, quam uidit, nec mortem illi non prebuit:  ostenditur, quia sic potuisse speciem Esau uidere, et mortem illi prebuisse. Iacob autem congrediens significat populum Christianum, qui Christo contrarius erat ante baptismum. Percussio autem nerui gladio, concupiscentiam peccati gladio uerbi Dei percussam. Claudicatio autem unius pedis ostendit, quod uno utimur spirituali pede, abiecto uitio carnis. Iacob autem in hoc loco cum duodecim filiis illius, Christum cum duodecim apostolis significat: et una filia illius, unam sanctam Ecclesiam.



CAPUT XXXIu.

Post hoc Sichem filius Emmor, Dinam filiam Iacob uiolauit: Egressa est quippe, ut uideret mulieres regionis illius: quam cum uidisset Sichem filius Emmor  Euei, princeps terre illius, adamauit, et rapuit, et dormiuit cum illa, ui opprimens uirginem, et conglutinata est anima illius cum ea, tristemque blanditiis deliniuit. Dina quippe, ut uideret mulieres regionis extranee, egreditur: cum unaqueque mens negligens studia sua, et actiones aliena curans, extra habitum, ac extra ordinem proprium uagatur: quam Sichem princeps terre opprimit, uidelicet inuentam in exterioribus curis, diabolus corrupit: et glutinata est anima illius ad eam, quia unitam sibi, per nequitiam respicit, et cognita culpa resipiscit, atque flere conatur. Corruptor autem spes ac securitates uacuas ante oculos ponit, quatenus utilitatem tristitie subtrahat. Recte illic adiungitur, tristemque blanditiis deliniuit: modo  enim aliorum facta grauiora, modo nichil esse quod perpetratum est, modo misericordem Deum loquitur, modo penitentiam pollicetur. Adhuc sequens tempus, ut dum per hoc decepta mens, ducitur ab intentione penitentie, suspendatur. Quatenus tunc bona nulla suscipiat, quam tunc mala nulla contristant; et tunc plenius obruitur suppliciis que gaudet nunc in deliciis. Ceterum, secundum superiorem explanationem, Dina Ecclesiam significat, diabolo copulatam per gentilitatem ante baptismum, siue post baptismum per crimina: quam uindicant pater et fratres eius, id est, Christus et apostoli, uindicantes Ecclesiam, que est soror apostolorum. Dina autem per dolum uindicatur: sic Ecclesia a Christo super diabolum per dolum uindicatur. Due  autem uindicte a Sichem sumuntur, nempe circumcisio et occisio: sic bina fuit uindicta diabolo, id est, in presenti et in futuro, sic et peccatoribus. Quod autem die tertia sumpta est uindicta de Sichem, significat uindictam tertia lege in diabolum et in peccatores. Aliter Dina significat animam uniuscuiusque peccatoris, uel hominis ineuntis coniugium cum heretico, quam uindicant Christus et doctores. Alii autem dicunt hanc uindictam, que facta est a Simeone et Leui, Domino non displicere: quod in hoc ostenditur, quia liberati sunt de manu inimicorum suorum: siue quod legem Dei, et circumcisionem uindicauerunt, eo quod uim fecit circumcisus super illam que de circumcisione fuerat. Aliter hoc Domino displicuit, dum Sichem et pater illius ab Iacob  circumcisionem acceperunt, sed tamen Simeon et Leui pro merito patris illorum sanati sunt.



CAPP. XXXu, XXXuI

Idola autem que Iacob sepeliuit sub ligno, significant uitia et peccata que absconduntur sub ligno crucis. Inaures, inobedientiam: mutatio indumenti uirorum propter uindictam in Sichem, significat opera mala mutanda esse ad meliora: ut alibi dicitur: Exspoliate uos ueterem hominem cum actibus suis. Dehinc loquitur Deus ad Iacob, ut habitaret in Bethel: ibi cum pareret, Rachel Beniamin, mortua est. Sed quid sibi uult enim, eumdem Beniamin Rachel pareret, uocauit nomen illius, Dolores mei: nisi futurum prophetans ex illa tribu Paulum, qui affligeret  Ecclesiam in tempore persecutionis? Aliter per Beniamin terrestris Hierusalem figuratur, que in tribu Beniamin, cuius populus graui dolore matrem afficit, effundendo sanguinem omnium prophetarum, insuper etiam in nece Christi acclamans impiis uocibus: Sanguis eius super nos, et super filios nostros. Alii dicunt, per hoc iter Iacob ad Bethel, iter Christi ad Ecclesiam Noui Testamenti significari, qui non immolauit uictimam usque dum uenit in Bethleem. Quod autem dicitur transcurrere greges, per anticipationem dici putatur: eo quod grex Iacob in eo habitauit, siue grex angelorum, qui natiuitati Domini ministrabant: Et uenit Salem ciuitatem Sichimorum in terra Canaan. Quomodo nunc hic Salem Sichem ciuitas nuncupatur, cum Hierusalem, in qua  regnauit Melchisedec, Salem sit ante dicta? Aut igitur unum urbis et loci nomen in alia atque alia tribu: aut certe istam Salem, que nunc nominatur Sichem, dicimus hic interpretari consummatam atque perfectam; et illam que preterea Hierusalem dicta est, pacificam, nostroque sermone transferre. Utrunque enim accentu paululum declinato hoc uocabulum sonat. Tradunt enim Hebrei, quod claudicantis femur Iacob ibi conualuerit et sanatum sit, et propterea eamdem ciuitatem curati atque perfecti uocabulum sortitam esse. Et dixit illi Deus: Iam non uocabitur nomen tuum Iacob, sed Isrel erit nomen tuum: et uocauit nomen illius Isrel. Dudum nequaquam illi nomen impositum, sed quod imponendum erat predicatur. Quod igitur ibi sit futurum promittitur,  hicque docetur exemplo, et Iacob filius Zore, pro eo de Bosra. Hunc quidam suspicantur Iacob esse, in fine additum esse uoluminis, contra Hebrei asserunt de Nachoris illum stirpe generatum. Interea Ruben patris sui concubinam uiolauit. Per Ruben populus primogenitus Isrel ex circumcisione significatur: qui patris concubinam polluit, id est legem Dei ueteris Testamenti sepe preuaricando maculauit. Quod autem uetus lex concubina uocatur, Paulus docet, dicens: Abraham duos filios habuit, unum de ancilla, et unum de libera: hec autem sunt duo Testamenta. Ruben interpretatur: uisionis filius, uel uidens filius, uel uidens in medio. Dixit enim mater illius: uidit Deus humilitatem meam. Simeon, auditio, dicente matre: Exaudiuit me Dominus. Leui, Apostolus:  Applicabitur enim  uir meus, siue meus erit: siue quod melius, prosequetur me uir meus. Iuda interpretatur confessio: dicente matre Modo confitebor Domino. Dan, iudicium, dicente matre Rachel: Iudicauit me Deus. Nepthalim, conuersantes, uel dilatauit me, uel certe implicuit me, ait enim mater: Comparauit me Deus sorori mee. Gad interpretatur tentatio, uel latrunculus, uel fortuna, dicente matre: In fortuna acerbata pronuntiante uita ego sum. Isachar, est merces: et hoc ideo, quia mandragoris suis Ruben introitum, qui Rachel debebatur, sibi iure emerat; uel certe quia dixit: Dedit mihi Deus mercedem, quia dedi ancillam meam uiro meo. Zabulon, habitaculum: Habitauit enim  uir meus.  Dina, interpretatur causa. Iurgii enim in Sichimis causa exstitit. Ioseph, augmentum: ab eo quod sibi addi mater optauit alium. Beniamin, filius dextre, mutante patre nomen, quod mater Benonin, id est, filius doloris, pro difficillimo partu uocauit.



CAPP. XXXuII, XXXuIII.

Ioseph unus ex duodecim filiis Iacob, quem pater pre ceteris filiis amauit, Christum Dominum significat, quem pater secundum carnem natum ceteris fratribus ex semine Abraham progenitis pretulit. Unde et ibi dicitur: Amauit enim eum Iacob, eo quod in senectute genuisset illum. Senescente enim mundo, filius Dei aduenit. Tunica autem polymita, quam fecit illi pater, uarietatem populorum ex omnibus gentibus in corpus Christi congregatam significat.  Somnium uero illud per quod fratrum manipuli adorauerunt manipulum illius, illud est quod in Christo impletur: Adorabunt eum omnes reges terre, omnes gentes seruient illi. Ipse est quem sol et luna et stelle adorant. Ipsum enim excellentia sanctorum in solis nomine, Ecclesie claritas sub imagine lune, et omnium populorum numerositas in figura stellarum adorat. Unde et pater suus increpauit illam dicens: Numquid ego et mater tua et fratres tui adorabimus te? Obiurgatio ista patris duritiam populorum Isrel significat, qui pro eo quod ex se natum esse cognoscunt, adorare contemnunt. Iacob misit Ioseph filium suum, ut de fratribus sollicitudinem gereret. Et Deus pater misit filium suum unigenitum, ut genus humanum peccatis languidum uisitaret. Misit  enim, inquit, Deus filium suum in similitudinem carnis peccati, ut uideret si recte esset erga fratres et oues. Et Dominus in Euangelio ait: Non sum missus nisi ad oues que perierunt domus Isrel. Inuenit ergo Ioseph fratres suos in Dothaim. Dothaim interpretatur defectio. uere enim erant in defectione, qui de parricidio cogitauerunt. Qui cum uidissent eum procul, occidere illum cogitauerunt. Et Iudei uidentes uerum Ioseph, Dominum Iesum, ut illum interficerent, consilium statuerunt, dicentes: Crucifige illum. Fera pessima deuorauit eum: id est, Iudaica bestia interfecit illum, de qua Dominus in Euangelio ait: Ecce ego mitto uos in medio luporum. Nudauerunt Ioseph fratres sui tunica polymita et talari. Et Iudei Christum per mortem crucis exspoliauerunt tunicam  corporalem. Polymitam autem, id est, decoratam omnium uirtutum diuersitate. Resperserunt autem tunicam hedi sanguine, quia falsis illum testimoniis accusantes, per inuidiam reum mortis dixerunt illum, donantem omnia peccata. Alii autem interrogant quid sit, de quo dicitur, crimen pessimum. Accusauit fratres suos de crimine pessimo: et ita sentiunt, quod hoc de adoratione idolorum siue crimine Sodomorum et Gomorrheorum dictum sit. Alii etiam de tunica Ioseph dicunt, quod immortalitatem Christi significare possit. Sol etiam et luna cum lumen suum absconderunt iuxta crucem Christi, conuertentes se in tenebras, illum adorauerunt. Quomodo autem historialiter adimpleta sunt, manifestum  est; sed aliqua de his semiplena inter Christum et Ioseph referri possunt. Ioseph quidem adorauit pater illius, et non mater: Christum uero mater sua adorauit, et non pater celestis. uir autem qui Ioseph inuenit in agro errantem, sermonem propheticum significat qui Christum quasi errantem inuenit. Errans enim uocatur, qui errantes querit. Is autem uir, id est, sermo propheticus, Christi passionem ministrauit. Quod autem dicit: Recesserunt de loco suo, significat Iudeos recessisse de loco, de laboribus legis, idola adorantes. Ruben autem qui nitebatur liberare puerum de manibus fratrum suorum, significat eos qui crucem Christi noluerunt; et in figura Pilati dicitur, quia cooperati sunt erga crucem Christi. Et Pilatus qui est in solitudine, id  est, bonis operibus, ut dicitur: Non est qui faciat bonum, non est usque ad unum. Quodque dicitur: Manus quoque uestras seruate innoxias, significat, quod non Iudei, sed gentes suas manus seruauerunt impollutas. Mittitur dehinc in cisternam, id est, in lacum; et Christus exspoliatus carne humana, descendit in infernum. De cisterna quoque eleuatus, Ismelitis, id est, Gentibus uenditur. Et Christus, posteaquam egreditur de inferno, ab omnibus Gentibus fidei commercio comparatur. Ille per Iude consilium triginta distrahitur, et hic per consilium Iude Iscarioth triginta argenteis uenundatur. Denique Iacob posteritatis sue deplorans dispendia, quia pater lugebat filium suum amissum: quasi propheta fleuit interitum Iudeorum. Denique scidit uestimentum  suum quod in passione Domini legimus factum a principe sacerdotum. Sed et uelum templi scissum est, ut prophetia et nudatum populum suum, et diuisum ostenderet regnum illius. Igitur Ioseph descendit in Aegyptum; et Christus in hunc mundum. Emit illum eunuchus, castus scilicet disciplinis Euangelicis populus.



CAPUT XXXIX.

Erat autem pulchra facie. Erat speciosus forma pre filiis hominum. Et mulier iniecit in illum oculos, ut adulterium committeret. Ista mulier figura erat synagoge, que sepe, sicut scriptum est, mechata est post deos alienos. Similiter uolebat Christum in adulterii sui scelere retinere, ut negaret se esse Deum,  et Phariseorum magis et doctrinas Scribarum, quam mandata legis seruare, que illi uelut maritus erat. Christus autem non acquiescens illicite doctrine adulterii synagoge, in adultere manu ueste corporis apprehensus carne exuit se, et liber morte destructa abiit in celum. Calumniata est ergo meretrix ubi illum tenere non potuit. Denique nec Ioseph carcer tenuit, nec Dominum Iesum infernus tenuit; et cum iam ibi ueluti puniendus descenderat, inde alios liberans, abiit.

Denique inuenit duos eunuchos de domo regis. Duorum populorum, hoc est, credentium uel incredulorum figuram significantes, qui conclusi sub peccato, Ade transgressione obnoxii tenebantur: qui ideo  eunuchi dicuntur, quia castam acceperunt regulam discipline. Terna igitur luce, Domino ab inferno resurgente, et legis obscura, ut Ioseph somnia reuelante, solutus est a peccatis populus credentium, et de inferni carcere liberatus, redditur ministerio diuine legis. Incredulus autem populus Iudeorum, quia in confessionis ligno non credidit, transgressionis suspenditur ligno.



CAPUT XL.

Preterea narrat Pharao somnium, interpretatur Ioseph. Sed quid significant septem anni, qui in septem spicis plenis, siue in septem uaccis pinguibus ostendebantur: nisi septem carismatum spiritalium dona, quibus ubertas fidei larga pietate redundat?  Contra septem steriles et tenues, famem uerbi Dei nouissimis temporibus ostendebant. Congregauit autem Ioseph septem annis omnium frugum abundantiam, id est, frumenta fidei, sanctorum horreis condens. Per illa scilicet septem carismata, quasi per septem annos, ut cum septem anni ceperint, id est, cum iniquitas illa occurreret septem criminum capitalium sub Antichristo, cum fames fidei fuerit et salutis, tunc iusti pariter et fideles habebunt copiosam iustitie frugem, ne fides illorum inopia attenuata deficiat. Ab aliis dicitur, per aromata que in camelis portantur, duas leges significari: per resinam, legem librorum legis; et per stacten legem prophetarum. Quod autem Ioseph non est liberatus per consilium Iude, significat  Christum non liberatum ex parte carnis per seram penitentiam Iude Iscarioth. Alibi autem dicitur: uendiderunt illum Ismelitis triginta argenteis. Argentei triginta ubi scribuntur, ab aliis dicuntur significare fidem Trinitatis, quia Christus emitur ab Ecclesia gentium. Quia autem Ruben ad cisternam ueniens, non inuenit puerum, significat quod in Euangelio scribitur: Non est hic, sed surrexit. Quodque Iacob dicitur nolle consolationem accipere, significat populum Christianum compatientem Christo, et hic consolationem nolentem, sed in futuro. Quodque dicit: Descendam ad filium meum, lugens in infernum, historialiter sepulcrum significat, uel quod sua prophetia presciuit, animas hominum  ante aduentum Domini in infernum exire. Madianite uero, usque Putiphar eunucho Pharaonis. Hic ab aliquibus inquiritur quomodo hic eunuchus fuit? Tribus enim modis eunuchi dicuntur, id est, qui ab hominibus facti sunt eunuchi, et qui se castrauerunt propter regnum Christi Dei, et qui de utero matris sue eunuchi facti sunt. Putiphar autem nullis ex tribus modis eunuchus factus est, sed dicitur ex cogitatione scribarum et doctorum, quod Putiphar sacerdos fuit Helcopolis idolis, et uir amabilis, et decorus facie, et deinde ut dicitur: Amor illius sensus Pharaonis irruit, ut Sodomite inuicem fuerunt, et inde traxit illum Pharao ab idolo suo, et fecit illum eunuchum sue mulieris, postquam siccati fuerunt renes per multos annos, cum commisisset  illi Pharao mulierem pro amore cupido: ita ab hac causa eunuchus dicitur.



CAPUT XXXuIII-XL.

Dixit autem Iudas ad Onam filium suum: Ingredere ad uxorem fratris tui. In hac dictione lex per legem inuenitur a filio, id est pastor. Odolamita ciuitas. Thamnas uero regio est terrestrium, id est, palium. Sedet in biuio, id est, ut putaretur meretrix esse, siue ne illam Iudas preteriret. Cognouit autem Iudas, et ait: Iustior me Thamar, quia non tradidi eam Sella filio meo. In Hebreo sic: Iustificata est ex Thamar, non quod iusta fuerit, sed comparatione illi ut minus mala fecerunt, nequaquam turpitudinem; sed liberius requirendo, Phares diuisio interpretatur, ab eo quod diuiserit membra in uulua.  Secundarium Zara interpretatur oriens, siue quod primus apparuit, siue quod plurimi ex illo iusti nati sunt. In libro Paralip. scriptum est: In Thamar nuru Iude; intelligitur plebs Iudea, cui de tribu Iuda reges tanquam mariti debebantur. Et merito nomen illius amaritudo interpretatur, ipsa enim fellis poculum dedit. Duo autem genera erant in plebe, qui non recte operabantur: unum uero, qui nocebant; alterum, qui nichil proderant: qui significantur in duobus filiis Iude, quorum unus malignus erat, alter in terram fundebat semen, ne semen daret ad fecundandum semen Thamar. Nec sunt amplius quam duo genera hominum, inutilia generi humano, unum nocentium, alterum prodesse nolentium. Et quia peior est ille qui nocet quam ille qui nichil prodest, ideo  maior dicitur ille malignus. Her autem interpretatur pelliceus, quibus tunicis induti sunt primi homines, qui in penam damnati sunt. Onam autem interpretatur meror illorum, quorum uero quibus nichil prodest, cum habeant unde prodesse possint. Maius autem malum est ablate uite, quod significat bellis, quam non uite, significat meror illorum. Deus tamen occidisse ambos dictus est, ubi figuratur regnum talibus hominibus abstulisse. Tertius uero filius Iude, qui illius mulieri non iungitur, significat tempus ex quo reges plebi Iudeorum de tribu Iuda ceperunt non fieri. Et ideo erat quidem filius Iude, sed illum etiam Thamar non accepit, que erat eadem tribus Iuda, sed nullus inde regnauit. Unde Zella interpretatur  diuisio eius: non pertinent sane ad hanc significationem sancti uiri, qui prophetando scienter utiles erant. Iudas autem significat Christum uenientem ad oues que perierunt domus Isrel. uenit cum suo pastore Odolamite, cui nomen erat Hyras, ad oues suas tondendas in Thamna. Thamna interpretatur deficiens, iam enim defecerat princeps de Iuda, et omnis unctio. uenit cum pastore Hyras. Odolamites interpretatur testimonium in aquas: cum hoc plane testimonio Dominus uenit, habens testimonium maius Ioanne. Hyras interpretatur fratris mei uisio. uidit omnino fratrem suum Ioannes, fratrem secundum semen Abraham uidit omnino. Et ideo inter natos mulierum non surrexit maior Ioanne Baptista. uidit, quando dicebat: Ecce agnus Dei. uidit quod multi isti  cupierunt uidere et non uiderunt. Et ideo tanquam Odolamita uere testimonium perhibuit in aqua. uenit aut Dominus ad tondendas oues suas, hoc est, exonerandas sarcinas omnium peccatorum. Deinde Thamar habitum mutat et nomen. Nam et commutans potest interpretari, et sic de synagoga Ecclesia; sed in illa prorsus amaritudinis in aqua Domino fel ministrauerant, sed illius in qua Petrus amare fleuit. Habitus meretricis confessio est peccatorum. Typum quippe Ecclesie gerit Thamar, sedens cum habitu in biuio, in dilectione proximi, in proficiendo, uelut ambulando ad perfectionem tendit. Unde Dauid dicit: uias tuas, Domine, notas fac mihi. Ec accepit occulte annulum et armillam, uelut in Septuaginta habetur. Monile et uirgam uocatione signatur, iustificatione  decoratur, glorificatione exaltatur. Quos autem predestinauit, hos et uocauit; et quos uocauit, hos et iustificauit; et quos iustificauit, illos et glorificauit; sed hec occulte, ubi sit conceptio sancte ubertatis. Mittitur autem hedus tanquam meretrici. Hedus exprobratio peccati per eumdem Odolamitem, tanquam increpantem et dicentem: Generatio uiperarum, et reliqua. Sed non eam inuenit exprobratio peccati, quam mutauit confessionis amaritudo. Potest uero publicis signis annuli et armille, uelut in Septuaginta, monilis et uirge, uicit temere iudicantes Iudeos, quorum tunc personas Iudas ipse gestauit quoque. Dicit non hunc populum esse Christi, sed prolatis certissimis documentis nostre uocationis, iustificationis, glorificationis erubescunt, et nos  quasi iustificatos magis esse fatentur. Accusatur enim Ecclesia a Iudeis tanquam legis adulteratrix, sed ostendit uirgam signum passionis; monile, legis legitima; et armillam, pignus immortalitatis. Quod autem pariente Thamar, et duos geminos in utero habente, primus qui dicitur Zara, misit manum, et obstetrix ligauit coccino, et illo manum retrahente intrinsecus; posterior, qui Phares uocabatur, nascendo processit, figuraliter congruit, quod Isrel ostenderet manum in legis opera, et illam prophetarum et ipsius Saluatoris pollutam cruore contraxerit. Postea uero prorupit populus gentium, ut essent primi nouissimi, et nouissimi primi. Quod autem de Iacob dicitur, quod ueniret ad Isaac patrem suum in Mambre ciuitatem Arbe, que et Hebron, sciendum est quod eadem  ciuitas est Mambre et ab amico Abrahe ita antiquitus appellata. Et peperit Esau Eliphas. Iste est Eliphas, cuius et Scriptura, et in uolumine Iob meminit. Esau autem et Edom, et Seir, unius hominis nomen est. Esau in Hebreo rubeum interpretatur, a colore corporis; sed pilosus totus, pilosus fuit sicut pellis Edom rubrum, uel fuluum, de coctione rubra, quam accepit pro primogenitis. Quodque dicitur: Horrei habitatores terre; propterea quando enumerauit filios Esau repetem exponit, qui ante Esau intra Edom princeps fuerit ex genere Horreorum, qui lingua nostra interpretantur liberi. In Deuteronomio manifeste scribitur quomodo filii Esau interfecerunt Horreos, ac terram illorum possederunt, et fuerunt filii Ionath Horrei,  et fuerunt et Onies et soror Lodan, et Tenna. Hec fuit concubina Eliphas primogeniti Esau. Idcirco autem Horreorum recordatur, quia primogenitus Esau ex filiabus illorum accepit concubinam. Alii autem dicunt per pastorem et Edom supradictum omnem doctorem significari, annuntiantem Incarnationem Domini aduenientis ad Ecclesiam; et tres menses, quod non inuenta est Ecclesia in parte bona et doctoribus, nisi per tres leges. Obstetrix ab his dicitur doctrina Spiritus sancti, siue disciplina, que coccineum, id est, gratiam spiritualem ligauit, populum gentium, qui ostensus est prior per bonum nature, sed de hoc quomodo prius explanatum est. uentus putamus materia uentris mei; id est, assumptionem legis populus gentium. Et erat Dominus cum  eo; id est, Deus pater cum Christo in adiutorium suum. Quod autem Ioseph dicitur habitare in domo Domini sui, Christum significat habitare in Synagoga Dei Patris, et ministrare suam doctrinam populo Iudaico, per quem benedixit Pater Ecclesiam mundo, et multiplicauit tam in hedis quam in agnis, id est, in animabus et corporibus. Nec quidquam nouerat, nisi panem. In hoc prefiguratur quod de Christo dicitur: Filius hominis non habet ubi caput reclinet. Illa apprehendens lacinia, id est, oram uestimenti illius. Per pallium autem litteram legis significari dicitur, que relicta est synagoge, que est uxor diaboli relicta a Deo. Aliter per huius mulieris uiros Iudaicus populus designatur. Hi autem qui somnium uiderunt, non pro suis meritis, sed ut magnificaretur Ioseph.

 Sublatus sum de terra Hebreorum. Hec per anticipationem dicuntur. Et hic innocens in lacum, id est, Christus infernum pro peccato Ade, cum ipse peccatum non fecit. Tres propagines, id est, tres rami gemmas, id est bolca. Pharao autem et Herodes uel maxime leguntur adornasse diem natiuitatis sue, eo quod putauerunt quod hora natiuitatis eorum se ordinasset in regnum, similem rem facientes adorationis, ut dicitur: Quorum erat par impietas, et una solemnitas. Inde Ioseph, qui typum Christi gerebat, currum meruit.



CAPUT XLI.

Et preco ante eum precedit, et preconauit ante illum, et constituit illum super uniuersam terram  Aegypti. Et Dominus noster distractus a Iuda, ut Ioseph a fratribus, et de infernorum carcere surrexit, ascenditque currum celestis regni, de quo dicitur: Currus Dei decem millibus multiplex; et accepit potestatem a Patre predicandi et iudicandi. Apostolus ait: Et donauit illi nomen quod est super omne nomen. Accepit quoque et annulum, pontificatum scilicet fidei, quo credentium salutis signo signantur anime, et in frontibus et cordibus nostris per figuram crucis figura eterni Regis exprimitur. Induiturque stola byssina, id est, carne sancta, uisio splendidorum, et stola immortalitatis. Accepit quoque torquem aureum, id est intellectum bonum. Preco ante illum precedit, id est, Ioannes Baptista. qui iter illius precedens, preconat dicens: Parate  uiam Domini. Habet alium preconem, uocem archangeli ex tuba Dei. uocaturque Ioseph lingua Aegyptiaca, saluator mundi: manifestum est de Christo, quando sub figura Ioseph saluator ostenditur non tantum unius terre Aegypti, sed et totius mundi. Triginta annorum fuit Ioseph quando in conspectu regis Pharaonis stetit: totidem annorum fuisse Christus legitur, quando in conspectu huius mundi sub typo Pharaonis aperuit reuelata. Accepit ergo ex gentibus uxorem, id est Ecclesiam. Ex qua genuit duos filios, id est, duos populos, ex Iudeis et ex gentibus congregatos. Igitur post ubertatis annos fames preualuit in uniuerso mundo, merito quia non erat qui faceret bonitatem. Post hec Ioseph a penuria frumenti saluat Aegyptum, et Christus a fame uerbi Dei liberauit  mundum. Aperuit enim horrea sua: Christus in omni orbe terrarum et erogatione frumenti sui omni subiugauit. Nisi enim uendidissent Ioseph fratres, deficeret Aegyptus; nisi crucifixissent Iudei Christum, totus mundus periret. Ioseph autem interpretatur augmentatio, siue amplificatio; sed in illo Ioseph amplificationem non habuit, nisi sola Aegyptus. In nostro uero Ioseph augmentum habere mundus omnis meruit. Ille erogauit triticum; noster, Dei uerbum. In omnem enim terram exiuit sonus eorum.



CAPUT XLII.

Dixit Iacob filiis suis: Est frumentum in Aegypto. Dicit et Deus pater: Ex Aegypto uocaui filium meum. Descenderunt igitur decem perfectiores, id est, de catalogo legis, id est, constituti in numero. Quos  ipse cognoscens, non est agnitus ab illis. Cognoscuntur et Hebrei a Christo, ipsi non agnoscunt illum. Dederunt illi pecuniam; sed Ioseph, id est, Christus, triticum dedit, et argentum reddit, quia non pecunia emitur Christus, sed gratia. uidit Ioseph Beniamin paruulum fratrem. Mystice quoque Dominus uidit Paulum, quando lux circumfulsit illum paruulum. Dicit quando. Nondum quando lapidantium Stephanum uestimenta seruauit, perfectus erat. Fleuit Ioseph; et cecitas Pauli fletus est Christi. Lauit faciem Christus, cum baptizatus est Paulus, per quem Dominus iehsu a plurimis uideretur.

Dehinc scyphus argenteus soli sacculo iunioris inseritur, qui inuentus est in sacculo Beniamin. Scyphus Ioseph, in corpore Pauli doctrine celestis prefulgebat  eloquium, dum esset eruditus in lege, quia subiectus non erat. Intra saccum erat scyphus, doctrina intra legem, lucerna intra modium, missus. Tamen Ananias manum posuit, marsupium soluit: marsupio soluto, argentum resplenduit. Et dehiscentibus squamis, uelut sacco quibusdam uinculis soluto, id est, deposito legis uelamine, adeptus est gratiam libertatis, et reuelata facie sermonis Euangelii predicat. Dati sunt illi triginta argentei cum quinque stolis optimis. Triginta argenteos accipit a Christo, quicunque predicat in Trinitate uel crucem Christi. Ideoque Paulus ait: Nec enim indicaui me scire aliquid inter uos, nisi Iesum Christum, et hunc crucifixum. Quinque enim stolas sapientium accepit,  omnium quinque sensuum multiplices disciplinas; precellit igitur Paulus. Illius exuberat portio meritorum; sed tamen habent fratres, id est, alii predicatores gratiam suam. Binas stolas, id est, ut confiteantur Christum Deum esse et hominem. Iuxta quod in Prouerbiis legitur: Omnes domestici illius uestiti sunt duplicibus, id est, mystica uel morali intelligentia. Mittuntur et patri munera. Filius honorat patrem. Christus populum suum promissis inuitat muneribus. Portant hec munera asini, illi gentiles et inutiles et laboriosi. Nunc utiles hi portant in typum Christi munera, portant in Euangelium munerum largitorem. Nunc que pretermissa sunt breuiter sumamus. Quod Ioseph dicit: Munita terre huius uenistis considerare, terrere desiderat fratres  pro uindicta sue uenundationis, et in Christi figuram hoc facit. Sicut enim uindicauit Ioseph, et non uindicauit, sic et Christus uindicauit quod non uindicauit. Merito hec patimur, quia peccauimus in fratrem nostrum. Ex persona Iudeorum potest accipi; ac si dicerent: In uindicta crucis merito patimur has plagas; et ex persona perfectorum in eadem uindicta, quod dixit Ruben: Nunquid non dixi uobis: Nolite peccare in puerum?



CAPUT XLIII, XLIu.

Dixit Iudas patri suo: Mitte puerum nobiscum. Historialiter significat quod ab illo principatum post accepisset. Per munera autem que a Iacob ad Ioseph mittuntur, intelliguntur munera spei, et fidei, et caritatis, siue cogitationis, et uerbi, et operis.  Frumenta significant premia sempiterna. Pecunia duplicem historiam et sensum, siue corpus et animam. Ponite panes, et reliqua. Hec trium possessionum, que esse hic describuntur, differentiam meritorum ostendunt in futuro, ut dicitur: Reddet Deus unicuique secundum opus suum. Beniamin uero, ut superius explanatum est, Paulum significat; sed alii inquirunt in quo ostendatur maior dilectio Pauli cum Christo dilectione aliorum apostolorum; quod ita soluunt, quia Paulus raptus est usque ad tertium celum. Et quod audiuit uerba inaudita, et quod a Deo doceri post resurrectionem meruit, quod alii non meruerunt. In aliis que sequuntur, manifestus est sensus; et in eo quod dicitur: Biberunt et inebriati sunt, inebriatio Ecclesie, doctrina Spiritus sancti intelligitur. Impletio  autem saccorum frumento, impletionem corporum sanctorum premiis sempiternis in futurum significat.



CAPUT XLu.

Qui fecit me quasi patrem Pharaonis. Pharao in hoc loco figuram populi Christiani dicitur tenere, cui pater est Ioseph, id est, Christus. Quodque dicit: Ne dimittatis quidquam de supellectili uestra, significat quod non oportet nos relinquere bonum quod incipimus, quando uenimus ad Christum. Dimisit Ioseph fratres suos, qui nuntiauerunt patri, dicentes: Ioseph filius tuus uiuit, et ipse est Dominus in uniuersa Aegypto. Expauit autem Iacob. Plebs incredula, sed post cognouit Christi gesta, reuiuiscit spiritus illius, et qui uidebatur mortuus, uocatur fide resurrectionis  Christi. uiuificatur ergo a filiis suis, id est, a Petro, et Paulo, et Ioanne. Populus Iudeorum inuitatur ad gratiam, occurrit illi Iudas, quod interpretatur confessio, quia precedit iam confessio quos ante perfidia possidebat. Quod autem ad Iacob dicitur: Ioseph ponet manum super oculos tuos, potest significare quod de tribu Ioseph fuit Ieroboam, qui fecit duos uitulos aureos, ut reduceret populum adorare eos; et per hoc, uelut impositis manibus suis excecauit et clausit oculos Isrel, ne uiderent impietatem suam, uel certe specie pietatis. Hec sub specie futuri a Domino dicta sunt. Possumus etiam dicere, quia uelut Ioseph Dominus noster sicut corporalem manum suam posuit super oculos ceci, et uisum recepit; ita etiam spiritualem manum posuit  super oculos legis, qui per intelligentiam Scribarum et Phariseorum excecati sunt, et reddidit illi uisum, ut his quibus aperuit sensus spirituales, in lege, uisus et intellectus appareat.



CAPUT XLuI.

Profectus ergo Isrel uenit ad puteum, et uidit per uisionem nocte, et reliqua. De hoc alii ita sentiunt, quod nemo uidit Deum, nisi ad baptismum peruenerit, et ad perfecta opera; sicut Iacob ad aquam peruenerit iuramenti, et post uictimarum mactationem Deo audiuerit illum per uisionem.



CAPUT XLuII.

Pharao autem inuitat Isrel et filios illius. Significat partem fortiorem populi Christiani infirmos ad doctrinam spiritualem in Ecclesia inuitantem. Postea  uero Ioseph occurrit, qui semen iam etate susceperat in ultimis temporibus populum Iudeorum, non secundum electionem gratie sue. Imponit manum super oculos illius, cecitatem aufert. Cuius ideo distulit cecitatem, ut postremo crederent qui ante putabant non esse credendum. Unde Apostolus ait: Quia cecitas ex parte Isrel facta est, donec plenitudo gentium intraret, et sic omnis Isrel saluus fieret. Tradit post hec Ioseph parentibus et fratribus suis terram opimam Gessem, prebens illis cibaria, quia fames possederat terram. Sic et Dominus elegit terram optimam parentibus, id est, patriarchis et prophetis, ex quibus natus est Christus secundum carnem, siue omnibus sanctis, de quibus in Euangelio ait: Hi sunt fratres mei, qui faciunt uoluntatem  meam. His igitur dat terram promissionis, regnum Dei. De hac Propheta ait: Credo uidere bona Domini in terra uiuentium. Alii uero dicunt, per terram Gessem, quod interpretatur proximitas, Ecclesiam designari, que proxima est regno celorum, siue mundo. Quodque Iacob tulerunt filii Isrel, significat populum Christianum secum ad fidem portare, siue ad partem firmiorem Ecclesie infirmos, ut superius de Pharaone diximus. Paruuli autem et mulieres significant differentiam personarum in fide, siue rudes sensus anime. Plaustra, exempla iustorum siue mandata Scripture, in quibus successores populi tolluntur ad unitatem Ecclesie, ut fiat unus populus. Denique in Septuaginta translatione scriptum  est: Et obtinuit illos fames. Aegyptii fame opprimuntur; Iacob autem et filios illius non detinuit fames. Licet enim scribitur quod preualuit fames, non tamen scribitur quod obtinuit filios Isrel. Denique superius scriptum: Descendit Abraham in Aegyptum, quia preualuit fames in terra Iudea. Quanta cautela scriptum est de sanctis, quod fames in terra preualuit, refertur, cum de impiis dicit ipsos fame obtentos; neque Abraham, neque Isaac, neque Iacob, nec filios eorum detinuit fames. Quod ergo iustis exercitium est uirtutis, hoc iniustis pena est peccati. Qui enim secundum terram sapiunt, patiuntur famem uerbi Dei, quia preualet fames in terra. Iusti autem, sicut scriptum est, in diebus famis saturabuntur. Inuenies autem, qui de semine  Abrabe nascuntur, descendisse in Aegyptum; et rursus, filios Isrel ascendisse de Aegypto. Denique et de ipso Abraham dicitur: Ascendit Abraham de Aegypto, ipse et uxor illius, et omnia que illius erant. Et ad Isaac dicitur: Ne descendas in Aegyptum. Sed et Ismelite, qui portabant thymiamata, et resinam et guttam, qui et ipsi semine Abrahe ueniebant, descendisse dicuntur in Aegyptum. Et post pauca: Descenderunt, inquit, fratres in Aegyptum. Et post pauca: Ascenderunt de Aegypto, et uenerunt ad patrem suum in terra Chanaan, et dicunt: Ioseph filius tuus uiuit, et ipse Dominus in omni terra Aegypti. Hec ad presens de ascensione et descensione potuerunt studiosis quibusque occasionem prebere. Quod autem dicitur: Ioseph filius tuus  uiuit, et reliqua, non otiose dictum est. Si enim potuisset uinci a libidine, hoc de eo fortasse nuntiatum non fuisset patri illius. Hoc enim sine dubio si fecisset, non uiuebat. Anima enim que peccauerit, ipsa morietur. Quodque dicitur: Ipse est Dominus in omni terra Aegypti, hoc uere magnum est illi, quod in ditionem suam redigit Aegyptum. Calcare libidinem, fugere luxuriam, omnesque uoluptates carnis premere ac refrenare, hoc est principatum gerere totius Aegypti. Si quis uero est, qui aliqua quidem uitia carnis subigit, aliis uero cedit, de isto non integre dicitur quia principatum totius terre Aegypti, sed unius fortasse uel duarum uel trium ciuitatum principatum uidebitur gerere. Quod autem non in presentia Ioseph pater et fratres, significat  quod in presentia nos Christum per speculum uidemus, et in enigmate. Quodque dicit: Mali et parui sunt dies, sic intelligendum, quasi diceret: Utinam fuissent dies mei longo tempore in presenti! Aliter sententiam populi Christiani post habitationem huius mundi significat. Parui enim uidentur pro premiis que accipiuntur in futuro, et mali in comparatione sunt dierum futurorum. Post hec dicitur quod Ioseph omnem terram Aegypti, uendentibus singulis possessiones suas, subiecit Pharaoni. Iam nullus est liber in Aegypto. Pharao enim omnes sibi subiecit. Et fortasse ideo dicitur: Ego sum Dominus Deus tuus, qui eduxi te de terra Aegypti, de domo seruitutis. Iam de Hebreis dicitur, quod uiolenter  in seruitutem redacti sunt. Aegyptium uero populum facile in seruitutem redegit Pharao. Per Ioseph omnis terra Aegypti Pharaoni traditur, de quo facile excusatur Ioseph, uendiderunt enim semetipsos. Hoc Paulus fecit, cum illum qui indignus erat sanctorum consortio, traderet Satane. Nemo itaque Paulum dixerit dure egisse, qui hominem de Ecclesia eiecerit, ut expulsus disceret non blasphemare. uendiderunt Aegyptii terram suam Pharaoni. Spiritualiter autem hoc significat, quia Christus uniuersum mundum sua doctrina et suo corpore emerat. Quodque dicit: Serite agros, corpora significat; per fruges uero sensus qui quotidie Christo redduntur; per reliquias que dimittuntur, uita actualis ostenditur, que nobis dimittitur a Christo,  si recte utamur quinque sensibus. Quod autem dicitur: Salus nostra in manu tua est, significat salutem nostram in Christi esse potestate constitutam. Terra autem sacerdotum, que libera fuit, significat Ecclesiam liberam esse a censu mundi. Aliquorum sacerdotium duplicem honorem significat, centuplum hic, et in futuro premia. Sub femore. Tribus causis Iacob dicitur sub femore postulare: ut si transgrederetur Ioseph iuramentum sub femore, id est, sub membro seminandi, semen illius non fuisset. Siue ut iuraret sub membro, a quo fuit signum a Domino, id est, signum circumcisionis; siue ut iuraret sub membro, ut alibi explanauimus, ex quo esset Christi generatio, et deinde lex est, ut complerent filii et nepotes iuramentum patris sui post  se. Et facias mihi misericordiam, id est, ut non sepelias me in Aegypto. Et ueritatem, id est, completionem iuramenti. Conuersus ad caput lectuli: in hoc significatur quod de petitione securus sit.



CAPUT XLuIII-L.

Deinde Ioseph festinans accipere benedictionem patris duos filios suos obtulit, Manassem et Ephraim, etc. Quorum Manasses, qui interpretatur obliuio, significat Iudeos qui obliti sunt Dominum suum. De quibus dicitur: Obliti sunt Deum qui saluauit illos. Ephraim autem iunior, qui interpretatur ubertas, significat populum Christianum, qui ubertate gratie redundat. Hos quidem cum benedicere uellet Iacob, posuit Ioseph ad sinistram Ephraim, Manassem  ad dexteram autem constituit; at ille cancellatis manibus, crucis mysterium prefigurans, translatam in minorem dexteram, maiori sinistram superposuit, sicque crucis similitudo super caput eorum, Iudeis scandalum, populis Christianis futuram gloriam prefigurauit: senioremque per crucis mysterium, sinistrum factum de dextro, et iuniorem dextrum de sinistro, quia Iudeis in nostram desertam labentibus, nos illorum gloriam adepti sumus, talique sacramento maiori populo Iudeorum prepositus est minor populus gentium; unde eisdem Patriarcha sic ait: Hic quidem erit in populum, sed hic exaltabitur supra omnes. Anime que ingresse sunt cum Iacob in Aegyptum, septualius,  sexaginta sex anime, que egresse sunt de femoribus Iacob, et introierunt in Aegyptum, animas nouem. Sciamus in Hebreo pro nouem esse duas. Ephraim quippe, et Manasse, antequam Iacob intraret Aegyptum et famis tempus ingrueret, nati sunt de Asenath filia Putiphar in Aegypto. Sed et illud quod supra legimus. Facti sunt autem filii Manasse, quod genuit concubina sua Machir, et Machir genuit Galaad. Filii autem Esrem fratris Manasse Sudalam et Tahan, filii Sudala Medem, additum est, siquidem id quod postea legimus, quia per anticipationem factum esse describitur; neque enim legitur, illo tempore quo ingressus est Iacob Aegyptum, illa etate erant Manasses et Ephraim, ut filios generare potuerunt; ex quo  manifestum est, omnes animas que ingresse sunt Aegyptum, de femoribus Iacob fuisse septuaginta sex: posteaquam sunt ingresse, repererunt in Aegypto tres animas, Ioseph uidelicet, cum duobus filiis illius. Septuagesimus autem ipse fuit Iacob. Septuaginta autem in Deuteronomio dixerunt quod in septuaginta animabus Iacob descendit in Aegyptum. Lucas autem in Actibus apostolorum septuaginta animas posuit, ne uideretur septuaginta interpretibus esse contrarius, cum magne auctoritatis non habeantur in isto tempore. Et ego dedi tibi partem unam extra fratres tuos, quam tuli de manu Amorrhei in gladio et arcu meo. Sichimam illi dat, que est Sichem. Arcum et gladium uocari iustitiam, qua inierunt interfecto Sichem et Emor, liberari. Alii autem dicunt, per arcum iustitiam,  per gladium laborem significari.

Ruben primogenitus, tu fortitudo mea, principium doloris mei. Prior in donis, maior in imperio, effusus sicut aqua, non crescas, quia ascendisti cubile patris tui et maculasti stratum illius. Est autem sensus hic: Tu es primogenitus meus maior in liberis, et sedebas iuxta ordinem natiuitatis tue, que primogenitis uere debebatur, sacerdotale accipere regnum. Hic quippe in portando honore et preualido robore demonstrat; uerum quia peccasti, et quasi aqua que uasculo non tenetur, uoluntatis effusus es in impetu, idcirco precipio tibi ut ultra non pecces. Sicque in fratrum minimo penas peccati lugens, quod perdidit primogeniti ordinem. Principium  autem doloris est omnis primogenitus, quia pro eo commouentur primum uiscera parentum. Simeon et Leui fratres, uasa iniquitatis bellantia, in consilium eorum ne ueniat anima mea, et in coitu illorum non sit gloria mea, qui in furore suo occiderunt uirum, et in uoluntate sua suffoderunt murum. Maledictus furor eorum, quia pertinax, et indignatio eorum, quia dura; diuidam illos in Iacob, et dispergam illos in Isrel. Significat autem non sui fuisse consilii quod per Sichem et Hemor federatos uiros interficerent, contraque in pacis tempore amicitiarum sanguinem fuderunt innocentem, et quasi quodam furore sic crudelitate rapti, muros urbis euerterunt. Unde dicit: Maledictus furor eorum, quia  hereditatem propriam non accepit, sed ex omnibus sceptris paucas urbes ad habitandum habuit. De Simeon uero in libro Iesu scriptum est, quod funiculum Christum non accepit, sed de tribu Iuda quidem acceperunt. Iuda, te laudabunt fratres tui, manus tue in ceruicibus inimicorum tuorum, adorabunt te filii patris tui. Catulus leonis Iuda, ad predam ascendisti, fili mi, requiescens accubuisti ut leo, et quasi leena, quis suscitabit illum? Quia Iuda confessio, siue laus, interpretatur, recte scribitur Iuda. Confitebuntur tibi fratres tui, uel laudabunt te. Licet de Christo grande mysterium sit, tamen secundum litteram significat quod per Dauid stirpem generantur reges, et quod adorarent illum omnes tribus. Non enim ait: Filii matris tue, sed  Filii patris tui. Et quod sequitur: Ad predam, fili mi, ascendisti, ostendit captiuum populum reducturum, et iuxta intelligentiam sacratiorem ascendisse in altum, captiuam duxisse captiuitatem, siue, quod melius puto, captiuitas passionem, ascensus resurrectionem significant. Alligans ad uineam pullum suum, et ad uitem suam asinam suam. Quod uidelicet pullum asine, cui supersedit iehsu, hoc est, gentilium populum uinee apostolorum, qui ex Iudeis sunt, copulauerit, et ad uitem, siue in Hebreo habet ad Soreth, id est, electam uitem, alligauerit asinam cui supersedit, Ecclesiam ex nationibus congregatam. Quod autem dicitur: Fili mi, apostrophon, id est, repentina conuersio ad ipsum Iudam facit, quod Christus hic sit uniuersa facturus. Quod autem dicitur:  Sceptrum de Iuda, et dux de femoribus illius, donec ueniet ille qui mittendus est, et ipse erit exspectatio gentium, significat quod non defecerunt principes de Iuda, usque ad tempus quo natus est Christus, qui missus a Patre exspectatio gentium. Issachar; astutus, fortis, accubans inter terminos, uidit requiem quod esset bona, et terram quod optima; et supposuit humerum suum ad portandum, factusque est tributis seruiens. Quia supra Zabulon dixerat quod maris magni littora esset possessurus. Sidonemque et Phenicem reliquas urbes contingeret, nunc ad mediterraneam prouinciam redit, et Issachar, qui iuxta Nephthalim pulcherrimam in Galilea regionem possessurus est, benedictione sua habitatorem  facit. Asinam autem fortem uocat, et humerum ad portandum, quia in labore terre, et in uehendis ad mare que in suis finibus nascebantur, plurimum laboraret, regibus quoque tributa comportans. Aiunt autem Hebres per metaphoram, id est transformationem, significari quod Scripturas sacras die ac nocte meditans, dederit ad laborandum studium suum; et idcirco illo omnes seruiunt, quasi magistro dona portantes. Dan iudicabat populum suum, sicut alia tribus in Isrel. Dan coluber in uia, cerastes in semita, mordens ungulas equi, ut cadat ascensor illius retro. Salutare tuum exspectabo, Domine. Samson iudex Isrel de tribu Dan fuit. Hoc ergo dicit, uidens in spiritu, quod comam nutriret Samson, et Nazareum cum  ceteris hostibus triumphare, quod in similitudinem colubri regulique obsidens uias, nullum per terram Isrel transire permittit; sed etiam si quis temerarius fuit uirtute sua, quasi equi uelocitate confisus, illum uoluerit predonis more populari, effugere non ualeat. Totum autem per metaphoram serpentis et equitis loquitur; uidens enim Nazareum tam fortem, et quod ipse propter meretricem mortuus est, et moriens nostros occidit inimicos, putaui, o Deus, ipsum esse Christum filium tuum uerum tam fortem, quia mortuus est, et resurrexit, et rursum captiuus ductus est. Alius enim Saluator mundi mei generis prestolandus est; ueniat, cui reposita sunt omnia, et ipse est exspectatio gentium. Gad accinctus preliabitur ante illum, et ipse accingetur retrorsum. Significat  autem, quod ante Ruben et dimidiam tribum Manasse ad filios quos trans Iordanem in possessionem dimisit, post quatuordecim annos reuertens, prelium aduersus illos gentilium uicinarum grande inuenit, et uictis hostibus, fortiter dimicauit. Lege librum Iesu Naue et Paralipomenon. Nephthalim ceruus emissus, dans eloquia pulchritudinis, siue Nephthalim ager irriguus, utrumque enim significat Hebreum uerbum anioala silua. Significat autem, quod aque calide in ipsa nascuntur tribu, siue quod lacus Genesar fluenta Iordanis fuit irriguus. Hebrei autem uolunt propter Tiberiadem, que legis uidebatur habere notitiam, agrum irriguum, et eloquia prophetare pulchritudinis; ceruus autem emissus, temporaneas fruges et uelocitatem terre uberioris  ostendit; sed melius, si ad doctrinam cuncta referamus, quod ibi uel maxime docuerit Saluator, ut in Euangelio quoque scriptum est: Filius meus accrescens Ioseph, filius meus accrescens, et decorus aspectu; filie decurrerunt super murum, et exasperauerunt illum, et iurgati sunt, inuideruntque illi, habentes iacula; sedit in fortitudine arcus illius, et dissoluta sunt uincula brachiorum illius, et manuum, per manus potentes Iacob, inde pastor egressus est, lapis Isrel. O fili Ioseph, qui tam pulcher es, ut te tota de muris et turribus ac fenestris puellarum Aegypti turba prospectet, inuiderunt tibi, et te ad iracundiam prouocauerunt fratres tui, habentes liuoris sagittas, et zeli iaculis uulnerati. uerum tu arcum tuum et arma pugnandi posuisti in Deo, qui fortis propugnator est; et uincula tua, quibus  ligauerunt te fratres tui, ab ipso sunt soluta et disrupta, et ex semine tuo tribus nascitur Ephraim, fortis et stabilis, et lapidis durioris iniuncta, imperans quoque decem tribus Isrel.

Beniamin lupus rapax, mane comedet predam, et uespere diuidet spolia. Quod de Paulo manifestissima sit prophetia, patet omnibus, quod in adolescentia persecutus Ecclesiam, in senectute predicator Euangelii fuit. Hebrei autem ita edisserunt, altare in quo hostie immolabantur, et uictimarum sanguis ad basim illius fundebatur, in parte tribus Beniamin fuit. Hoc inquiunt ergo significare quod sacerdotes mane immolent hostias, et ad uesperum diuidunt illa que sibi a populo collecta. Lupum sanguinarium, lupum  uoracem super altaris interpretationem ponentes te, spoliarum diuisionem super sacerdotibus qui seruierunt altari, uiuunt de altari. Hec autem historice. Spiritualiter autem Ruben primoris populi uidetur ostendisse personam, cui a Domino per prophetam dicitur: Isrel primogenitus meus, etenim iuxta quod primogenitus debebat, ipsius erat accipere sacerdotium et regnum. Additur: Tu uirtus mea; utique quia ex ipso populo fundamentum fidei, ex ipso uirtus Dei, qui est Christus, aduenit. Quomodo autem ipse sit principium dolorum, uere dum patri dolorum semper irrogaret iniuriam, dum conuertit ad illum dorsum, et non faciem. Iste prior in donis, quia ipsis credita sunt primum eloquia diuina, et legis satio, et testamentum, siue promissio. Iste  maior imperio, utique pro magnitudine uirium, quia copiosius ceteris in hoc mundo idem populus regnauit. Effusus autem sicut aqua, peccando in Christo, quasi que uasculo non tenetur uoluntatis effusus est in impetu. Et idcirco addit: Ultra non crescas: quia ipse populus postquam uniuerso mundo dispersus est, ualde imminutus est. Sed quare talia meruit, ita subiecit: Quia ascendisti cubile patris tui. Hoc Iudei ad stuprum, quod Ruben cum Bala concubina patris sui commisit, referunt, cum hoc ad prophetiam magis pertinet, quia de futuris loquitur, sic enim ait: Ut annuntiem uobis que futura sunt in nouissimis temporibus. Primogenite autem plebis audaciam predicat, que ascendit cubile patris sui, et maculauit stratum illius, quando corpus dominicum, in quo plenitudo  diuinitatis requieuit, raptum in cruce suspendit, et ferro commaculauit. Aliter thorum concubine polluit quem ascendit, id est, legem ueteris Testamenti, quam sepe preuaricando maculauit. Quod autem lex uetus in concubine persona ponitur, Paulus docuit, dicens: Abraham duos filios habuit, unum de ancilla, et unum de libera. Hec sunt duo Testamenta. Moraliter quoque per Ruben, qui interpretari potest uisionis filius, uel uidete filium carnalem, hominem significat uisibilem, quia etsi enim homo noster exterior corrumpitur, sed interior renouatur. Primo enim omnis homo in hoc mundo carnaliter uiuit, et secundum carnem mouetur, et primus est carnalis motus in concupiscentia libidinis, que cum prime iuuentutis obsederit tempus, durum et temerarium simul  et lasciuum hominem reddidit, ascendentem super cubile patris, et polluentem thorum paternum, id est, etiam precepta et munita naturalis legis, que in nobis est, quam nunc pater noster nos dicit preuaricantes. Simeon et Leui fratres, uasa iniquitatis bellantia. Per Simeon et Leui, Scribe et Pharisei et sacerdotes Iudaici populi intelliguntur. De Simeone Scribe erant Iudeorum: de tribu uero Leui, princeps sacerdotum, qui consilium fecerunt ut Iesum dolo tenerent et occiderent, de quo consilio dicitur: In consilio illorum ne ueniat anima mea. Horruit enim tota scelera que in nouissimis temporibus facturi erant Iudei, quia in furore suo occiderent uirum, id est Christum, de quo dicitur: Ecce uir, Oriens nomen  illius. Et alibi: Femina circumdabit uirum. Suffoderunt murum, id est, spiritualem murum firmissimum, qui custodit Isrel. Lancea confoderunt. Maledictus furor eorum, quia pertinax. Quando furore accensi et ira, obtulerunt Christum Pontio Pilato, dicentes: Crucifige, crucifige. Et indignatio eorum, quia dura, dum Barrabam latronem peterent, et principem uite crucifigendum postularent. Diuidam illos in Iacob, et dispergam illos in Isrel. Quia nonnulli ex ipsis crediderunt, quidam in infidelitate permanserunt. Dicuntur enim diuisi hi qui ab illis separantur, et uenerunt ad fidem, dispersi autem, quorum patria temploque subuerso, per orbem terre genus incredulum spargitur. Fortasse isti filii Iacob, tres anime humane motus significant, concupiscibilem, irascibilem, rationabilem.  Concupiscentie speciem tenuit Ruben, qui concubuit cum concubina patris sui. Secundam speciem ire tenuit Simeon, que ipsa ex furoris illius demonstratur opprobrio. Tertiam speciem rationis tenuit Leui, cui Ecclesie legem seruare commissum est. Has ergo species tres, uidelicet omnis anima proprie, que in hunc mundum uenit, primus motus culpabiliter agere, donec malorum pondere pregrauata, ad locum penitentie possit peruenire. Iuda, te laudabunt fratres tui. Per hunc enim Iudam uerus confessor exprimitur Christus, qui ex illius tribu secundum carnem est genitus. Ipsum laudabunt fratres sui, apostoli, scilicet, et omnes coheredes illius, qui per adoptionem filii Deo Patri effecti sunt, et Christi fratres effecti per gratiam, quorum et ipse est dominus  per naturam. Manus tue in ceruicibus inimicorum tuorum. Iisdem manibus enim atque eodem crucis tropeo et suos texit, et inimicos et aduersarias potestates curauit. Iuxta quod et Pater promisit, dicens: Sede ad dexteram meam, donec ponam inimicos tuos scabellum pedum tuorum. Adorabunt te filii patris tui, quando multi ex filiis Iacob adorant illum, per electionem gratie salui facti. Catulus leonis Iuda, quando nascendo paruulus factus est, sicut scriptum est: Paruulus factus est nobis. Ad predam, fili mi, descendisti, id est, ascendens in cruce, captiuos populos redemisti: et quos ille leo contrarius inuasit, tu moriens eripuisti; denique rediens ab inferis, ascendisti in altum, captiuam duxisti captiuitatem; requiescens, accubuisti ut leo. Manifestissime Christus  incubuit in passione, quando inclinato capite tradidit spiritum, siue quando in sepulcro securus, uelut quodam corporis somno quieuit. Sed quare ut leo, uel ut catulus leonis? In somno enim suo leo fuit quando non necessitate, sed potestate hoc ipsum impleuit, sicut ipse dicit: Nemo tollit a me Ecclesiam, sed ego pono eam. Quod uero et ut catulus leonis, inde enim mortuus, unde et natus. Physici autem de catulo leonis scribunt quod cum natus fuerit, tribus diebus et tribus noctibus dormit; tunc deinde patris fremitu uel rugitu, ueluti tremefacto cubilis loco, suscitari dicitur catulus dormiens. Quod ualde conuenienter de passionis morte aptatur in Christo, qui tribus diebus et tribus noctibus in cubili sepulcri  iacens, somnum mortis impleuit. Bene ergo Christus ut leo requieuit, qui non solum mortis acerbitatem non timuit, sed etiam in ipsa morte mortis imperium uincit. Quod autem dicitur: Quis suscitabit eum? quia nullus nisi ipse, iuxta quod ipse dixit: Soluite templum hoc, et in triduo suscitabo illud. Non deficiet dux de Iuda et Isrel. Hoc manifestissime ad Iudam refertur; tandiu enim fuit ex semine illius intemerata apud Iudeos successio regni, donec Christus nasceretur; et hoc supra diximus. Alligans ad uineam pullum suum. Pullus suus populus est ex gentibus, cui adhuc nunquam fuit legis onus impositum, hunc copulauit ad uineam apostolorum, qui ex Iudeis sunt; nam uinea Domini Sabaoth domus Isrel. Et ad uitem asinam suam. Ipse enim dicit: Ego sum uitis uera;  ad hanc ergo uitem alligat asinam suam, cui supersedit Ecclesia ex nationibus congregata. Hanc ad uitem corporis sui alligauit uinculo caritatis et discipline euangelico nexu, ut de imitatione illius uiuens efficiatur heres Dei. Alii autem hanc asinam interpretantur Synagogam, tardigradam scilicet, et graui pondere legis depressam. Lauit in uino stolam suam, siue carnem suam in sanguine passionis, siue illam Ecclesiam illo uino quod pro multis effundetur in remissionem peccatorum. Et in sanguine uue pallium suum. Pallium gentes sunt, quas corpori suo uinxit, sicut scriptum est: uiuo ego, dicit Dominus, nisi hos omnes induam sicut uestimentum. Pulchriores oculi eius uino. Oculi Christi apostoli sunt et euangeliste,  qui lumen scientie Ecclesie prestant, quorum precepta austeritatem uini, id est prisce legis superant, quia longeuiora sunt. Et dentes lacte candidiores. Dentes preceptores sunt sancti, qui precidunt ab erroribus homines, et illos qui in comedendo corpus Christi transmittunt. Candidiores autem effecti sunt doctores Ecclesie lacte ueteris legis, qui ualidum uerbi cibum mandunt atque distribuunt, et bene candidiores dicuntur. Omnes enim qui Scripturarum cibos Ecclesie subministrant, candidi esse et immaculati debent. Zabulon habitauit in littore maris et in statione nauium. Zabulon interpretatur habitaculum pulchritudinis, Ecclesiam significat: hec in littore maris habitat, et in statione nauium, ut credentibus sit refugium, et periclitantibus demonstret fidei portum.  Hec contra omnes turbines huius mundi, id est, concussus firmitate solida, et exspectat naufragium Iudeorum et hereticorum procellas, qui circumferuntur omni uento doctrine; quorum etsi tonditur fluctibus, non tamen frangitur. Pertendit autem usque ad Sidonem, hoc est, usque ad gentes. Legitur autem in Euangelio inde assumptos aliquos apostolorum et in ipsis locis Dominum sepe docuisse, sicut scriptum est: Terra Zabulon et terra Nephthalim, populus qui sedebat in tenebris, uidit lumen magnum. Sidon interpretatur uenator, siue uenatrix. uenatores qui sunt, nisi apostoli? qui, ut supra diximus, ex illis locis assumpti sunt, de quibus dicitur: Mittam uenatores meos, et uenabuntur uos in omni monte. Moraliter quoque Zabulon, qui fluxus nocturnus  interpretari potest, significat quod posteaquam ad penitentiam per confessionem Iudas, id est anima conuersa fuerit, auferuntur ab ea et desinunt omnia illa que gessit in nocte ignorantie, et extendit se usque ad uenatores, ut et discat uenari. Si quando fere alique, aut uulpes dolose, id est, demones uel cogitationes maxime cor illius irrumpunt, et uolunt exterminare uineam Domini Sabaoth, et apprehendat illos malarum cogitationum laudabilis uenator effectus. Issachar asinus fortis. Issachar interpretatur merces: referunt ad populum gentium, quem Dominus populi sui pretio est mercatus. Hic Issachar asinus fortis scribitur, quia prius populus gentilis quasi tributum et luxuriosum animal erat, nullaque ratione subsistens; nunc uero fortis, Redemptoris  dominio collum mittens, et iugum discipline euangelice preferens. Hic accubans inter terminos, uidit requiem quod esset bona, et terram quod optima. Inter terminos autem cubare, est prestolando huius mundi finem requiescere, nichilque de his que nunc in medio uersantur querere, sed desiderare ultima. Et fortis asinus requiem et terram optimam uidit, cum simplex gentilitas idcirco se ad robur boni operis erigit, quia ad eternam uite patriam tendit. Unde etiam ponit humerum suum ad portandum, quia dum ad promissam requiem peruenire desiderat, cuncta mandatorum honorabiliter portat. Unde et factus est tributis seruiens, hoc est, regi et Christo fidei bona opera, bonorumque operum munera offerens. Moraliter autem ostendimus hominem qui tripartito animi  motu, ut est, totius anime languore errauerit, quoad per concupiscentiam. Ruben etiam, Simeon et Leui, prudentiam non recte directam significare posse distinximus; sed hic iam ab errore inuidie ostendimus penitentem, et in Zabulon ex multa magnaque parte ad penitentiam conuersum. In Issachar uero, qui omni in loco merces interpretatur, uidemus illum mercedem boni operis exspectantem, quia ipse non solum abiecit omne malum, sed etiam desiderat siue optat semper omne bonum, et inter terminos medius habitat, siue requiescit, nec ad dexteram nec ad sinistram declinans. uidit requiem quia bona, et terram quia optima. Postquam autem carnis et spiritus pugnam dispulit et exclusit, requieuit spiritus  illius in Deo; et tunc uidit terram quia bona est, quando carnem suam a uitiis et concupiscentiis expugnabat; et quando differt fructus iustitie in operibus bonis, supposuit humerum suum ad portandum. Et factus tributis seruiens, cum onus illud euangelicum admodum leue humeris anime portet, et reddiderit Deo. Dan iudicabit populum suum, sicut alia tribus in Isrel. Fiat Dan coluber in uia, cerastes in semita, et reliqua. Dicunt quidam Antichristum per hec uerba predici de ista tribu futurum; alii de Iuda, a quo traditus est Dominus, hec pronuntiant, et equitem et equum Dominus cum carne suscepta designare uolunt. Retrorsum autem cadere, ut in terram, unde assumptus est. Sed quod die tertio surrexit, ideo ait: Salutare tuum exspectabo, Domine;  non relinques enim, inquit, in inferno animam meam, nec dabis semen tuum uidere corruptionem. Alii autem, ut prediximus, hanc prophetiam ad Antichristum transferunt, pro eo quod hoc loco Dan et coluber asseritur, et mordens. Et quod primus Dan inter tribus Isrel ad Aquilonem castrametatus est, illum significat qui se in lateribus Aquilonis sedere dicit, et de quo figuraliter propheta dicit: A Dan auditus est fremitus equorum eius, qui non solum coluber, sed etiam cerastes uocatur. Cerasta enim Grece cornua dicuntur. Serpens ille cornutus esse perhibetur, per quem digne Antichristus asseritur, qui contra uitam fidelium cum morsu pestifere predicationis armabitur etiam cornibus potestatis. Quis autem nesciat semitam angustiorem esse quam uiam? Fiat  ergo coluber in uia, quia in presentis uite latitudine illos ambulare prouocat, quibus quasi parcendo prouocat, non blanditur, sed mordet, scilicet illos quibus libertatem tribuit, erroris sui ueneno consumit. Fit iterum cerastes in semita, quia quos fideles reperit, et sese inter angusta itinera precepti celestis constringere uidet, non solum nequitia callide persuasionis impetit, uerum etiam terrore potestatis perimit, et in persecutionis angore post beneficia ficte dulcedinis exercet cornua potestatis. Qui in loco equi insinuat hunc mundum, qui per elationem suam in cursu labentium temporum spumat. Et quia Antichristus extrema mundi apprehendere nititur, cerastes iste equi ungulas mordere perhibetur. Ungulam quippe mordere, est extrema huius mundi feriendo contingere.  Ut cadat ascensor illius retro. Ascensor equi eius quisquis in dignitatibus huius mundi extollitur, qui retro cadere dicitur, et non in faciem, sicut Paulus cecidisse memoratur. In faciem autem cadere, est in hac uita unumquemque suas culpas cognoscere, easque penitendo deflere. Retro uero, quo non uidetur cadere, est ex hac uita repente decidere, et quod ad supplicia ducatur ignorare. Et quia Iudei, erroris sui laqueis capti, pro Christo Antichristum exspectant, bene Iacob eodem loco, repente in electorum numerum conuersus, dicit: Salutare tuum, Domine, exspectabo; id est, sicut fideles, non Antichristum, sed illum qui in redemptionem nostram uenturus est, uerum Christum credam fideliter. Moraliter quoque potest intelligi ille qui iam dudum  Misachar profectus dicitur, et in mandatis requiescere, atque anime sue agricolam factum nunc iam ad hoc proficere, ut Iudam discernendi et iudicandi populum suum, id est cogitationum cordis sui intelligentiam sumpserit, tanquam una tribuum Isrel, id est, omnia in unitatem atque concordiam reuocare; ut cogitationum in illo sit nulla dissensio, fiatque idem coluber, iuxta preceptum Domini, dicentis: Estote prudentes sicut serpentes. Prudenter autem agere nos debemus in uita huius mundi, nec ad dextram nec ad sinistram declinemus; neque per latam uiam incedamus, que ducit ad mortem, sed per angustam, que ducit ad uitam. Ad hoc enim additur cerastes in semita; angustior est enim semita quam  uia. Mordeat, equi calcaneum, faciens quod Apostolus ait: Macero corpus meum, et reliqua. Hec autem facit, ut cadat eques retrorsum. Iste enim talis semper elationes et altitudines metuit, et mauult animam suam cadere de mala altitudine ad bonam humilitatem, ut discat a Christo, qui dicit: Discite a me quia mitis sum et humilis corde. Si ergo reuocat animam de altitudine retrorsum, post humilitatem Christi rediens, salutem exspectat a Domino. Gad accinctus preliabitur ante eum. Iste Gad accinctus personam Domini exprimit, qui in primo aduentu humilitatis sue ante aduentum Antichristi preliando occurrit, accinctus gladio uerbi Dei, de quo dicitur: Accingere gladio tuo super femur, potentissime. Quo utique inimicos diuisit, id est, filium a patre, et filiam a matre,  et reliqua. Non ueni, inquit, pacem mittere, sed gladium. Quod autem ait: Et ipse accingetur retrorsum, caritas Domini in secundo aduentu ostenditur, quia cum uenerit Antichristus, item occurret post illius uestigia Christus celeri aduentu, ut illum interficiat spiritu oris sui, unde et Gad latrunculus interpretari potest, et quod posterior, id est serus, species quasi latrunculus improuiso aduentu exsiliat. Sicut enim, inquit, fur in nocte, ita Christus. Ergo ante Antichristum in hunc post illum maiestate occurrit. Moraliter quoque homo noster, quem supradictis modis aliquantulum profecisse descripsimus, necesse est ut adueniat, ut tentetur ab inimico, ut propositi constantia probetur, quia uir intentatus non est probabilis. Ante et retro accingamur, ut ea  que facta sunt et futura diligenter attendantur. Aser, pinguis panis illius, et prebet diuitias regibus. Aser, cuius nomen significat diuitias, ideo Christus est, quia altitudo diuitiarum sapientie et scientie illius innumerata est: quia pauper pro nobis factus est, ut diues esset. Cuius panis pinguis factus est: caro scilicet illius, quam si quis manducauerit, non morietur in eternum. Idem etiam prebet delicias sapientie regibus, his scilicet qui sensus proprios bene regunt, et sua corpora in seruitutem redigunt. Quidam hoc de Aser ad Annam prophetissam, filiam Phanuel, referunt, quod cum Simeone de Christo prophetans, multas prestitit delicias regibus, id est, apostolis, et ceteris sanctis. Moraliter quoque Aser qui beatus interpretatur, fortasse ille est quem ab  errore ad penitentiam reuocatum, paulatim per singulos gradus usque ad beatitudinis incrementa perduximus: cuius post conuersionem, post intelligentiam spiritualem, post tentationem et uictoriam, pinguis est panis. Addit enim illum panem, qui de celo descendit, et dat uitam huic mundo, et iste cuius iam pinguis panis est, etiam delicias regibus dabit, non pauperibus, aut insipientibus, sed regibus: sapientiam enim loquimur ad perfectos. Nephthalim, quod interpretatur dilatatio, apostolos et predicatores sanctos significat. Quorum doctrina in altitudine diffusa est istius mundi; et apostoli ex hac tribu plerique fuerunt. Dicitur autem Ceruus emissus, quia nimirum apostoli uel predicatores ueloci saltu exsitientes,  in modum ceruorum transcendunt implicamenta; ac excelsa ac sublimia meditantes dant eloquium pulchritudinis, predicantes uniuersis gentibus doctrinam Saluatoris. Moraliter quoque homo noster interior, qui paulo ante pane pingui uescebatur, qui scilicet panis confirmauit cor hominibus, non incongrue ceruus emissus dicitur, quia omnia terrena despiciens, more ceruorum in excelsis pascitur; totumque thesaurum in celo collocat, ubi, iuxta Euangelium, erugo et tinea non demolitur. Et tunc eloquia pulchritudinis, id est, contemplationis superne, documenta profert. Filius accrescens Ioseph utique in gentibus, qui cum ob incredulitatem synagogam reliquisset, plebem sibi innumeram ex gentibus congregauit. De hoc Dauid dicit: Conuertentur  ad Dominum uniuersi fines terre. Sequitur: Decorus aspectu. Superat enim omnes illius pulchritudo, de quo dicitur: Speciosus forma pre filiis hominum. Filie decurrerunt super murum, id est, generatio uel Ecclesie que crediderunt in Christum. Hec super soliditatem fidei, quasi super murum amore pulchritudinis Christi ascensure discurrunt, ut uerum sponsum per contemplationem aspiciant, et osculo caritatis illi copulentur. Sed obiurgati sunt illum, quando falsis testimoniis calumniantes, sanctum Domini opprimere synagoge populi cogitauerunt. Inuiderunt illi habentes quoque iacula. Neque enim quisquam in Ioseph coniecit sagittas, uel aliquod uulneris telum. Sed hoc specialiter in Christum euenit, sed in forti illius arcus. Christus arcum suum et  arma pugnandi posuit in Deo, cuius uirtute confringitur omnis nequitia perfidorum. Et dissoluta sunt uincula brachiorum eius, quibus fratres illum uinctum ad Pilatum duxerunt, uel quibus illum in ligno suspensum crucifixerunt. Rescissa sunt enim per manum potentis Iacob, id est, Dei Iacob, ex cuius semine ipse Dominus bonus pastor egressus est, lapis et firmitas credentium in Isrel. Deus patris tui erit adiutor tuus. Quis adiuuit filium, nisi Deus pater, qui in unitate unum sunt? Sed pro persona corporis dicitur, quod auxilio diuino indiguit, sicut in Euangelio dicitur: Apparuit illi angelus de celo confortans eum: benedictionibus celi desuper, benedictionibus abyssi iacentis deorsum. Uniuersa enim subiecit  ei, celestia per benedictionem celi, et terrena per benedictionem abyssi, ut angelis et hominibus dominaretur: benedictionibus uberum siue duorum Testamentorum, quorum altero nuntiatus est, altero demonstratus est: siue benedictionibus uberum Marie. Unde et illa mulier in Euangelio ait: Beatus uenter qui te portauit, et ubera que suxisti. Benedictionibus uberum et uulue. Hic benedicitur uulua eius matris, que utique uirginalis nobis Dominum edidit. Benedictiones patris tui confortate sunt benedictionibus patrum seruorum tuorum. Ultra omne enim meritum sanctorum patriarcharum siue prophetarum, conualuit benedictio patris in filio. Patris, ita ut ei nullus iustorum adequetur, donec ueniret desiderium collium eternorum. Colles eterni facti sunt, qui Christi aduentum  prophetantes, cum magno desiderio incarnationem illius exspectauerunt, de quibus Dominus dicit: Multi prophete et iusti cupierunt uidere que uos uidetis. Hi ergo dicti sunt colles, propter excellentiam sanctitatis, qui etiam uocantur eterni, quia uitam consequuntur eternam. Fiant in capite Nazarei, de quo scriptum est: Quoniam Nazareus uocabitur. Idem et Ioseph, secundum Aegyptiorum scilicet linguam, saluator mundi inter fratres, inter sanctos quos ipse fratres uocat. Moraliter quoque is qui fidei profectu et supradictis gradibus in tantum creuerit, ut usque ad inuidiam aduersarios prouocet, non immerito dicitur accrescens, et non semel, sed bis accrescere pronuntiatur. In fide enim et opere omnis perfectus crescit, et decorus dicitur,  quia illa iam pulchritudo, in qua naturaliter factus est, in eo renouatur. Ob quam pulchritudinem filie illum de muro uiderunt, ac desiderant. Sancte utique anime super murum fidei fundate, perfectionem illius cupiunt uidere et imitari; sed exasperauerunt talem sanctum demones, habentes ignita nequitie iacula. Parant enim sagittas suas, ut sagittent in obscuro rectos corde. Sed in forti arcus illius, in diuinis scilicet profectibus arcus uirtutis illius positus, ex quo iam arcus sagittas orationum suarum ad persequendos inimicos emittit; et dissoluta sunt uincula, quibus illum inimici ligari cupierunt, per uirtutem Dei Iacob. Et tunc incipit pastor esse animarum, et in modum durissimi lapidis non uincitur. Deus enim patris illius, id est, iustorum precedentium,  qui spiritualiter nobis patres, adiutor est uniuscuiusque sancti, cui hoc promittitur: Et omnipotens uirtutibus abundare illum facit benedictionibus celi desuper, et benedictionibus abyssi iacentis deorsum. Contemplatione enim celestium satiatur, et intelligentia Scripturarum, quas non immerito propter sacramentorum obscuritatem abyssum uocat; et sicut per celi benedictionem sanctis promittuntur eterna premia, sic per benedictionem abyssi predicantur illis in presenti seculo nonnulla solatia. Benedictionibus uberum et uulue. Constat enim esse apostolica ubera, e quibus recentes adhuc in fide, ac uelut paruuli percipiunt, ut ad perfectiorem cibum predicationis perueniant. Unde dicit Apostolus: Lac uobis  potum dedi, non escam: habens uidelicet uerba duorum Testamentorum, uel dilectionem Dei et proximi. Hec Ecclesia spiritalem uuluam, que non solum pariat filios; sed etsi forte declinauerint a uia ueritatis, iterum parturiat. Benedictiones patris tui confortate sunt benedictionibus patrum tuorum. Pater noster est, cui dicimus: Pater noster qui es in celis, qui eleuans manus in Bethania, per benedictionem apostolorum nos benedixit. Patres autem sunt Christi patriarche, de quibus Apostolus ait: Quorum patres, et ex quibus Christus secundum carnem, quorum diuinationibus et benedictionibus unusquisque in Ecclesia utitur. Donec ueniret desiderium collium eternorum. Tunc ueniet desiderium sanctorum, cum iuxta Apostolum ibunt obuiam Christo; et sic semper cum  Domino erunt. Fiant in capite Ioseph Nazarei, sicut supra diximus, unusquisque in cuius uertice, id est, mente, maneant benedictiones supra dicte. Sicut enim Apostolus inquit: Homo noster exterior corrumpitur, interior autem renouatur de die in diem. Beniamin lupus rapax. Quod autem prophetat de Paulo apostolo, sicut supra diximus. Quidam autem ad urbem Hierusalem referunt, que in tribu eiusdem Beniamin sita est. Nam sicut Beniamin benedictionem ultimam consequitur, ita et populus Hierusalem ultimus est saluandus. Cum enim plenitudo gentium intrauerit, tunc omnis Isrel saluus erit. Lupus rapax dicitur, quia ipse populus effudit sanguinem prophetarum. Mane comedit predam. Mane illud tempus significat quo legem accepit; tunc enim mundo  prima illuminatio scientie data est. Comedet autem mane, quia legem quam accepit, edit adhuc et meditatur, scilicet sequens legem iustitie, quam preripiens pre cunctis quasi predam manducans, ad legem fidei non peruenit. Ad uesperum autem diuidet spolia. uespera est illud tempus nouissimum, quo  conuertentur. Tunc ergo uidet, et tunc intelligit diuidendam esse litteram a spiritu, et tunc cognoscit quia littera occidit, spiritus autem uiuificat. Et tunc incipiet facere quod, tota die meditans, ante non fecit. Moraliter quoque nichil aliud occurrit, nisi quod perfectus ille homo, quem supra diximus, in Beniamin lupus rapax regnum celorum diripit. uim enim patitur regnum celorum, et uiolenti rapiunt illud, et illa que in lege et in Prophetis et Euangelio legerat, uelut esuriens et rapax inuadit. Et cum in hoc tempore, uelut in matutino, hanc predam diripuerit, adueniente mortis uespera, incipiet diuidere spolia; hoc est: diuersis laboribus incipiet diuersa premia possidere; que postquam inimicos prostrauit, ueluti iam uictor haberi merebitur. Cur autem Iacob omnes  quos genuit de libris et ancillis equaliter honorificauit, nisi ut ostenderet quod Dominus iehsu Christus omnibus gentibus regna celorum equaliter tribuit? Non enim distinctio Iudeis a Grecis, aut seruus, aut liber, quia in omnibus Christus.



EXPLANATIO IN SECUNDUM LIBRUM MOSIS, Qui Hebraice uELLESEMOTH, Grece autem EXODUS dicitur.



CAPUT PRIMUM.


Hec sunt nomina filiorum Isrel. Hec sententia  Esdre prophete ab aliquibus dicitur usque LXX, et principium uoluminis: Ioseph autem erat, et reliqua. Et titulus huius uoluminis Ioseph, quod dicit: De Aegypto uasa aurea, usque Moses ieiunauit quadraginta dies et quadraginta noctes. Titulus autem hic radix uerbi potest dici. uerbum autem, uolumen usque ad finem. Mos est Scripture diuine radicem uerbi plantare antequam indicat mysteria. Iacob etiam filiorum suorum dicitur radix filiique plebis: sic Christus apostolorum radix est, apostolique omnium credentium. Hec autem sententia Euangelicam sententiam significat, qua dicitur: Hec sunt nomina duodecim apostolorum. Sed hec est presens recapitulata sententia, que in Genesi nominata sunt, que nunc hic nominantur. Que dominatio in Genesi, et  hic in Exodo significat duodecim prophetas in ueteri, et duodecim apostolos in nouo Testamento. Idcirco uero filii Isrel hic primo dicuntur ante suum patrem, quia illis plebs propior erit quam Isrel. Hic autem liber uite dici potest, quo etiam totus canon uocari uocabulo dicitur, quorum nomina scripta sunt in libro uite. Quod patriarchis in Pentateucho, et apostolis in Euangelio. Isrel autem uir fortis, quod in his quibus hoc conuenire dicitur, id est natiuitate, uel in primogenitis, et in benedictionibus, Christum significat in resurrectione fortem, et uincendo diabolum in tribus tentationibus, et solutione inferni. Ioseph uero in Aegyptum ad Iacob cum filiis suis Christum significat apostolos suos in hunc mundum precedentes. A Ruben uero usque Asar, ordo narrandi  intelligitur. Quatuor enim ordinibus patriarche numerantur. Primo, natiuitatis, ut in Genesi, ubi illorum natiuitas narratur. Secundo, benedictionis.  Tertio, libertatis, ut erga tabernaculum fuerunt. Quarto, narrando, ut hic in Exodo, qui tres supradictos non obseruat. Qui etiam ordines apostolis conueniunt: primo, natiuitatis, id est uocationis a Christo, ut Petrus et Andreas. Secundo, libertatis, ut de Petro dicitur: Tu es Petrus, et super hanc petram edificabo Ecclesiam meam. Tertio, benedictionis, ut Ioanni in premiis. Quarto, narrandi, id est quomodocunque commixtim numerantur. Quod autem dicit: Singuli cum domibus suis, pro animantibus intelligendum est, siue pro uiris ac mulieribus, quod mystice Apostolus cum Ecclesiis suis significare dicitur. Quodque dicitur: Introierunt ad angustiam, secundum alios pertinet, ut est: Post  multas tribulationes oportet nos introire in regnum Dei. Post omnium LXX anime cum Iacob introierunt in Aegyptum, septuaginta discipuli ad predicandum uerbum Dei in totum mundum mittuntur. Anime autem descendisse dicuntur, siquidem in usu est animas pro hominibus appellari. Iste sunt anime que egresse sunt de femoribus Iacob. Ego non puto quod quilibet possit hominum animam gignere, nisi quis forte talis sit, qualis ille qui dicit: Nam in Christo Iesu per Euangelium ego uos genui. Tales sunt qui generant animas sicut alibi dicit: Filioli mei, quos iterum parturio, donec Christus formetur in uobis. Alii enim huiusmodi generationis curam aut nolunt, aut nequeunt habere. Denique Adam sic dicit: Os de ossibus meis, et caro de carne  mea, et non anima mea; sed per hoc uidetur, que de terra sunt, sua esse profiteri: non audere uero dicere sua esse, que scit de terra non esse. Sed et Laban a diabolo sic dicit: Quoniam os meum et caro mea est, amplius non addidit, nisi quod terrena consanguinitas agnoscit. Alia est animarum generatio, que uel Iacob descendenti in Aegyptum sociatur, uel ceteris sanctis sub enumeratione mystice posteritatis ascribitur. Mortuo autem Ioseph, filii Isrel creuerunt et inualuerunt nimis. Postquam uerus Ioseph pro omnibus gustauit mortem, multiplicatus est fidelium populus. Nisi enim granum frumenti cecidisset et mortuum fuisset, non utique Ecclesia fructum plurimum protulisset. Moraliter quoque et in te, si moriatur Ioseph, si mortificationem Christi in corpore  tuo suscipias, et mortifices membrum tuum peccato, tunc in te multiplicantur filii Isrel, id est, sensus boni et spirituales. Quotidie enim morientibus uitiis in te uirtutum numerus augetur. Et in terra multiplicaris, in tua scilicet carne, per quam uirtutes administrantur. Sequitur: Surrexit alius rex. Primo uidendum est quis iste rex, qui sciebat Ioseph, et quis est qui nesciebat. Quandiu ergo rex noster, id est spiritus mentis nostri tenet memoriam Ioseph, id est, Christi. Huius enim meminit rex in Aegypto, id est spiritus noster in carne nostra, que Aegyptus non inconuenienter dicitur. Non affliguntur filii Isrel, rationabiles scilicet sensus uel uirtutes, nec luto et latere consumuntur, terrenis scilicet curis, nec masculi necantur, opera iam perfecta.  Si uero sensus nostri nescierint Christum, tunc sapientia carnis, que inimica est Deo, succedit in regnum, et alloquitur gentem suam, corporeas scilicet uoluptates, et uocatis ducibus uitiorum, initur consilium contra Isrel, quomodo opprimatur supra dictis malis. Et tu ergo qui hec audis, si post donum baptismi opera huius mundi facis, scito quia surrexit in te alius rex, qui nescit Ioseph. Potest quoque rex Aegypti, qui nescit Ioseph, esse diabolus, qui dixit in corde suo: Non est Deus. Quia genti sue, id est, apostatis angelis, quodammodo loquitur: Ecce uiri Isrelite creuerunt, et inualuerunt supra nos: hi scilicet, qui mente Dominum uidere possunt. Deinde hoc sensit diabolus, quia fortis sit gens Isrel, namque sepe egressus  est, et sepe superatus est; sed illud quod timet, ne quando eueniat illis bellum, et iungantur aduersariis illorum, et deuictis illis de terra sua descendant. Ostendit se ea que a patriarchis et prophetis de aduentu Christi predicta sunt, presensisse; et inde scire quod sibi immineat bellum. Et sensit uenturum, quia cum fiducia triumphet illos, et docet Isrel edificare ciuitates, id est Phiton, quod interpretatur os deficiens, uel os abyssi. Et Rammasse, que interpretatur commotio tinee. Eliopolis, id est ciuitas solis. Ecce quales ciuitates precepit sibi edificari Pharao, os deficiens; et defecit namque os, cum mendacium loquitur, cum ueritate aut probationibus deficit; aut os abyssi. quia abyssus locus  perditionis est. Et alia ciuitas commotio tinee est: qui enim sequuntur illud, ibi congregant thesauros suos, ubi tinea demolitur, et fures effodiunt. Sed etsi nos in omni conscientia gratias agimus, dicit et de nobis: Filii Isrel preualuerunt nimis super nos. Hoc quod dicit: Ne forte adiungantur aduersariis nostris, significatur, quod si iungamur predicatoribus ueritatis, preualuimus super illum, et peregrinus de terra sua, deponentes ueterem hominem cum actibus, uel relinquentes imaginem huius terreni hominis, et induentes imaginem huius celestis. Alii dicunt per aduersarios, quibus timuit Pharao Isrel coniungi, mandata pertinentia ad Christum intelligi. Et egredientur de terra: id est, erunt sine seruitute Aegyptiorum. Et hoc in presenti diabolus  timet, ne egrediantur de terra corporis sui, si non seruiant peccatis et uitiis. Per magistros quos preposuit Pharao filiis Isrel, heretici demonstrantur prepositi a diabolo sua estimatione, ut sanctos affligant oneribus peccatorum. uel moraliter, ut supra breuiter exposuimus, mali sensus bonos peruertendos. Quodque dicitur: Quanto opprimebat illos, tanto magis multiplicabantur, significat sanctos, quanto a diabolo patiuntur tentationes, tanto magis a Christo abundant premiis. Multiplicabantur autem cum ad sanctos refertur, ad fidem pertinet. Crescebant autem ad opus luti et lateris, id est, uitiis corporis et anime. Dixit autem rex Aegypti obstetricibus Hebreorum, et reliqua. uidetur quidem secundum historie narrationem stare non posse. Quod dicitur:  Quia non fecerunt obstetrices quod precepit Pharao. Non enim inueniuntur non uiuificasse feminas, quas precepit Pharao uiuificari. Et si non fecerunt, aut ex preceptis debuerunt, sicut masculos uiuificare, contra preceptum regis, ut feminas occidere. Hec propter eos qui amici sunt littere, et non putant legem spiritualem esse. Spiritualiter autem secundum sensum, qui potest intelligere Deum, et que sursum sunt querere, odit Pharao rex Aegypti, et hunc interimi cupit; quecunque carnis uiuificari, non solum uiuificari, sed augeri uult: ut omnes carnalia sapiant, qui sunt super terram, et nemo ad celestem patriam oculos eleuet. Iste autem Pharao obstetrices corrumpere aggreditur, quarum una Sephora uocabatur, que interpretatur passer;  et altera Phua, que apud nos rubens dici potest. Per has necare mares, et uiuificare solas feminas cupit. Istas obstetrices dixerunt quidam rationabilis eruditionis formam tenere. Obstetrices enim quedam medie sunt, et tam masculos quam feminas. Eruditio enim ista rationabilis sententie ad omnes propemodum peruenit, sensus omnis inseruit, omnesque fouet. Si quis aut uirilis in ea animi fuerit, et uoluerit celestia querere, per huius eruditiones ad diuinorum intelligentiam paratior ueniet: est enim una uelut passer, que celsiora docet; alia, que rubens uel uerecunda interpretatur, moralis est, que mores componit, uerecundiam docet. Sed quia Scriptura dicit: Timebant obstetrices Dominum et  non fecerunt iussum regis, non inconuenientius obstetrices iste due duo testamenta significant; et Sephora, que interpretatur passer, legem spiritualem significat. Phua uero, que rubens uel uerecunda dicitur, indicat Euangelium, quod rubrum ex Christi sanguine et passionis illius rutilat cruore. Ab his ergo anime que in Ecclesia nascuntur, uelut ab obstetricibus medicantur, quia Scripturarum lectione cuncta in illa eruditionis medicina confertur. Tentat tamen Pharao post hec necare Ecclesie masculos, cum studiosis quibusque hereticos suggerit sensus in diuinis Scripturis; sed stat immobile fundamentum Dei. Timuerunt enim obstetrices Deum: id est timorem docuerunt, qui est initium sapientie. Sequitur: Exereuit populus, Ecclesie utique  populus, quia timuerunt obstetrices Deum, et edificauit illis domus. Docentes enim Scripture timorem Domini, edificant Ecclesie domus; non uidetur conuenire secundum litteram hec sententia, ut propterea edificaretur, quia timetur Deus, ne forte intelligamus: Aedificauit illis domus, id est, edificauit illis familiam et genus. Et pro eo quod iste mulieres bene fecerunt in populum Dei, multiplicauit Deus illarum progeniem. Iste obstetrices non uiuificauerunt feminas, que uult Pharao: neque uitia in Ecclesiis docent, nec peccata nutriunt. Moraliter quoque et tu, si times Deum, non facies preceptum regis Aegypti, hoc est, non in deliciis uiuas, non presentia cupias. Et si times Deum, exhibe obsequium anime tue. uiuifica masculum  interiorem hominem tuum qui in te est. Et sic tibi Deus edificabit domum, id est, multitudinem uirtutum. Sed ubi uidit Pharao quod per obstetrices non posset necare masculos Isrel, precepit omni populo dicens: Omne masculum in flumen proiicite, omne femininum uiuificate. uidete quid princeps huius mundi suis preceptis, ut nostros infantes rapiant, et in flumen proiiciant: uide statim ut natus, imo et renatus fueris, quid tibi imminet. Hoc est illud quod in Euangelio legis, quia iehsu, ut ascendit de baptismo, ductus est a spiritu, ut tentaretur a diabolo. Hoc ergo est quod Pharao precepit populo suo, ut Hebreorum infantes in aquis submergant, de quibus aquis propheta dicit: Quia intrauerunt aque usque ad animam meam. Et nunc insidiantur Aegyptii, si forte Hebreis  nascatur aliquis masculus, ut statim interficiatur, ne obseruent et occultent omne germen masculinum.



CAPUT II.

Sed uir de tribu Leui masculum genuit: cum uidit infantem elegantem esse, occultauit mensibus tribus. Ergo si faciam eleemosynam, quia opus Dei est, masculum genero; sed ita faciam ut hominibus innotescat, ab Aegyptiis rapta est eleemosyna mea. Sequitur: Egressus est uir de domo Leui, et accepit uxorem stirpis sue, que concepit et peperit filium. Et uidens illum elegantem, occultauit mensibus tribus, et reliqua usque dum dicit: uocauit nomen eius Moses, dicens: Quia de aqua tuli illum. Filia Pharaonis Ecclesia est ex gentibus congregata, que quamuis  impium habeat patrem, tamen ad illum dicitur: Audi, filia, et uide, et inclina aurem tuam. Hec exiuit de domo patris, et uenit ad aquas ut lauaretur a peccatis que contraxerat in domo patris sui. Hec ergo Ecclesia inuenit Mosen in palude abiectum: suis dat illum nutriri. Nutritur apud suos, ibi agit infantiam. Cum autem fortior factus est, suscepit filia Pharaonis, et adoptauit in filium. Moses legem significat. ueniens autem Ecclesia ad aquas baptismi, suscepit etiam legem, que tamen lex erat intra fiscellam scirpeam ex multis uirgultis, siue ex papyro contextam, conclusam pice, in qua infans iacebat. Iacebat ergo lex intra huiusmodi tegmina, e pice ac bitumine oblita, uilibus scilicet et terrestribus Iudeorum sordebat septa traditionibus. Ecclesia sumpserat illum  de palustribus, ut intra sapientie aulas et regalia tecta consisteret. Hic infantiam suam apud suos transegit. Apud illos enim qui spiritualiter illam intelligere nesciunt paruula est, et lactentium habent cibos. Cum uero ad Ecclesiam uenit, tunc fortior efficitur. Quid tamen est, quod mercedem accepit nutrimenti a filia Pharaonis illa, apud quam lex nata et nutrita? Et synagoga de Ecclesia istam mercedem accepit, ut ultra idolum non colat. uidens enim illos qui ex gentibus sunt, ita conuersos ad Dominum, ut ultra non colant idola, ipsa erubescit idola colere: istud ergo beneficium recepit de Ecclesia synagoga, quod Iudeis paruulam nutrisse uisa est legem. Potest quoque Moyses Christum significare, quem filia Pharaonis ad flumen, id est, Ecclesia ad  flumen lauacri inuenit. Plorauit infans, quia uulneratus est propter peccata nostra; uel quia ad resuscitandos de morte peccati, uelut in resuscitando Lazaro fleuisse dicitur. Ecclesia ergo colligit Christum a synagoga matre carnali ad expulsum quasi infantem qui tunc paruulus uidebatur, cum in homine cerneretur. Inuenit illa Moysen in uasculo inclusum, quod ex multis uirgultibus fit. Inuenit Ecclesia Christum reconditum in cordibus sanctorum. Qui glutino unitatis coniuncti, unum corpus effecti sunt. Dicitur ab aliquantis, per uirum qui de domo Leui egressus est, legem significari, quia lex Leuitis data est, id est Moysi et Aaron; et per tres menses, quibus synagoga Christum celauit, tres leges significari, id est, littere, nature, et prophetie, in cuius  fine Christus a synagoga reueletur in assumptione carnis, que per fiscellam non incongrue significat, bitumine a pice lita, id est mala suspicione a synagoga de corpore Christi et diuinitate. Quodque dicitur: et posuit illum in carecto, significat synagogam fidem Christi in Iudeis posuisse; et sicut hic carecto ambitus erat, sic Iudei Christum corporaliter ambierunt, habentes inuidiam erga illum. Per huius ergo sororem significantur Iudei, qui illum non nutriunt, sed custodiunt. Una ex famulabus, que missa est, signat prophetiam prophetarum, prophetantium Christum descensurum ad assumptionem carnis: aperiens sacramentorum obscuritatem. uidit, id est, credidit. Aliter per uirum de domo Leui Christus  significatur, de lege egrediens; et per uxorem illius, Ecclesiam parientem filium, id est populum Christianum. Occultauit illum tribus mensibus, id est, in homine interiore in fide Trinitatis. Quodque dicitur: Sumpsit fiscellam ex carecto, credulitatem carnis in bonis operibus significat. Rapina autem fluminis doctrinam significat Spiritus sancti. Soror autem procul stans, synagogam secundam, uel Ecclesiam apostolorum, que dicitur secunda Ecclesia synagoge, mater autem illius, Ecclesia primitiua. Filia Pharaonis descendebat in humilitate. Cui soror pueri ait: Si uis uadam, et reliqua. In hoc signatur Ecclesia Iudeorum ab Ecclesia gentium: quod dicitur: Adoptauit illum in locum filii, et aperte datur intelligi quia non Ecclesie gentium, sed synagoga Christum  parturit. Moyses autem sumptus, uel tollens, siue aquaticus, interpretatur: que interpretationes Ecclesie gentium conueniunt, que a Christo accipit. Quia aquatica est in baptismo, subrepta in fide, tollens crudelitatem Christi in semetipsa, litans in sanctificatione diuinitatis et incarnationis Christi. Moraliter quoque Pharaonem patrem habuimus, si in malis operibus rex Aegypti nos genuit. Cum uenimus ad lauacrum, assumamus Moysen, id est, legem Dei, et intra cordis nostri tecta regalia collocemus: que praua sunt relinquamus, fortem et grandem habeamus Moysen. Totum enim magnum est, quicquid spiritale est. Interea Moyses peregrinum fratrem ab Aegyptio liberauit, et inultum non sinens, Aegyptium occidit. Iniuriosus nobis ualde est in hac  peregrinatione diabolus, qui a Christo pro nobis occisus est. Quod in arena arripuit interemptum, significat quod diabolus in reproborum cordibus religatus est, qui stabile fundamentum non habent, sed edificant domum super aretum. Moyses autem cum duos Hebreos rixantes pacificare non potuisset, proficiscitur ad terram Madiam. Et lex Dei, quia Scribas et Phariseos discordantes cum plebe reliqua coniungere non ualuisset, moratur in gentilibus. Madiam interpretatur contradictio, per quod lex significatur, quod lex diuina contradictionem in gentibus, primum inuenit, et eadem lex septem filias sacerdotis Madiam, hoc est, a philosophis et sapientibus huius mundi defendit: que uidelicet Ecclesia gentium,  licet patre gentili, nata est lege Dei. Igitur et unam de septem accepit. Cum sit enim Ecclesia septiformis, tamen per unitatem nata est. Una est enim, inquit, columba mea. Et postquam gentiles copulati sunt legi, dicitur quod sit mortuus rex Aegypti. Alii dicunt in hac re Moysen figuram Christi gerere; duos quoque rixantes, duorum populorum, et perficientem iniuriam, populum Iudaicum demonstrare perhibent, cui dicitur: Quare percutis proximum tuum? id est, populum gentium. Quis te constituit principem aut iudicem? In hoc prefiguratur, quod in Euangelio Iudei negabant Christum esse regem Iudeorum. Nunquid occidere me uis? Etiam hoc ex persona populi Iudaici ad Christum dici posse firmatur. In sequentibus non est difficile ad Christum referri. Ut per Moysis timorem,  timor Christi ex parte carnis pronuntietur; ut est: Si possibile est, transeat a me calix iste. Et per hanc fugam, Christi per Mariam Ioseph fuga in Aegyptum a potestate Herodis, ut Moysi a Pharaone, sic et sequentia ad Christum referuntur. Sed per septem filias, septem Ecclesias Asie demonstrari uolunt; et per oues, populos sub iugo Ecclesiarum: has autem Ecclesias Christus defendit. Filiarum tamen reuersio, partem infidelium significat, ad diabolum reuertentium, quos diabolus miratur cum compunctione uenire cordis, ut hic dicitur: Cur uelocius uenistis? Quod autem dicitur: uir Aegyptius, Christo ex parte carnis conuenit.

Quare dimisisti hominem! et reliqua, usque ad Panem. Diabolo conuenit, qui Christus corpus, id  est, sancto illius ad uoluntatem per sua inuitare uult. Sitis enim fit ante panem et post; et sic sunt uoluntates. Hec tria moraliter unicuique bono doctori conueniunt, sedenti iuxta doctrinam spiritualem. Et in hoc sensu Madiam, Christum significat: filieque illius, animas doctas per septiformem spiritum, haurientes aquas penitentie. Ideo dicitur: Cupiebant quod difficile possunt, pro corporis potestate, carnalia corpora demonstrat, greges, sensus perfectos; pastores uero malos eiicientes puellas, id est animas. Moyses, doctorem; oues, cogitationes; reuersio ad Iethrum, animarum, quando tentantur, reuersio ad Christum, quibus a Christo dicitur: Cur uenisti? id est, cur rudes estis? Doctor autem uir Aegyptius dicitur, eo quod mundiales docet; uel lex, eo quod  coniugium. Iurauit ergo Moyses. In hoc etiam Christum significat. Iurans, id est, immobiliter prophetans, assumptionem carnis. Ut habitaret cum illo: id est, cum diabolo, in hoc mundo superans illum in cruce. De filia que Moysi copulata est superius dictum est. Filius autem, quem peperit illi, id est Gersen, quod interpretatur aduena, significat populum gentium, qui fuit aduena in lege. De morte autem regis Aegypti superius dictum est, cuius potestas per passionem Christi de mundo rupta est. Et ingementes filii Isrel, id est, pro magnitudine seruitutis: sic et sancti tentationibus demoniorum et malorum hominum et uitiorum propter opera, id est peccata malorum doctorum, ingemiscunt. Ascendit clamor eorum ad Dominum, in audiendo. Et per hunc clamorem  oratio sanctorum significatur ad Dominum ascendere. Quod autem plebs Aegypti post mortem regis sui uitia uel peccata, post diabolum in mundum uenire. Et audiuit gemitum illorum; id est in laboribus populi, siue sanctorum. Aliter, ut superius dictum est, per regem Aegypti sensus imperfectos designat: quo mortuo, filii Isrel, id est, perfecti, ingemiscunt, sub uitiis in corporibus. Et recordatus est federis usque Iacob. Alii interrogare solent, quare non hic Dominus recordatus dicitur fuisse federis Ade, et filii illius Abel. Et quare non Enoch, qui primus nubes in ascensione consecrauit. uel Ne, dum per illum mundus in diluuio reedificatur. Sed per Abraham fedus commemoratur, id est lex circumcisionis que  illi data est; quamque non est transgressus, sed adimpleuit: idcirco per illum fedus commemoratur. Adam quippe mandatum, quod a Deo accepit, transgressus est. Enoch quoque peccatum illius impediuit. Abraham primus legem quam acceperat adimpleuit. Aliter lex Enoch et Ne proprie data non reputatur, sed tantum per Abraham fedus commemoratur, cui secunda lex datur; et non fuit transgressus illam, postquam sumpserat; ideo per Abraham, Isaac et Iacob, fedus commemoratur plebi Isrel; uel quia uiri his meliores post diluuium non fuerunt, uel eo quod fundamentum Ecclesie sunt, siue quod tam in operibus quam in figuris digni sunt Abraham patris figuram tenere aliquo modo, et Isaac Christi, Iacob populi Christiani, qui et plenitudinem scientie, que  Madiam dicta est, primo acceperunt. Abraham quippe post Adam primus physicam habuit, quem natura ad Deum adorandum perduxit, et per creaturas illum cognouit. Isaac ethicam, quia non duxit uxorem uiuente matre, ne uxoris dilectio dilectionem matris superaret. Neque etiam uxorem duxit, usquequo pater suus iussit. Iacob autem logicam, quod in electione benedictionum et in electione intelligitur ciborum.



CAPUT III.

Moyses autem puer, pascens oues, Christus sanctos pascens quotidie per exempla Euangeliorum. Iethro sacerdos Madian, id est diaboli; dicitur autem ab aliis quod Madian idolum fuit, et sacerdos ipsius Iethron. Per gregem autem quem Moyses  minauit sancti designantur; per interiora deserti, sacramenta; per montem Dei Oreb, sancta Ecclesia. Deinde in rubo Dominus Moysi. Flamma erat in rubo et rubus non comburebatur: lex Dei erat in Iudeis, et tamen peccata Iudeorum non sunt consumpta; flamma enim lex Dei est. Rubus autem peccata Iudeorum, que lex non potuit concremare. Nihil enim, inquit Apostolus, ad perfectum perduxit lex. Alii autem in rubo inflammata et non combusta Ecclesiam uolunt intelligere inflammari persecutionibus, et illam tamen, loquente in ea Domino, non perire. Alii per rubum sanctam Mariam significari uolunt, in qua diuinitas ardebat, et nullum detrimentum patiebatur. Quod uero in eodem rubo Dominus Moysi apparuisse legitur, significat  non alibi quam in Ecclesia illum credentibus apparuisse. Illa autem Moysi deposita calciamenta hoc significabant quia nullus Deum digne uidere potest, nisi qui cuncta terrena et mortalia uitia deponunt. Est tamen et alia figura in eo quod excalciari Moyses iubetur, ne ad Ecclesiam, que figurabatur in rubo, quasi sponsus accederet: hoc enim Christo reseruabatur. Hebrei dicunt propterea Dominum apparuisse in rubo Moysi, et non in alio ligno, ne forte exsculperent in eodem idolum Iudei; semper enim abstulit eis Deus causam idololatrie. Alii autem dicunt historialiter ideo Dominum per ignem apparuisse, ut ostenderet quod plebi dominice fuisset illuminatio. Et Aegyptiaca uindicta, que etiam  de medio rubo ostenditur, ut ostenderet se sic animum seruitutis pertransiturum esse, sicut flamma angustias rubi pertransiuit. Rubus ardens et non combustus significat quod filios Isrel in Aegypto labor seruitutis non consumeret. Quodque dicitur: Quare non comburitur rubus? hominum imperitiam ostendit in sensibus spiritualibus. Tunc autem Dominus Moysen uocare dicitur, cum ad uidendum pergeret. Ex quo intelligimus tunc nobis Dominum auxilium dare, ut uideamus quod non uidimus ante, cum egrediemur de libertate arbitrii, ut non faciamus uoluntates nostras carnales. Solue calciamenta de pedibus, et reliqua. Ac si diceret: Serpentes in hoc loco non sunt. Aliter calciamenta, id est infidelitatem, que sensus tuos constringit, siue timorem  Pharaonis de tuis sensibus. Locus in quo stas terra sancta est. Hoc quibusdam contrarium uidetur, dum dictum est: Maledicta est terra, et reliqua. Nisi quia locus ille Dei presentia sanctificatus est. Et ait: Ego sum Deus patris tui, et reliqua. Hec sententia ostendit quod Deus amore filii patris sui amore tenuit. Moyses abscondens faciem suam, infirmitatem suam demonstrat. Et sicut Moyses faciem suam non potuit sustinere, sic et Pharao non potuit sustinere faciem Moysi. Quodque Dominus uidit afflictionem, et reliqua, Moysen confirmat ut non timeret Pharaonem in liberando populum suum. Descende, id est, ad uindictam Pharaonis. In terram bonam, et reliqua. Idcirco Dominus terram esse commemorat, quia genus cupiditatis Dominus in  Moyse fuisse cognouit. Hec quoque omnia que prediximus etiam Christo conueniunt, apparenti in medio Ecclesie in flamma ignis, id est, cum doctrina Spiritus sancti. Moysi, id est populo Christiano, quem Dominus uocat: cui quidem Moysi, quando quid terrenum reputatur, ad teneritatem populi Christiani potest referri, et quomodo obediens, et similiter et illius obedientiam Deo. Domini quoque descensio, de qua dicit: Descendi, potest referri ad descensionem qua ad redemptionem huius mundi descendit per assumptionem carnis et per passionem suam. Clamor quoque quem audiuit non inconuenienter patriarcharum et prophetarum est, Dominum inuitantium ad carnis assumptionem, et redemptionem  generis humani. Cui terra bona, id est, Ecclesia cum centuplis et speciosa premiis: uel bona ac speciosa, id est, credulitate diuinitatis et incarnationis, uel pro corporibus et animabus: siue terra bona, regnum celorum promittitur. Lac et mel, id est uetus et Nouum Testamentum in Ecclesia. Aliter lac et mel pastum corporum et animarum significat. Aegyptus uero cum suis hominibus, a quibus filii Isrel oppressi sunt, et gentilitatem cum demonibus et malis hominibus et uitiis significat, a quibus per Dominum liberamur. Solue calciamentum, quod testimonium euangelicam sententiam significat, in qua apostolis ad predicationem uerbi missis dicitur timorem humanum soluere, et Deum timere. Rubus quoque significat corpus uniuscuiusque sancti  cum igne compunctionis, uel litteram sensu spirituali. Quod autem Dominus Moysen ad Pharaonem misit ad uindictam super illum, et postremo ad mortem illius, significat Dominum legem fuisse missurum ad mortificationem fortitudinis diaboli, et humanum genus liberandum. Et sicut non Moyses, sed Dominus populum liberauit de seruitute Aegyptiorum, sic non lex mundum, sed Christus in sua passione et resurrectione liberauit. Quis ego sum ut uadam ad Pharaonem? id est, quasi dixisset. Nihil possum sine Dei auxilio. Et ego ero tecum, id est, in assumptione carnis. Et habebis signum, et reliqua. Per hoc significatur quod nos auxilium Dei habemus cum lege, Ecclesia liberata peccatis et uitiis. Et sicut Moyses ad filios Isrel, sic lex uadit ad homines.  Deus patrum nostrorum: in hoc datur intelligi quod Deus pater hominibus legem misit. Si dixerint mihi quod est nomen tuum? in hoc quoque ostenditur quod hoc nomen Domini indicauit, quod est Dominus. Dixit Dominus ad Moysen: Ego sum, id est, qui cum patribus uestris fui; qui sum, id est, uobiscum, uel ego sum qui sum, id est, sine preterito et futuro. Aliter ego sum, id est filius qui sum, id est, Spiritus sanctus; qui est, id est, pater. Ideo hic persona Filii primo dicitur, quia postea per personam Filii salus mundi ministratur. Aliter ego sum qui sum, quomodo illi dicitur, ex parte fidelium dicitur. Aliter, ego sum in ueteri Testamento; qui sum, id est, in Nouo. Qui est, misit me, id est, in hunc mundum. uade et congrega seniores, et reliqua. Congregatio  seniorum significat quia similia similibus congregari debent. Senex enim sermonem senibus nuntiare debet. Spiritualiter quoque a Domino legi dicitur, sanctos in unitatem pacis congregare. Dominatio per Dominum, libertas per Deum significatur. uisitans uisitabit nos. Per hoc indicat infirmitatem plebis, siue uisitans in ueteri Testamento impletur, uisitaui uero in Nouo. Aliter uisitans in decem plagis, uisitabo in mari Rubro. Siue uisitans in Ecclesia presenti, uisitabit in die iudicii, uel uindicta. Aut certe uisitans in centuplis, uisitauit in premiis. Audient uocem tuam, et reliqua. Hoc Dominus ad legem loqui intelligitur, quod uiri Isrel, id est, iusti, uerba legis audiunt. Ingredieris, et reliqua, usque Aegypti. In hoc lex significatur cum iustis ingressura ad supplantandum  diabolum, qui rex mundi fuit ante aduentum Christi. Aliter per Moysen sensus principales, et per seniores bone uirtutes ad regem Aegypti, id est, contra diabolum, significat. Sed ego scio quod non dimittent uos. Per hanc prophetiam Dominus precauit ut illis pareret inuidiam, si non predixisset quod postea adfuit.



CAPUT Iu.

Post hec Moysi postulanti signum dicitur: Proiice uirgam quam manu gestas, et proiecit, et factus est serpens, et fugit pauidus. Et apprehendit caudam, et fuit iterum uirga. Serpens autem mortem significat. Per serpentem enim homini mors perlata est. uirga autem Christus est. uirga uersa in serpentem,  Christus uersus in mortem. Quod autem fugit Moyses, significat quod in Euangelio legitur quod apostoli, relicto Christo, fugerunt, et ab illa spe in qua prius fuerunt recesserunt. Cauda autem apprehensa facta est uirga, quia postquam occisus est, peractis omnibus ad id quod fuerat missus, et resurgendo uersus est. Historialiter uirga que in manu Moysi fuerat, et in colubrum uersa est, significat ut Moyses Dei potestati crederet, et plebs Moysi, et Moyses Pharaonem non timeret. Aliter, uirga uersa est in colubrum, plagam a Deo significat que Aegyptiis noceret et Isrel non noceret; fuga quoque Moysi, fugam populi a facie Pharaonis, uel Moysi infidelitatem; et colubri in uirgam resolutio, plebis de seruitute Aegyptiorum resolutionem designat. Item datur  aliud signum Moysi. Misit manum suam in sinum suum, et inuenta est alba, id est immunda. Albor in cute lepra est, non candor. Hereditas enim Dei est, id est, populus illius ab illo missus est foras, immundus factus. Sed quod sequitur: Reuocauit illam, et reuersa est ad colorem suum, significat quod plebs Iudeorum, que nunc aliena est a sinu Dei, in extremo mundi tempore reuertetur ad colorem pristinum, cum agnouerit Saluatorem, cum similes erunt nouissimi patriarchis. Hec autem duo signa diuerso modo ponuntur. Primum in terra, secundum in sinum, quod significat plagam super sensibiles et insensibiles in Aegypto. Lepra autem dicitur incredulitatem Iudeorum in Filium significare, que non fuit in Patrem; sed tantum manus alba dicitur, dum  per estimationem boni causam querunt, que tunc similis relique carni: quomodo utrumque credent? Manus enim sana, antequam esset missa in sinum, significat credulitatem Patris. Sinus autem obscuritatem fidei, tria signa pariter, id est, duo in monte, et tertium in Aegyptum, tres leges significat. Deinde cum aque misse in terram a Moyse uertuntur in sanguinem, populus in fidem sanguinis Christi uertitur. Aut per martyrium suum fundunt sanguinem, et a Moyse uertuntur, quia per plenitudinem legis fidem Christi inueniunt. Qui autem aque populi sunt Apocalypsis testatur: aque multe populi sunt.



CAPUT u.

Post hec intrauerunt ad Pharaonem Moyses et Aaron. uiam trium dierum. uia Christus est, qui  dicit: Ego sum uia. Que uia incedenda est triduo; qui enim in ore suo confitetur Dominum Iesum, et crediderit in corde suo quod Deus illum a mortuis tertia die suscitauit, saluus erit. Hec est enim tridui uia, per quam uenitur ad locum in quo immoletur et reddatur Domino sacrificium laudis. Moraliter quoque iter tridui de Aegypto proficiscimur, si nos ab omni inquinamento carnis et anime et spiritus conseruemus. Et iuxta Apostolum, integer spiritus, et anima, et corpus in diem Domini reseruetur. Tridui iter de Aegypto proficiscimur, si rationem naturalem moralemque sapientiam de rebus mundialibus auferentes, ad statuta diuina conuertimus. Tridui iter proficiscimur de Aegypto, si purificantes in  nobis dicta uel facta uel cogitata  efficiamur mundi corde. Sed rex Aegyptiorum uult tridui iter dimittere populum Dei, uult enim significare, in facto uel uerbo peccare. Et si non in uerbo, uel cogitatione delinquere. Moyses autem, id est lex, uult te educere de Aegypto, et de opere palearum; si tamen illum audias, et ad eremum ire uolueris, id est ad locum perturbationibus huius mundi uacuum. Ad hunc ergo locum quietis cum ueneris, ibi poteris immolare Domino. Aliter per uiam trium dierum ostenditur fides Trinitatis. Per solitudinem a peccatis et uitiis, et per montem sanctam Dei Ecclesiam intelligimus. Quod autem dicit Moyses, Se non esse eloquentem, et ab heri et nudius tertius ex quo locutus est ad illum Dominus  tardioris et impeditioris lingue esse, significat quod omnes homines in comparatione diuini uerbi non solum ineloquentes, sed et muti putandi sunt; donec enim Moyses iret in Aegyptum, non tardum se lingua profitetur. Erat enim Aegyptus et sonora uoce et eloquentia incomparabili, ubi cepit audire uocem Dei, tunc sensit se tardum esse lingua: sed quia in id perficit ut cognosceret semetipsum, merito a Domino audiuit: Ego ero in ore tuo. Non solum autem Moysi aperitur os, sed et Aaron. Sic enim dicitur: Ego ero in ore tuo, et in ore illius. Aaron autem occurrit Moysi in deserto, tu quoque occurris legi Dei, et sensum illius in desertum locum, id est segregatus a uariis occupationibus penetraueris, aperietur tibi os. Quod autem Moyses dixit, non solum eloquens  ab heri et nudiustertius, alii illum humilitatis causa hoc dixisse putant, uel secundum ueritatem in Hebraica lingua eloquens non fuit. Ab heri quoque et nudiustertius sic intelligunt, quasi dixisset, A iuuentute mea, pro tempore preterito, quo cepit loqui cum Domino. Qui fecit os hominis, et reliqua. Ac si diceret, Non alius preter me; et sicut feci os hominis, sic et eloquentem facere possum. Spiritualiter significat os hominis legem populi. Quis fabricauit mutum et surdum? Spiritualiter autem per mutum populus gentium designatur, et per surdum populus Iudeorum, qui legem habens non audiuit: et per audientem et uidentem populum Christianorum. Et per cecum, infidelis, eo quod uiam ueritatis non uidit. Et ego ero in ore tuo. In hoc Dominus significatur  in lege habitare; hoc quoque testimonium prefigurauit quod Dominus in Euangelio ait, Nolite cogitare quid loquamini, et reliqua. Moyses et Aaron ambo legem et sacerdotium significant. Os autem Moysi et Aaron dicitur, sic etiam sacerdotium os legis fuit. Moyses uero interpellans inter Deum et Aaron, significat interpellantem legem inter Deum et sacerdotium; sacerdotium uero, inter Deum et populum. Et sume uirgam, id est postquam uidit Dominum in Oreb. Cui ait Iethron, uade in pace. In hoc loco Iethron Deum Patrem significat, iubentem Christo ire ad assumptionem carnis. Dixit ergo Dominus ad Moysen, id est in altera uisione uel in eadem. Uxor autem Moysi, quam tulit de Aegypto, significat  Ecclesiam quam tulit Dominus de Aegypto huius mundi. Duo quoque filii, duo populi. Asinus super quem imposuit, populum apostolorum. Reuersio autem in Aegyptum, legis uel Christi in hunc mundum significat reuersionem. uirga autem quam portat, doctrinam Spiritus sancti, uel crucem Christi, quodque dicit coram Pharaone, indicat quod illi pertinet. Et ego indurabo cor Pharaonis, id est per commissionem arbitrii sui, siue pro uindicta dicitur, uelut non ante caput inuenire; quod est, illi non prophetaret, ac si Dominus diceret: Scio tamen Pharaonem quod uos non dimittet. Aliter Dominus cor Pharaonis indurauit per iudicium debitum de peccato Ade, uel cum pena peccatorum effertur, cor induratur: Filius meus primogenitus Isrel, id  est in acceptione legis populo Isrel, siue in nouo dixit: Non sum missus nisi ad oues que perierunt domus Isrel. Tulit illico Sephora acutissimam petram, id est Ecclesia gentium doctrinam Spiritus sancti siue Christi. Et circumcidit preputium filii sui, id est populi gentium; et tetigit pedes illius sanguis, que significant circumcisionem hominis intus et foris. Quod autem princeps Aegypti dicit, Nescio Deum, et reliqua. Non dimittam, uide in Euangeliis, uerberatos quomodo emittant hanc uocem. Clamauerunt enim, inquit, demones, et dixerunt ad Dominum: Quid uenisti ante tempus torquere nos? scimus te quia tu es Filius Dei. Et ubi tormenta senserunt, sciunt Dominum. Ante flagella dicit, Nescio Deum. Sed et Pharao ante uerbera nescit Dominum. Post  uerbera pro se supplicare rogat. Sequitur: Quare Moyses et Aaron sollicitatis populum, ite ad opera uestra; donec secum est populus, non illum putat esse peruersum. Si uero dicat, uolo ire trium dierum, peruerti populum dicit. Hodie quoque Moyses et Aaron, id est propheticus et sacerdotalis sermo animam sollicitat ad seruitium Dei, tunc princeps huius mundi illam ad opera pristina plus cogit. Dixitque Pharao, multos populos: hoc significat consilium diaboli contra suos satellites, uoluntates, opera diaboli. Diabolus inuidit multitudini populi Christianorum. Populus autem aspersus super omnem terram Aegypti humani generis aspersionem significat, ad seruitutem sub potestate diaboli ad  colligendas paleas, id est uitia: flagellatique sunt, id est a diabolo. Per manum enim fortem, et reliqua, id est ostendam uirtutem meam per signa que faciam.



CAPUT uI.

Ego Dominus qui apparui, et reliqua; ac si dicat, Sicut patres uestri cognouerunt uirtutem meam, cum de inimicis illorum uindicarem, sic et uos cognoscetis in uindicta inimicorum uestrorum. Et nomen meum Adonai non indicaui illis, quod Omnipotens, uel Dominus exercituum interpretatur. Et hoc sic intelligendum est quasi dixisset: Non indicaui, utique indicaui illis, et sic uobis indicabo. uel quando illi mihi placuerunt, tamen illis non indicaui hoc nomen, sicut uobis. Aliter sic mystice intelligi potest, quasi dixisset, in ueteri Testamento non indicaui sicut in Nouo,  uel in Nouo non indicaui sicut in die iudicii. Et recordatus sum pacti mei: hoc intelligitur quod Dominus recordatus sit contra diabolum de oppressione sanctorum. Et recordatus est ad Isrel de promissione quam promisit, ut est: Et dabo uobis terram hanc, et reliqua. Ergastulum Aegyptiorum tentationes huius mundi significat, seruitus eiusdem seruitutem demoniorum, de quibus sancti in brachio excelso, id est, in Dei potestate, uel in Filio liberantur: et iudiciis magnis, id est, in plagis Aegyptiorum historialiter uel demoniorum, in die iudicii, que hic sequuntur, Ecclesie de potestate diaboli liberate conueniunt. Super quam leuaui manum meam, id est, in more iurandi. Ego Dominus, id est, qui possum facere que dico. Propter angustiam spiritus, id est, eo quod conclusit  fidem inuidia: et opus durissimum, id est, tentationem sequitur: Abominationes Aegyptiorum immolamus Domino. Oues quippe Aegyptii dedignantur edere, quod autem abominantur Aegyptii, hoc nos offerimus, quia conscientie simplicitatem, quam sapientes huius mundi fatuitatem putant, hanc iusti Domino in sacrificium immolant. Ex quo autem cepit Moyses loqui ad Pharaonem, magis affligitur populus Domini. Ex quo enim in animum hominis sermo Dei perlatus fuerit, acrius callidus hostis insurgit. Nonnulli autem multis uerberibus conclusi, confitentur se Pharaonis esse populum, dicentes: Ut quid affligis populum tuum? superati namque uerberibus nonnulli a fide recedunt, et ad Moysen et Aaron loquuntur: Ex quo introistis ad Pharaonem, exsecrabilem fecistis odorem  nostrum coram eo. Propheticus enim sermo suauis odor credentibus, dubiis autem et incredulis, exsecrabilis odor efficitur. Ecce filii Isrel non me audiunt, et reliqua. Sicut enim Moyses hic recusat, quod se Pharao non audiret, si filii Isrel non audierunt: sic lex recusat quod illam diabolus non audiet; si non audiunt sancti mandatum ad filios Isrel, id est, exemplum omnium plagarum. Anni autem uite Leui fuerunt 138. Idcirco anni Leui hic proprie numerantur, ut ueritas natiuitatis et generationis Moysi et Aaron intelligatur. Ruben autem et Simeon propter ordinem natiuitatis ante Leui positi sunt, sed tribus tamen Leui mystica est. Numerus autem annorum Leui mysterium significat. A magno usque ad paruum surgit plebs, in humilitatem descendens. Sed centum  specialiter perfectionem significat, triginta uero fidem Trinitatis, octo Nouum Testamentum. Et sicut in hac genealogia principes maximi commemorantur, sic et in Ecclesia maxime principatum tenentes, et ab ipsis secundi causa quoque Moysi et Aaron. Anni Gath numerantur. Cuius etiam anni et Leui eumdem sensum habent, per tres nouissimos qui in lege significant. Ruben autem et Simeon, quorum anni non numerantur, figuram penitentium tenent. Leui autem et filii illius quorum anni numerantur, figuram perfectorum tenent. Amram uero et Iochabet, Christum et Ecclesiam, ex quibus nascitur lex et sacerdotium. Anni quoque eumdem habent intellectum. Et Leui ideo genealogia Esau commemoratur, id est, pro  Chore, hoc est, pro malis que illis oriuntur post: sic etiam in Ecclesia boni et mali commemorantur in exemplum. Aaron accepit uxorem. Hoc causa Phynees commemoratur. Hec quoque figuram doctorum contigerunt, qui doctores parturiunt, ut sancti sanctos parturiunt. Parturitio autem Chore, in figuram hereticorum alios parturientium. Iste est Aaron et Moyses. Alii dicunt hanc sententiam Esdre prophete, siue spiritus sancti per Moysen, siue translatoris, siue aliquis de persona Moysi diceret. Ipse dixit. Aaron uero hic primus dicitur, eo quod magis senex sit, quod etiam figuraliter conuenit: Christus enim, cuius hic Aaron figuram tenet, lege senior est. Quibus precepit Dominus Deus, et reliqua. Hic ab aliquantis inquiritur quibus modis dicitur, utique tribus,  id est, uere, falso, nuncupatione: uere, ut Deus omnipotens; falso, ut dii, qui celum et terram non fecerunt; nuncupatiue, ut constitui te in Deum Pharaonis: quod testimonium figurat euangelicam sententiam qua dicitur: Quecunque solueritis super terram, et reliqua. Eductio autem filiorum Isrel per Moysen de Aegypto, ubicunque in hoc libro dicitur, eductionem hominum de mundo ad regnum celorum per legem et sacerdotium significat. Ubi Moyses ante Aaron memoratur, significatur quod lex speciem suam ante sacerdotium ostendit. Moyses incircumcisus labiis dicitur: a se significat legem non dixisse salutem, sed a Christo.



CAPUT uII.

Ecce constitui te Deum Pharaonis, et reliqua. Per  hoc potestas legis demonstratur. Aaron propheta tuus, id est, predicator tuus. Et multiplicabo signa et ostenta; per signa plage intelliguntur, per ostenta, quod in mari fecit. Manum meam super Aegyptum, id est, potestatem super hunc mundum significat. Educam populum meum et exercitum, id est, sanctos et populum Christianorum. In annis etiam Moysi et Aaron mysticus intellectus est, quinquaginta penitentie uiros, significat XXXIII, quod in supradictis etatibus prediximus. uirga Moysi uirgas Aegyptiorum deuorauit. Per quod significatur quod uerbum caro factum antiquorum serpentium dira uenena euacuauit per remissionem peccatorum. uirga enim est uerbum directum, regalis potestatis, plenum insigne imperii. uirga serpens facta est, qui erat Dei Filius, factus  est filius hominis per incarnationem; qui quasi serpens ille in deserto suspensus, medicinam uulnerum infudit homini. uirga Moysi in draconem uersa, magorum uirgas absorbuit: et Christus post glorie sue dignitatem, factus obediens usque ad mortem, per ipsam mortem destruxit aculeum mortis. Indurauit Dominus cor Pharaonis. Quia diabolum ista sic indurant propter peccatum, ut penitentie compunctione nunquam emolliatur. Sicut in Iob de eo scriptum est: Indurabitur cor illius ut lapis. Dum plage dicuntur, interrogatur quot sunt plagarum genera, utique quatuor: plaga insanabilis, qua inimicus percutitur sine retractione; secunda fit plaga in ostensione uirtutum, ut cecus in Euangelio, tertia  pro peccato uenturo, ut Paulus stimulum accepit, ne illi eleuatio uenisset; quarta, ut Dauid de preterito peccato, de numerato populo. Genus autem insanabilis plage Aegyptiis accidisse dicitur. Sed etiam secundum quosdam quatuor genera inuenire hic plagarum dicuntur. Genus plage insanabilis in mari Rubro, pro ascensione uirtutum.

Posui te ut ostendam in te uirtutem meam. De peccato uenturo, quod Isrel non relinquerent propter illorum superbiam, si non habuissent plagam. De peccato preterito, eo quod illuminanti quis retinuerunt temporibus. Decem plage in Aegypto, que spiritualiter in mundo implentur, cuius figura est Aegyptus. Sciendum est quod alio modo dicitur, Indurauit Dominus cor Pharaonis: aliter, Induratum est  cor Pharaonis, sed non a Domino dicitur induratum esse, sed quasi sua sponte, quod Apostolus designat, cum dicit: Tu autem secundum duritiam cordis tui thesaurizas tibi iram in die ire. Per quod illum qui sponte induratur, culpat. Alibi uero dicitur: Cui uult miseretur, et quem uult, indurat. Sed hoc intuendum est quod in decem plagis quedam uerbera Aaron, quedam Moyses, quedam uero ipse Dominus intulerit: per quod significat, in quibusdam per sacrificium et obseruationis sacerdotium purgamur, quod Aaron significat; in quibusdam per scientiam legis emundamur, quod Moysi significat officium; in aliis que difficiliora sunt, ipsius Domini egemus uirtute. Moyses autem ad Aegyptum ueniens, et deferens uirgam, castiget Aegyptum, legem significat,  que mundum in decem plagis mandatorum corripit. uirga uero, per quam Aegyptus corripitur, Pharao superatur, crux Christi est, per quam mundus uincitur, et princeps huius mundi triumphatur. Quod autem uirga proiecta sit serpens, significat sapientiam. Prudentes enim, inquit, sicut serpentes. Quod autem serpentes magorum deuorauit, significat crucem Christi, cuius predicatio, que uidebatur stultitia, omnem sapientiam superauit mundanam. Quod autem mysterium crucis habeat, Dominus dicit, cum ait: De me enim ille scripsit

Cum proiecta esset in terram uirga, tunc in serpentem uersa est. Quia cum crux ad credulitatem hominum uenit, stultam fecit sapientiam huius mundi per mysterium crucis. Quod uero aque fluminis uertuntur  in sanguinem, satis conuenienter aptatur, ut fluuius cui Hebreos crudeli neci tradiderunt, auctoribus sceleris redderet poculum sanguinis. Allegorice autem flumina Aegypti erratica et lubrica philosophorum sunt dogmata, que cum paruulos sensu et intelligentia deceperunt, ubi crux Christi mundo huic lumen ueritatis infudit, necis illorum pena et reatus sanguinis exigitur.



CAPUT uIII.

Secunda uero plaga, in qua rane producuntur, significat, ut arbitror, carmina petarum, qui inani quadam et inflata modulatione uelut ranarum, sonis et cantibus, huic mundo fabulas deceptionis intulerunt. Ad nichil enim aliud hoc animal utile est, nisi  quod sonum uocis improbe importunis clamoribus reddit. Post cinifex producitur. Hoc animal pennis quidem suspenditur, uolitans super era, sed ita subtile et minutum, ut oculi uisum, nisi acute cernentis, effugiat; corpori tamen cum inciderit, acerbissimo terebrat stimulo, ita ut quam uidere quis non ualet, sentiat stimulantem. Hoc ergo animalis genus dignissime puto arti dialectices comparari, que minutis et subtilibus uerborum stimulis animas penetrat, et tanta calliditate circumuenit, ut deceptus nec uideat, nec intelligat unde decipitur. Quod in tertio signo magi ascenderunt, dicentes: Hic est digitus Dei. Magi illi typum hereticorum, uel animositatem habuerunt. Declarat hoc Apostolus: Ioannes et Mambres Moysi restiterunt. Hi autem per ipsam correctionem  mentis inquietissimi fuerunt, in signo tertio defecerunt, confitentes sibi aduersum esse Spiritum sanctum, qui erat in Moyse. Tertio enim loco ponitur Spiritus sanctus, qui est digitus Dei. Unde et illi deficientes in tertio dicunt, Digitus Dei est hic. Sicut autem conciliatus et plantatus Spiritus sanctus prestat requiem mitibus et humilibus corde, ita contrarius aduersus diuites ac superbos, inquietudinem exagitat, quam inquietudinem musce ille breuissime significauerunt, sub quibus magi Pharaonis defecerunt, dicentes: Digitus Dei est hic. Quarto quoque loco Aegyptus percutitur muscis. Musca insolens et inquietum animal est; in qua quid aliud quam insolentes cure desideriorum carnalium designantur? Aegyptus uero muscis percutitur, quia illorum corda,  qui hunc mundum diligunt, desideriorum suorum inquietudinibus feruntur. Porro Septuaginta Interpretes cinomiam, id est, muscam caninam posuerunt, per quam canum mores designantur. Quando igitur per hec singula mundus deceptus est, aduenit lex Dei, et his modis illum corripit, ut ex qualitate penarum qualitates priores agnoscat errorum.



CAPUT IX.

Quod uero in quinto loco animalium uel pecorum nece Aegyptus uerberatur, uecordia hic arguitur uel stultitia hominum mortalium, qui tanquam irrationabilia pecora cultum et uocabulum Dei imposuerunt figuris non solum hominum, sed et pecorum, ligno et lapidibus impressis: Ammonem Iouem in ariete, Anubem in cane uenerantes, Apin quoque colentes  in tauro. Que igitur Aegyptus portenta miratur, et in quibus cultum credebat esse diuinum, in his uidentur miseranda supplicia. Ulcera post hec et uesice cum feruore in sexto uerbere producuntur; et mihi uidetur quod in ulceribus arguitur sola et fraudulenta malitia, in uesicis tumens et inflata superbia, in feruoribus furoris et ire insania. Huc usque per errorum suorum figuras huic mundo supplicia temperantur. Post hec uero ueniunt de supernis uocis fonitrua, scilicet grando et ignis discurrens. uide temperamentum diuine clementie. Non cum silentio uerberat, sed dat uocem et doctrinam celitus emittit, per quam possit castigatus culpam suam agnoscere. Dat etiam grandinem, per quam uastantur tenera  adhuc nascentia uitiorum. Dat et ignem, sciens esse spinas et tribulos, quos debeat ignis consumere. Deinde Dominus dicit, Ignem ueni mittere in terram: per hunc enim incentiua uoluptatis et libidinis consumuntur.



CAPUT X.

Quod autem hoc loco locustarum fit mentio, putatur a quibusdam per hoc genus plage dissentientem a se et discordantem humani generis inconstantiam confutari. Locusta enim, cum regem non habeat, una acie exercitum ducit; homines uero cum rationabiles a Domino facti sint, neque semetipsos ordinate regere potuerunt. Alio quoque sensu pro mobilitate leuitatis accipienda sunt, tanquam uage et salientes anime, uolitantes in hoc mundo. Nona plaga tenebre  sunt, ut siue mentes eorum cecitatis arguantur, siue ut intelligant diuine prouidentie obscurissimas esse nationes. Posuit enim Deus tenebras latibulum suum, quas illi audacter et temere perscrutari cupientes, et alia ex aliis asserentes, in crassas et palpabiles tenebras errorum deuoluti sunt.



CAPP. XI, XII.

Ad ultimum primitiuorum infertur interitus. Delentur enim primogenita Aegypti, siue principatus et potestates illorum. Et huius mundi rectores siue auctores et inuentores falsarum, que in hoc mundo fuerunt, religionum, quas Christi ueritas cum suis exstinxit auctoribus, et deleuit. Hec mystice. Moraliter quoque unaqueque anima in hoc mundo dum in erroribus uiuit, posita est in Aegypto, id est, hoc  mundo; si appropinquare ceperit lex Dei, aquas conuertit in sanguinem, id est, fluidam et lubricam iuuentutis uitam conuertit in sanguinem noui uel ueteris: tunc deinde ducit ex ea uanam loquacitatem, et aduersum Dei prouidentiam ranarum similem telam. Purgat enim malignas cogitationes illius, et mordacitate cimicum, aculeos discutit libidinum; muscarum morsibus stultitiam et intellectum pecudibus similem delet, qua comparatus est iumentis insipientibus. Ulcera autem arguunt peccatorum atque arrogantie tumorem, feruoremque furoris exstinguunt; ab his et post has uoces filiorum tonitrui, id est, euangelicas doctrinas. Et castigationem grandinis amouet, ut luxurias uoluptatesque cerceat. Adhibet simul et ignem penitentie locustarum, ab illa  subducit exemplo, quibus mordeantur et depascantur omnes inquieti motus illius et turbidi, ut omnia secundum ordinem fiant. Ubi uero confiteri ceperit quid digitus Dei est, et paruum quid agnitionis acceperit, tunc gestorum suorum tenebras uidet; cumque uiderit tunc merebitur ut exstinguantur in illa primogenita Aegypti, que sunt delicta iuuentutis et ignorantie. Primum enim motus in peccatum ruit; si autem noluerit iungi Isrelitice plebi, non poterit de profundo euadere. Alio quoque sensu hoc idem possumus intelligere. Nam sicut decem contradictiones ab Aegyptiis aduersum populum Isrel, sic aduersum Christum et aduersum populum Christianorum decem uindicte fuerunt a Romanis. Ibi prima  plaga aque uertuntur in sanguinem. Hic prima plaga sub Nerone exegit ut ibi morientium sanguis esset, uel moribus in urbe corruptis, uel in bellis in orbe sicut sanguis: illic tam in puteis, quam in fluminibus fuit. Ibi sequens plaga perstrepentes petulantesque in penetralibus ranas, inedie propemodum causa habitatoribus atque in illis fuisse. Hic sequens sub Domitiano penam similiter satellitum illius improbis effrenatisque discursibus, cruentissimi principis iussa exsequentium compulit ad inopiam per omnes fideles ciuesque Romanos adactos, exsilioque dispersos. Ibi tertia uexatio, habuit cinifex, muscas scilicet prauissimas seuissimasque, que adunatim densate capillis hominum uel pecudum interferri solent. Hic idem sub Traiano terna plaga Iudeos excitauit, qui cum ubique  essent dispersi, repente in ipso seuierunt. Ibi in quarta musce canine fuerunt siue a lumine, que putredines uermium sunt. Hic quarta sub Marco Antonio plaga lues plurimis intimatur uel infertur prouinciis: Italicum quoque exercitum Romanorum per longinquos limites dispersum, putredini simul et uermibus dedit. Ibi quinta correptio pecorum ac iumentorum interitu repentino expleta est. Hic quoque quinta ultione sub Seuero principe, celeberrimis ciuilibus bellis propinquo, uiscera ac iumenta reipublice ac plebis prouinciarum et regiones militum comminute. Ibi et uesicas sexta uexatio habuit feruescentes, ulceraque manantia. Hic equisex punctio, que post Maximiani persecutionem fuit, specialiter episcopos et clericos, omissa populari turba, trucidari imperauit:  intumescens crebro ira atque inuidia, non peruulgi cedem, sed per uulnera morientium principum. Ibi septima ultio numeratur, coacto ere grando perfusa, que satis exitio hominibus et iumentis fuit. Hic septima sub Gallo et uolusiano, qui, persecutore Decio interfecto, plaga successerat, exstitit ere pestis infusa, que per omnia regni Romani ab Oriente usque in Occidentem spatia, pene neci omne hominum genus dedit. Ibi octauam Aegypti contritionem fecere excitate undique locuste, terrentesque omnia. Octauam equi in subuersionem orbis excitate undique intulerunt gentes, que cedibus atque incendiis cunctas prouincias deleuerunt. Ibi nona turbatio diuturnas tenebras habuit, plus omnino periculi comminata quam fecit. Hic item nona correptio fuit cum, Aureliano  persecutionem commouente, diris turbationibus terribile ac triste fulmen sub pedibus ipsius ruit, ostendens quid cum ultio talis exigeret, tantus possit ultor, nisi pius esset et patiens, quanquam intra sex menses ab hoc tres succidii imperatores, hoc est, Aurelianus, Tacitus, Florianus diuersis causis mortui sunt. Ibi decima plaga fuit interfectio filiorum, quos primos quippe genuerunt. Hic nichilominus decima, id est, nouissima pena est, omnium perditio simulacrorum, que primitus facta amauerant. In primis ibi rex penitentiam Dei sensit, et probauit, et timuit, ac per hoc populum Dei liberum abire permisit. Mensis iste uobis principium mensium, primus erit in mensibus anni. Quid mirum, si iste mensis primus fuisset, in  quo creatum est celum et terra, in quo et diluuium factum est et finitur, et in quo plebs Isrel liberata est, in quo lex aliis data esse dicitur, in quo predicatio Christi, et illius passio facta est? Deinde non est admirandum, si aptum fuisset in quod hec omnia facta sunt, quia apud Hebreos Nisan uocatur, apud Latinos Martius dicitur. Ideo hic mensis designatur mensibus anni principium esse, quia Hebrei hucusque ordinem in mensibus non obseruauerunt proprie, sed more gentilium, inter quos prius habitauerunt. Mensis autem a metiendo dicitur, ut alii putant, eo quod hebdomadas, et dies, et hore, et momenta simul in illo metiantur. Mensis autem primi legem nature significat, mensis autem anni legem Mosi et prophetarum. Annus autem mundum totum. Interea fit Pascha;  in occisionem anni occiditur Christus, de quo dicitur: Ecce agnus Dei. Quod autem decima die mensis agnus tollitur, et non immolatur usque ad quartum decimum diem, significat quod per legem quidem Christi passio prefigurabatur. Et tamen Euangelii currus ante passus; denarius enim numerus ad legem pertinet propter decem uerba legis. Quaternus numerus ad Nouum Testamentum, propter quatuor Euangelia. Quod sequitur, Si minor numerus non sufficere possit ad uescendum agnum, assumet uicinum suum, et reliqua: signat, qui per semetipsum non ualet implere uel intelligere sacramentum fidei, debet a sapientiore inquirere, illique adherere, eidemque fidere, qui scit quid illum oporteat facere, agni carnibus uesci.

 Erit agnus absque macula. Quod Christo conuent, de quo dicitur: Qui peccatum non fecit, nec inuentus est dolus in lingua eius. Anniculus agnus immolatur, et Christus matura etate passus. Sequitur: Iuxta quem ritum tolletis et hedum. Qui et ipse hedus non incongrue ipsum significat, eo quod sit hostia pro peccato. Qui enim, inquit, peccatum non fecit, pro nobis peccatum factus est. Ad uesperum agnus immolatur, quia in uespera mundi passus est Christus. Super utrumque postem sanguis agni datur. Et nos corde et corpore signamur signo crucis Christi, et dicimus: Signatum est super nos lumen uultus tui, Domine. Alii autem dicunt per pascha quod in Aegypto celebratur, pascha ueteris Testamenti significari, quod nondum a uoluntatibus transitum est; post iter maris  Rubri, figuram pasche Noui Testamenti in Ecclesia, que post baptismum deserta est a cupiditatibus uirorum. Sed tamen post pascha in desertum, pascha terre repromissionis restat; sic et sanctis post pascha Noui Testamenti, pascha iudicii restat, id est regnum celorum. Decima die mensis dicitur, et non decima nocte, id est, ut ab insigni parte preferret, uel eo quod dies sit condita, et non nox. Ita unusquisque, id est, unusquisque princeps. Moraliter uero decima dies qua agnus immolatur significat Christum decem sensibus nobis ad credendum induci, qui per innocentiam immolatur. Familie autem et domus sensus anime et corporis signant. In hoc autem difficile uidetur, quia certum numerum non dixit secundum  historiam, sed tamen sensum interpretatur. Aptus uidetur sensus numerus ad agnum comedendum, qui bene uidentes sex diebus, quibus mundus est euolutus, significat; siue uII uiri, id est, uiuentes per doctrinam septiformem; uel XII, id est, doctrinam apostolorum implentes. Hi enim numeri in Ecclesia quotidie Christum assumunt, qui sufficere possunt, id est, qui digni fuerunt. Agnus quoque pro Iosue et Caleph immolari dicitur, quod significat hedos illos qui in eremo ceciderunt. Aliter nobis nunc per agnum et hedum, credulitas diuinitatis et Incarnationis Christi insinuatur. Et obseruabitis illum, et reliqua, Christus per legem, ut prediximus, obseruatus, quem nos moraliter in cordibus nostris obseruare debemus, usque ad quartum decimum diem, id est  dum uenerit per opus Decalogi Euangelii mensis huius id est, historialiter, quia in codem, ut prediximus Christus passus est. Uniuersa multitudo, id est, Iudeorum Christum crucifigentium, uel credentium multitudo ad mysticum intellectum, siue moraliter multitudo sensuum perfectorum. Ad uesperum, id est, ad consummationem ueteris Testamenti. uel moraliter uesperum, consummationem prosperitatis huius seculi significat. Et edent carnes nocte illa; id est, in obscuritate sacramentorum; uel moraliter, in ignorantia peccati. Assata igne; id est, ignis passionis. Domus autem in quibus carnes manducantur animam uel corpus significat. Quod autem azymos panes cum lactucis agrestibus manducare iubetur, significat quod uitam ab omni fermento malitie reparatam ducentes,  amaritudinem compunctionis cordis semper habere debemus, quod significat lactuca. Cum enim manducantur, sic sunt false et amare, ut producant comedentis lacrymas. Sic nimirum et celestem panem accipientes, irrigare faciem debemus. Non coquuntur agni carnes aqua, sed tantum igni, quia non per sapientiam mundi huius intelligitur passio Christi, sed per gratiam Spiritus sancti. Caput cum pedibus et intestinis uorabitis. In capite, diuinitatis signum; in pedibus, humanitatis. Intestina secretiora et occultiora mysteria significant, que omnia debemus uorare, hoc est, credere. Quodque dicitur: Non remanebit ex eo quidquam usque mane significat quod antequam tempus futuri iudicii illucescat, debemus omnia que scripta sunt, credere et implere.  Et si quid obscurum est ualde, et altius nobis, Spiritui sancto, qui ignis consumens est, reseruandum est. Qui sic aduenerit, commemorabit omnia que dicta sunt nobis. Significat illud quod dicitur: Si quid residuum fuerit igni comburetis. Quodque dicitur: Non comedetis ex eo crudum, ab aliis sic intelligitur, quod crudum edunt, qui Christum tantum intelligunt carnaliter. Caput cum pedibus, id est, Christum cum duabus legibus uel cum apostolis. Quodque igni comburetis. Moraliter potest intelligi, quia igne compunctionis comburere debemus quodcunque de bonis operibus non tenuerimus. Renes uestros accingetis. In hoc significat correctionem humane concupiscentie. In renibus autem concupiscentia uirorum fit, in umbilico  autem mulierum. Nobis quoque dicitur: Accingite lumbos mentis uestre, id est, mentes accingite. Siue quod dicitur, pars pro toto intelligitur. Calceamenta habebitis in pedibus, id est caritatem duplicem in sensibus habeamus, uel exemplo prophetarum apostolorumque in corpore et anima. Tenentes baculos, arma que utraque manu tenentur. Arma autem nostra quibus defendimur, et quibus pugnamus, duo Testamenta sunt; uel moraliter auxilium utriusque substantie. In manibus, id est, in operibus; festinanter, id est, spiritualiter. Festinanter Christum credere debemus ante diem iudicii, uel moraliter festinanter pergit ante diem mortis Ecclesia de terrestribus. Pascha autem transitus interpretatur, id est, transitus Domini ad uindictam. Deinde ad Isrel dicitur:  Comede festinanter ante uindictam. Multis autem modis supra dicta interpretatio conuenit: primo per transitum Domini ad uindictam, ut dicitur: Transibo per terram Aegypti. Siue quod uindicta per populum Dei transiret, siue transitus in nube. Spiritualiter autem transitus in uindicta iudicii intelligitur, siue de mundo cum omnibus sanctis ad regna celorum. Transitus autem Domini non in nube, auxilium illius cum sanctis significat. Media autem nocte populus Isrel ex Aegypto egressus est, et primogenita occisa sunt. Item eadem hora iudicium uenire putatur, et sancti Isrel de mundo egrediuntur, post agnum comedendum, id est, Christum; tunc omnis uirtus hominum mundalium confringitur. Media autem nocte populus inferni solutus erat, et diabolus cum suis satellitibus  uinctus. Hic etiam solutio Petri media nocte conuenit. Ad Isrel autem historialiter dicitur: Tollat unusquisque, et reliqua, id est, ut utrum bonum sit. Agnus, ut superius exposuimus, pro his qui euase runt ad terram, id est, promissionis. Hedus, pro his qui in eremo perierunt. Primogenita Aegypti, pro primogenitis Isrel occisa sunt. Primogenita autem peccatorum, eo quod illa idolis immolauerunt. Qui enim pleni malitie erunt, plenam uindictam meruerunt. Quod autem dicitur: In diis illorum fecit iudicium, Hebrei autumant quod nocte illa qua egressus est populus Isrel omnia templa Aegyptiorum destructa sunt, sine terremotu. Spiritualiter autem, quod egredientibus nobis de mundi erroribus idola corruant, et quatiuntur. Fermento autem sublato sic  proficiscuntur. Et nos exeuntes ex Aegypto huius mundi, non ambulemus in fermento malitie. Et illi septem diebus azyma comederunt. Et nos septem diebus puri ac simpliciter, quibus mundus iste peragitur, uesci debemus, et quotidie nobis agnus occidatur, et quotidie Pascha celebrauimus. Hec quoque templa idolorum destructa significat, aduentum Christum in Aegyptum, quo simulacra Aegypti destructa sunt. Occisio autem rationabilium et irrationabilium, occisionem hominum et iumentorum in mari Rubro, siue corporum et animarum, siue plagas peccatorum in presenti et in futuro. Primogenita autem Aegyptiorum occisa sunt, ut hoc Aegyptios impediret de persecutione Isrel.

 Peribit anima de Isrel, id est, quicunque ex nobis peccauerit, peribit de sanctis. A primo die usque ad septimum, id est, ab initio noui ad finem, uel ab initio operis usque ad finem; uel a persecutione animarum usque ad persecutionem corporum. Dies primus erit sanctus, id est, sine labore. Ita dies Noui Testamenti solemnis est, abundans bonis spiritualibus, sine laboribus peccatorum. In utraque substantias exceptis his usque pertinent, que pertinent ad uitam actualem.

In eadem ipsa die usque perpetuo, id est pro beneficio quod illis Dominus in die Pasche fecit, quod etiam iustis in Nouo Testamento conuenit quos Christus redemit. Quartus decimus dies fidem Christi nobis demonstrat. Per decem precepta et quatuor  Euangelia, siue ad sumptionem carnis Christi, per decem sensus et quatuor, quibus homo constat. Immolatio agni quarto decimo die conuenit, quia Mesraim quarto decimo ab Adam primo sanguinem idolis immolauit, usque ad diem uicesimum primum, id est, in figuris duarum legum, et illarum unitatis. Eiusdem mensis, id est, Noui Testamenti. De aduenis, et reliqua. Aduene gentiles significant; indigene, Iudeos, terra Ecclesia. Hyssopus autem herba est humilis; quia pectus purgat, figuram Christi tenet. Humilis in assumptione carnis. Fasciculus hyssopi, id est, credulitas Incarnationis Christi et diuinitatis illius corporibus inesse debet. Tulit igitur populus conspersam farinam, id est, litteram legis cum operibus bonis carnalibus. Populus Christianorum legem  sparsam sensu ligans in palis, id est, iugo uite, ut: Si quis uult uenire post me, et reliqua. uita enim est mandatorum impletio. Precepit dehinc Deus ut ab Aegyptiis sibi commodato peterent; sic populus proficiscens, auro et argento exspoliauit Aegyptios iussu Dei nichil iniuste iubentis. In auro et argento et ueste Aegyptiorum, significantur quedam doctrine, que consuetudine gentilium non inutili studio discuntur. Et aliter aurum et argentum Aegyptiorum anime sunt cum suis etiam corporibus, quod uestes significat iungentes se populo Dei. Quid autem significent Rammasses, et cetere mansiones, cum de mansionibus dicere ceperimus, explanabimus. Omnis alienigena non comedet ex eo. Omnis infidelis non uescitur carne Christi. Omnis seruus emptitius circumcidetur, et sic  comedet. Omnis quem emit sanguine suo, debet esse seruus Christi, et circumcidi uitiis, et sic comedere corpus Christi. Aduena et mercenarius non comedent ex illo. Aduena, qui nuper uenit in fidem, ut sunt neophyti. Mercenarius autem est qui pro terreno tantum lucro laborat, et nullum in futurum premium requirit: ii sane non sunt digni accipere corpus Christi. In una domo comedetur, id est, in Ecclesia. Una est enim, inquit, columba mea, ne foras extra Ecclesiam in plebem hereticorum feratur. Prohibemur que Pascha fiunt ossa agni frangere. Non franguntur in cruce ossa Domini. Siue quod dicit: Ossa illius non comminuetis; prohibuit eredulitatem Christi diuinitatis comminuere. Omne masculinum  illius, omne uirile illius in peccato. Fecerunt filii Isrel, usque Aaron. Moyses et Aaron frequentissime legem et sacerdotium significant; filii Isrel, credentes. In uno, omne primogenitum. Hoc primum sacrificium postulatur, ac si diceret Dominus: Primogenita uestra immolate, dum uestri causa primogenita Aegypti occidi. Nos autem spiritualiter opera nostra Deo offerre debemus, ut est alibi. Precipitur autem nobis ut semper Pascha celebremus, id est, transitum nostrum ad meliora de peioribus. Et primogenita Deo consecremus nostrorum operum, qui pro nobis demones occidit.



CAPUT XIII.

Quod aperta uulua Deo immolatur, in figuram Christi uuluam uirginis Marie aperientis. De domo  seruitutis, id est, de Aegypto, que dicitur domus seruitutis, quod Isrel ibi seruiuit. uel quod idolis Aegyptiorum seruierunt, siue quod quinta pars regibus dabatur. In mense nouorum, id est, in nouo, ut dicitur: Renouamini autem spiritu mentis. Septem diebus, et reliqua. De hoc alibi dicitur: Omnis solemnitas apud Hebreos septimo die finiatur. Primogenita asini usque interficies. Ut bona uirtus pro uitio immutetur. Quod si quis bonam uirtutem pro uitio non habuerit, tamen occidat uitium suum. Tulitque Moyses ossa Ioseph. Hic ostenditur quod filios iuramentum patrum suorum post mortem illorum implere oportet. Deus autem precedebat, et reliqua. Hoc lumen filios Isrel anteire dicitur, ut dicitur: Deus autem precedebat illos, et post illos aliquo modo fiebat,  quando inter populum Isrel et Aegyptii interierunt. Columnarum autem materia indicatur, sicut columna nubis de nocte in die remanebat, sic et columna ignis de die in nocte fiebat. He autem columne in ere fuerunt inter celum et terram. Nubes autem in die ueterem legem cum obscuritate littere significat. Columna uero ignis, legem noui testamenti, ut: Ignita enim sunt eloquia Dei, et: Ignea lex in dextera illius, id est, Christus in dextera Dei Patris. Aliter, dies in quo nubes fuit prosperitatem huius mundi significat cum ueteri lege. Ut que bona sunt terre, et reliqua. Columna uero ignis in nocte nouum testamentum in obscuritate mysteriorum, uel in comparatione uite future. Sicut enim nouum ueteri prefertur, ita et dies iudicii nouum superat. Ambulant in  nocte et die, in figuram ambulantium in peccatis et in iustitia de semine illorum. Aliter ambulatio talis in tenebris et in lumine, significat quod alii ex illis essent in littera, de qua dicitur: Littera occidit; alii in sensu, de quo dicitur: Spiritus autem uiuificat, uelut similis fuisset honor Dei in die ac nocte. Et precedebat illos, id est, Deus pater. Christus autem precessit nos in nouo, in ostendendo uiam ueritatis, ut dicitur: Que cepit iehsu facere et docere; siue in resurrectione, siue in ascensione, siue in sede ad dexteram Dei patris. Per diem et noctem, id est, per actualem uitam et contemplatiuam, uel per duas leges. Columna nubis et ignis, doctrina Spiritus sancti, differens litteris et sensu. Aliter, sicut opus insolutum  fuit, sic et columne insolute fuerunt. Due quoque columne duas Ecclesias figurant, id est ueteris et Noui Testamenti, in quibus loquitur. Aliter columna ignis in nocte, diuinitas in carne uirginis Marie, ut dicitur: Spiritus sanctus superueniet in te. Utroque tempore, id est, hic et in futuro. Nunquam defuit columna, et reliqua. Hoc significat, quod alibi dicitur: Celum et terra transibunt, uerba autem mea non transeunt.



CAPUT XIu.

Iunxit igitur Pharao currum; id est, diaboli quadrigas. Quadriga diaboli, unusquisque peccator cum gula et fornicatione, et ira, et superbia. Percussit uirga Moyses aquas, et transierunt filii Isrel. Rubrum mare significat baptismum, Christi sanguine consecratum.  uirga autem qua mare tangitur, sicut supra dictum est, crux Christi est, quam per baptismum accipimus. Consepulti enim sumus cum illo per baptismum. Inimici sequentes cum rege, qui a tergo moriuntur, preterita peccata sunt, que diluentur, et diabolus in spiritali lauacro, id est, baptismo, suffocatur. Urgent quidem Aegyptii, instant peccata, sed usque ad aquam latus dextrum populi contra Aegyptios, contra mare sinistrum erat, id est, populus Christianorum in Ecclesia, que est inter mundum et regnum celorum; uel inter duas mortes, corporis et anime. uoluit in Aegyptum, id est, in uoluntates huius mundi. Tres autem cooperati sunt in salutem Isrel, id est, Deus, Moyses et uirga. Ita et nos per tres leges, et fidem Trinitatis,  et per cogitationem, et uerbum, et opus liberamur.

Inter duos muros, e quibus alter in Oriente, alter ab Occidente. Similiter inter duas leges significat, inter quas una, que super iustos non uindicat. Siue inter duos muros, iter inter corpus et animam significat, ut dicitur: Neque ad dexteram, neque ad sinistram. Amaritudo per quam exierunt amaritudinem implendi uerbum Dei significat. Cur armis et pecoribus et uestimentis exierunt, sic nos per baptismum cum spe et operibus bonis. Arma autem, et reliqua. uasa diuersas uirtutes in Ecclesia significant. Aque per quas filii Isrel exierunt tres fletus significant. Fletum penitentie, per mare Rubrum, ut dicitur: Beati qui lugent nunc, et reliqua. Per Arnon, fletum compassionis, ut Apostolus dicit:  Alter alterius onera portate, et reliqua. Per Iordanem, fletum erga regnum celorum, ut: Cupio dissolui, et reliqua. Quos fletus per cogitationem, uerbum et opus edere debemus. uentus urens ex Austro, id est, Spiritus sanctus a Christo, tentationes huius mundi a sanctis expellens. Tres autem filii de fornace liberati, et filii Isrel de mari, et Ne in diluuio, Christo cum sanctis conueniunt. In quarta uigilia, id est, post quatuor Euangelia implenda sancti de mundo liberabuntur. Ecce respexit Dominus, et reliqua. Super columnam nubis et ignis Dominus ad uindictam respicit, si demones et impii per tres leges occiduntur, et subuertuntur rote diaboli.

In eternum tempus, id est, usque ad solutionem  uirorum inferni, uel sine fine. Duo patres sunt, id est, pater tenebrarum et pater luminum.



CAPUT Xu.

Post transitum maris Rubri, cantat canticum populus Deo, Aegyptiis et Pharaone submerso. Nunc aliter et fideles, postquam de lauacro ascendunt, peccatis exstinctis hymnum laudis emittunt. Cum multa autem in diuinis uoluminibus sint carmina, horum tamen omnium primum est istud canticum. Melius autem et dignius hec dices, si habueris tympanum in manu tua, id est, si carnem tuam crucifixeris cum uitiis. uideamus quod dicit. Cantemus Domino, gloriose enim honorificatus est. Quasi non sufficeret Glorificatus est, addit Gloriose honorificatus.  Aliud est glorificare, aliud gloriose honorificare. Glorificatus est autem Christus, cum ad passionem suam uenit, quando, sicut ipse de se dicit: Pater, glorifica filium tuum; sed tamen hec gloria non erat gloriosa, sed humilis. Humiliauit enim, inquit, se usque ad mortem. uerum cum uenerit in maiestate sua, cum et uerum Pharaonem, id est, diabolum interficiet spiritu oris sui, tunc gloriose glorificabitur. Equum et ascensorem proiecit in mare. Sunt equi quos Dominus ascendit; de quibus: Equitatio tua salus. Et sunt qui ascensorem habent diabolum et angelos illius. Omnes ergo qui persequuntur sanctos, equi sunt, et habent ascensores diabolos. Tales equi et equites in mari huius mundi merguntur, repulsi a nobis, Domino adiuuante.  Hic Deus meus, et exaltabo illum. Pater noster Christus est, qui nos genuit, et fecit. Ergo Deus Pater noster est, et Deus patris nostri Christi, qui dicit: Ascendo ad Deum meum et Deum uestrum. Glorificamus illum, si agnoscamus Deum Patrem esse nostrum. Exaltamus Deum altiori intellectu, cum intelligimus quomodo Deum suum dixit Christus, quem natura Patrem uocat. Deus conterens bella, et reliqua. Non solum uisibilium bella prosternit, sed etiam inuisibiles equos; sic currus, id est, unitos in malitia. Ternistatores dicuntur, quia triplex uia peccandi, aut uerbo, aut facto, aut cogitatione. Isti autem ternistatores sunt angeli nequam, de exercitu Pharaonis. Pelagus cooperuit eos, quia in die iudicii ignis fluctibus tradentur, et tanquam grauissimi  lapides submergentur, quia non erunt lapides uiui. Et per spiritum iracundie, hoc est, correctionis Domini diuiditur aqua; hoc est, per huius mundi desideria ac uoluptates euadit populus Dei, in quibus merguntur infideles. Aut certe per aquam baptismi saluat Deus iustos. In aqua occidit uitia, quasi irascens. Non est similis Domino in diis gentium. Non est nec in sanctis, qui in multis locis dii nuncupantur, licet apostolus Ioannes ait: Similes si erimus, non per naturam, sed per gratiam. Deuorauit eos terra cum gramine suo. Semper enim deuorauit terra illos qui terrena sapiunt, qui in terrenis uersantur, et superna non querunt. Dominus autem suum populum, quem per lauacrum  sanctum liberauit, in iustitia gubernabit, et in refrigerium deducet. Dolores comprehenderunt inhabitantes Philistiim. Quantum ad historiam pertinet, manifestum est Philistheos, et Moabitas, et Idumeos, et Cananeos, non inesse his signis que facta sunt. Quomodo ergo dicuntur tremere, uel festinare, aut irati esse? Spiritualiter tamen Philistini, id est, cadentes poculo. Edom, qui interpretatur terrenus, trepidauit; et horum hominum principes, id est, demones, cursitantes pauent constricti doloribus, cum uident regna sua, que in inferno sunt, penetrata ab eo qui descendit ad inferiora terre, ut eriperet illos qui possidebantur a morte. Comprehendit illos timor, qui senserunt magnitudinem brachii illius. Hinc abierunt omnes inhabitantes Chanaan,  qui mutabilis interpretatur, cum uident moueri regna sua, et alligari fortem, et uasa illius diripi. Cadit super eos timor, cum uiderint in nobis signum crucis. Fiant tanquam lapis, non quia uertuntur in lapides homines, sed quia essent immobiles, ut lapides, nec ualentes persequi, nec ualentes fugere. Spiritualiter autem per hoc significat quod populus Iudeorum esset uelut lapis, permanens in duritia, donec gentium Christianus factus est populus, et tunc omnis Isrel saluus erit. Inducens plantas eos. Non uult Deus nos in Aegypto plantare, sed in monte hereditatis, id est, in Ecclesia. In preparato habitaculo tuo. Alii enim laborauerunt, et uos in labore introistis. Sanctimonium tuum, Domine, et reliqua. Sanctimonium, hoc est, sanctum  edificium Dei sumus: non facti manibus hominum, sed Dei agricultura sumus. Domine, tu regnas in eternum, et in seculum seculi. Et adhuc per hoc regnum sine fine significat. Quoniam intrauit equitatus. De hoc supra diximus. Nos autem qui sumus filii Isrel, ambulemus per siccum in medio mari, in medio nationis praue, uerbum uite continentes. Hec breuiter dixisse sufficit, ne quod fastidium lectori generetur. Maria autem tympanum tenens soror Aaron, sororem significat ueri sacerdotis, id est, Ecclesiam, que est soror Christi. Mulieres uero omnes Ecclesias cum choris et tympanis, id est, cum ueteri et Nouo Testamento. Post transitum maris populus in desertum ducitur; baptizati scilicet uniuersi  per mundi huius desertum, nec ibi deserit eos Christus. Nam et columna non recedit, nec cordibus suis reuertuntur in Aegyptum. Post hec murmurat populus, aquas amaras potare non ualens Unde locus ex amaritudine uocatur. Mittit lignum Moyses in aquas, et facte sunt dulces. Intellige amaras aquas occidentis littere, et legis habere figuram. Quibus si immittitur lignum, id est, sacramentum ligni crucis, tunc efficitur aqua mire suauitatis, et amaritudo littere uertitur in intelligentie dulcedinem sensus spiritualis. Ut ergo possit tibi aqua amara, ostendit Deus quod mittitur, ut qui biberit non moriatur. De sapientia Salomon dicit Lignum uite est omnibus qui apprehendunt illam Hoc ergo lignum, id est, sapientia crucis Christi  missum est in aquam ueteris legis, et saluberrimum potum prebuit fideli populo, qui de hac bibere non ante potuit. Quid autem amarius quam octauo die uulnus circumcisionis accipere, et diuersis sacrificiis deseruire? Alio quoque sensu amare aque ligno in se suscepto dulces effecte indicant amaritudinem gentium per lignum crucis in usum dulcedinis quandoque esse uertendam. De hac autem amaritudine littere uenit populus ad fontes. De ueteri testamento transitur ad nouum, ad apostolorum duodecim fontes. Ibi reperiuntur septuaginta palme: fuerunt et alii septuaginta missi ad predicandum uerbum Dei.



CAPUT XuI.

Murmurat post hec populus quintadecima die mensis  secundi, postquam egressi sunt de terra Aegypti. Recordare de legibus Pasche que dicta sunt, ibi inuenies hoc esse, quod statuuntur ad secundum Pascha faciendum hi qui immundi in anima fuerunt, uel occupati negotiis peregrinis. Et in hoc tempore manna descendit, in die quo primum Pascha fit non descendit. Primum Pascha primi populi est, secundum Pascha nostrum est. Nos autem fuimus immundi in anima, qui idola coluimus et occupati mundialibus rebus, longe peregrinabamur. De quibus Apostolus dicit: Hospites Testamentorum. uerumtamen non in primo pascha, sed in secundo manna datur de celo. Panis enim qui de celo descendit, non uenit ad illos qui primum pascha fecerunt, sed ad nos. Ecce ego pluam panem de celo, et reliqua. Per hoc  quod dicitur: In sexto die colligunt duplum, ostenditur quod in die Dominica primum manna datum est de celo. A Dominico enim die parasceue Sabbati sextus dies est. Et per hoc intelligunt Iudei iam tunc prelatum esse Dominicum nostrum Iudaico Sabbato, quia nulla gratia ad illos descendit in Sabbato illorum. In nostro autem Dominico die semper Deus pluit manna de celo. Per totum enim Noui Testamenti tempus diuina eloquia nobis ministrantur. Minutum esse manna dicitur. Quid enim tam subtile et minutum quam spiritualis sensus? Candidum, quia nulla ignorantia fuscatur. Manna interpretatur quid est hoc? Cum audimus legem Dei recitari, dicimus magistris: Quid est? ualde est enim  subtilis, quasi semen coriandri. Habet enim in se aliquid oleris, quo nutrire infirmos possit. Qui enim infirmus est olera manducet. Aliquid habet frigoris, et ideo ut pruina est. Quid est autem, ut in die festo duplum colligatur? Sextus dies, presens uita est in qua duplum colligi iubetur. In sex enim diebus Deus fecit hunc mundum. Hac ergo die tantum recondere debemus quantum sufficiat in futuro die. Si quid enim boni operis hic acquiris, hoc in futuro seculo erit tibi cibus. Quod autem seminat homo, hoc et metet. Ergo non seminemus quod corrumpitur, sed quod perduret in crastinum. Quod infideles defecerunt, seruauerunt de manna, et ebullierunt ex eo uermes, et computruit. Quod propter Sabbatum reponebatur non corrumpebatur; si autem propter presentem  uitam tantum thesaurizas, continuo uermes ebulliunt, qui uidelicet uermes non moriuntur. Isti sunt uermes quos genuit auaritia, et non aliunde; in nobis fiunt uermes de manna, hoc est, de uerbo. Sic enim dixit: Si non uenisset, ei locutus fuisset, peccatum non haberent. Post susceptum enim uerbum Dei si quis peccet, efficitur ipsum illi uermis, qui illius conscientiam fodiat. Panis enim qui Isrelitico datus est populo, ab aliquibus dicitur angelis proprie reputari, ut ibi: Panem angelorum. Sed de Christo dictum est: Quem concupiscunt angeli prospicere. Manducant eum, id est, omnis sanctus. Pluam panes, et pluuiam uoluntariam, et reliqua. Eumdem sensum habere dicuntur, utrumque diuinam sapientiam designat. Sequitur: uespere scietis quid ego sum  Dominus; mane autem uidebitis maiestatem Domini. In Euangelio hec inueniunt scripta: Quando uespere Sabbati uenit Maria Magdalena, et altera Maria uidere sepulcrum, et terremotus factus est magnus. Angelus enim descendit de celo, et custodes facti sunt uelut mortui. Per hec in uespere agnitus est ab Ecclesia, agnitus est per uirtutem resurrectionis, mane uero gloria illius uisa est. Cum uenissent alie mulieres prima Sabbati ualde mane, inuenerunt angelos cum nimia claritate dicentes: Dicite discipulis illius quia surrexit a mortuis. uisa est ergo gloria maiestatis Domini mane, cum per angelos nuntiata esset. Sequitur: uespere manducabitis carnes, et mane replebimini panibus. Ad uesperum huius mundi uerbum caro factum est, et illa carne agnoscimus  Dominum, quam suscepit ex uirgine. Istas enim uerbi Dei carnes, neque mane, neque meridie aliquis manducauit. Ad uesperum huius mundi uenit Christus: Sed mane, inquit, replebimini panibus. Panis nobis uerbum Dei est; ipse enim est panis uiuus, qui de celo descendit, et reliqua. Sed quod dicitur, mane dari hunc panem, cum aduentum illius in carne factum dixerimus ad uesperam huic mundo, intelligendum puto quod ad uesperum quidem huius mundi Dominus uenit, sed aduentu suo quod ad uesperum, quia ipse iustitia est, nouum credentibus reparauit diem, quia nouum scientie lumen ostendit. Tanquam sol iustitie suum mane, quod modo nobis produxit radium, et in hoc mane replentur pane qui precepta suscipiunt. Nec miremini quia uerbum  Dei, et caro, et panis dicitur, cum lac et olera dicantur pro mensura sumentium. Potest quoque et hoc intelligi, quod post resurrectionem suam, quam mane ostendimus factam, credentes repleuerit panibus, pro eo quod libros legis et Prophetarum ignotos dederit nobis, ut ipse sit panis in Euangelio; ceteri libri, leges et prophetarum plurimi panes nuncupati sunt, ex quibus replentur iusti, et illius intelligere possumus, quod unicuique nostrum mane est tempus, quo illuminamur, et ad lucem fidei ascendimus; et in illo mane carnes uerbi Dei comedere non possumus, id est, perfecte doctrine nondum capaces existimus, sed post longa exercitia. Cum iam enim proximi sumus ad uesperum, et ad finem ipsum  imperfectionis, tunc demum solidiores, cibi capaces existimus. Istud autem, prout uult unusquisque, talem saporem reddit more illius, si enim tribularis, hoc manna, id est, uerbum consolatur te, dicens: Cor contritum et humiliatum Deus non spernit. Si iracundus es, mitigans te dicit: Desine ab ira, et derelinque furorem. Si non habes et cecus. Dominus illuminat cecos. Potest quidem et uolucrum esca ueteris legis significare eloquia, que populum carnalem, tanquam carnalem eleuat, per uerba diuinitus missa. Per uolatilia unde et uespere dantur, quia cuncta que carnaliter dantur, finem habent. A manifesto lumine fidei, datur manna populo Dei, id est, Christus, qui est panis uiuus. Hoc autem uolucrum genus apud Hebreos uocatur coturnix, apud Grecos  ortigometra, auis marina in Latina. Alii dicunt per coturnices humanitatem Christi posse intelligi, per manna, ipsius diuinitatem. uespere enim coturnix percutitur, quando carnis Christi occisionem significat. Mane manna diuinitatem corpori precellentiam, nobis mysterium sapientie, et corporis Christi notantur, donec de mundo et per baptismum exierimus; sicut populo quandiu fuit in Aegypto, manna non datur. Manna pilo tonsum, corpus Christi in cruce significat; in die, id est, nouo, ut dicitur, Filii lucis estis, et reliqua, usque noctis. Manna iustis et iniustis traditur, sic et uerbum Dei omnibus datur. Caro autem uespere data significat quod dicitur, Scio quod non est bonum in carne mea. Panis mane animam lucidam ostendit, simile cum melle, id est, littere  cum sensu. Manna autem manducare inter mare Rubrum, et terram Aegypti, et Arnon, et Iordanem, et terram Chanaan; id est, inter mundum et baptismum, et penitentiam, et ignem iudicii et regnum celeste. Potest quoque sextus dies, in quo duplum colligi iubetur, sextam etatem huius mundi significare, in qua sumus nunc. In quinque enim diebus, hoc est preteritis temporibus huius mundi, ab Adam usque in diluuium, a diluuio in Abraham, ab Abraham in Moysen, a Moyse usque ad Dauid, a Dauid in Christum pro mundanis commodis seruiebant homines, ut bona manducarent. Nos autem, quibus non premia mundana, sed regnum celorum promittitur in hoc sexto die, id est, a Christo usque in finem huius mundi, duplum colligimus; quia non solum in  presenti, sed etiam futuram requiem nobis preparamus. Gomor autem illud quod repositum est, ut permaneret ibi coram Domino in preputium, nimirum significat corpus Christi, que Deo copulata se nescire nescit.



CAPUT XuII.

Dehinc petra percussa aquam uomuit, que Christum significat: percussus enim Christus in cruce, sitientibus gratie lauacrum effudit. Petra autem, inquit Apostolus, erat Christus. Quod autem murmurat populus sitiens contra Moysen, et ostendit eis petram de qua bibant, significat quod si quis contra Moysen murmurat, id est, sicut lex que secundum litteram displicet, ostendit illi eadem lex petram, id est,  Christum, ut de illo bibat. Locus ubi petra percussa est uocatur Tentatio; et in loco passionis orta magna tentatio, quando discipuli illius omnes relicto eo fugerunt. Post hec Moyses ascendit in montem, iehsu contra Amalech pugnauit: quid per hoc significatur, nisi quia Moyses, id est lex, non potuit impedientes iter nostrum aduersarios expugnare; nichil enim ad perfectum perduxit lex, sed iehsu pugnauit et uicit, qui est Saluator noster. Moyses stetit in uertice collis, hoc est, lex surgit in spiritualem sensum; et in lapidem sedit, hoc est, in Ecclesia requiescit. Quod autem sequitur, Manus Moysi erant graues, significat quia peccantes quosque non misericorditer protulit, sed seuera districtione percussit. Aaron uero et Ur sustinuerunt manus illius. Aaron interpretatur  mons fortitudinis; Ur, ignis. Mons itaque iste qui fortitudinem, significat Christum: ipse est enim mons, precisus lapis de monte sine manibus, qui creuit in montem magnum. Ignis autem Spiritum sanctum significat, de quo dicitur, Ignem ueni mittere. Aaron uero et Ur sustinent manus Moysi, quia mediator Dei et hominum cum igne Spiritus sancti ueniens, mandata legis grauia, que carnaliter non potuerunt portari, tolerabiliora nobis per spiritualem sensum ostendit. Magne autem admirationis est Moyses Deo plenus, qui cum Deo facie ad faciem loquebatur.



CAPUT XuIII.

Ab Iethro, hoc est ab homine gentili, consilium accepit, et fecit omnia quecunque diceret; sed formam  humilitatis principibus dat, et futuri sacramenti designat imaginem. Futurum enim erat quandoque quod per populum ex gentibus congregatum illa que in lege deerant complerentur, legisque diminutio suggerente Euangelio compleretur. Quod autem Iethro adducit ad Moysen Sephoram, et utrumque filium, significat quia sancti predicatores Ecclesie, et utrumque filium ex utroque populo propterea tum producerent ad diuinam legem, quorum consilio et interpretatione eadem lex confirmaretur. Per tribunos autem significantur ii qui tres leges implent, uel qui credunt Trinitatem. Per centuriones quoque, perfecti; per quinquagenarios et decanos, Decalogum implentes.



CAPUT XIX.

 Quando portauerim uos super alas aquilarum. Ale, id est Moyses et Aaron. Ad sensum autem due ale, id est due leges; aquila uero Christus est. Cauete ne ascendatis in montem, id est in congregationem, in Ecclesiam, ne tangatis finem illius, id est tres multitudines. Morte morietur, hoc est, in penitentia; manus non tanget illum, id est opus humanum, sed lapidibus obruetur, id est Testimoniis; siue iumentum, id est gentilis, uel insipiens; siue homo, id est Iudeus uel sapiens; buccina uerbum Dei significat. Tunc ascendit in montem. Per hoc ostenditur quod Deus multitudines in Ecclesia inuitat. Sanctificauit illum, id est immolationibus, uel circumcisione. Sanctificauit enim circumcisio, purificauit lex, iustificauit  gratia; et descendit Moyses, id est Christus de celo, ut lex de Ecclesia ad coniugium discernendum. Per uestimentum opera significantur. In die tertio, id est in lege noui; uel in opere post cogitationem et uerbum; uel in fide Trinitatis. Quod autem dicit, Ne appropinquetis uxoribus, significat quia Ecclesia coniugium eiecit. Aliter per uxores omnis mollitia uoluptatum designatur. Quando autem Moyses de monte descendit, significat legem descendentem, uel Christum de celo, uel sanctum de summitate perfectorum operum ad uitam actualem. Moyses scilicet historiam populum uocat, lex et Dominus Christus uniuersum mundum, sanctos alios in suum exemplum, sic et sensus bonus alios in se uocat. Mane, id est noui et penitentie et mortis, et diei  iudicii. Lex autem die tertia tributa significat, quod illis lex tertia iterum perueniret, illos quoque oportuit in patientia legem exspectare, dum lex penitentiam predicauit. Actum quoque erat ut lex in monte daretur, dum lex sublimis erat, que etiam cum caligine data est; quia uetus lex cum littere occidentis caligine, noua uero cum splendore, quia spiritus uiuificat. In monte autem signa uiui tantum erant, in altero autem uiui et mortui. Lex uero prior uiuis tantum dabatur, id est his qui bonis terre seruierunt. Secunda autem in uita, et post mortem proficiat. Unus illic Dominus alloquebatur, quia ipsa lex non multis proficiebat. Hinc autem quinque Christum alloquuntur, quia lex noua plures ad Christum quam uetus prouocauit. Per caliginem et omne quidquid  tenebrosum erat, littera designatur; per montem uero et omne quidquid splendidum fuit, sensus spiritualis demonstratur. Omne molle et lucidum fidelibus pertinet, omnis autem terror et tenebrosum infidelibus pertinet. Ideo autem lex per omnia cum seueritate datur, ut legem et Moysen populus timeret et honorificaret. Tres autem cum Christo in montem, proximitatem sanctorum Christo significat; non sic in datione ueteris legis, quia plebs Noui Testamenti propior est quam ueteris. Tres autem factiones habet: prima factio populus legis nature; secunda populus legis littere, que erat propior Deo. Tertius populus legis noue, qui adunatus est Deo in Ecclesia. Hic enim mons Ecclesia est prima,  que factio significat coniugales. Secunda, populum penitentie, tertia sanctos cum Christo, et in his tribus multitudinibus cogitatio, et uerbum, et opus designatur, sed nec hoc pretermittendum est quod dicitur: Moyses autem ascendit in montem, et Dominus descendit. Mons altitudo contemplationis est, in quem ascendimus ut ad illa que ultra non sunt intuenda subleuemur; sed in hunc Dominus descendit, quia iustis multum proficientibus, parum deesse aliquid illorum sensibus aperit. Quinquagesima die post actum pascha, data est lex Moysi, ita et pro quinquagesima die post passionem Domini datus est Spiritus sanctus super centum uiginti homines in Moysaice etatis numero constitutos. In uocibus autem et tonitruis clamor predicationis intelligitur, in lampadibus  claritas miraculorum; in sono autem buccine fortis predicatio sanctorum: que omnia in aduentu Christi completa sunt. Quod autem in igne et fumo descendit Dominus, significat quia in aduentu suo Dominus claritatem suam fideles illuminat, et infideles per fumum errorum obscurat. Quod uero Dominus in caligine, significat quod legem Iudeis quasi per caliginem littere dedit, ut uidentes non uideant. Dicitur autem ab aliis per tonitruum hec sententia designari, qua dicitur, Ite maledicti in ignem eternum; et per fulgorem, iusti fulgebunt sicut sol. Per buccinam, iussio et prohibitio; per tubam, uerbum Dei. Maius, id est, lex dum crescit; et prolixius, id est dum docet per incrementa. Steterunt stabiles et instabiles, id est, in figura duarum legum.  Mons terribilis, id est Ecclesia, impiis; uel sanctus, quisque uitiis. Terminus, id est fides erga Ecclesiam, quia nullus in Ecclesiam nisi per fidem intrat.



CAPUT XX.

Dominus denique legem in decem uerba constituit. Nullus numerus crescit amplius, nisi usque ad decem: si enim uiginti numeraueris, decem habes; si triginta, decem triplicabis; et sic inuenies quantumcunque progressus fueris, ac per hoc in plenitudine numeri plenitudinem mandatorum constituit, que scilicet mandata sic quidam distinguunt, ut tria pertineant ad dilectionem Trinitatis, septem uero ad amorem fraternum, quibus societas humana non leditur.  Primum mandatum pertinet ad Deum Patrem, dum dicit, Ego sum Dominus Deus tuus, Non habebis deos alienos. Non facies tibi sculptile, et reliqua. Utique ut hec audiens, fornicatione tua in multos deos non offendas. Secundum pertinet ad Filium, ubi dicit, Non assumes nomen Dei tui in uanum, id est, ne existimes creaturam esse Filium Dei, quoniam omnis uisibilis creatura uanitati subiecta est. Tertium mandatum de sabbato, ad Spiritum sanctum pertinet, cuius domo requies nobis sempiterna promittitur. Per donum autem Spiritus sanctificamur: unde et hic dicitur, Memento ut diem sabbati sanctifices. In sex ergo etatibus huius mundi operamur, quasi in sex diebus; in septima die, hoc est in fine huius mundi requies nobis eterna tribuetur. Post tria precepta  septenarius succedit numerus, pertinens ad amorem proximi, et incipit ab amore parentum, a quibus in hac uita sumimus exordium. Hoc autem mandatum in ordine est quartum, sex tamen ex septem est primum. Unde iuxta Euangelium dicitur primum, primum enim est in altera tabula. Fortasse ideo non una, sed due tabule dicte sunt, quia decem mandata hec ad dilectionem pertinent Dei et proximi. Quintum est, Non mechaberis; sextum, Non occides; septimum, Non furtum facies; octauum, Non falsum testimonium dices; nonum, Non concupisces uxorem proximi tui; decimum, Non concupisces rem proximi tui. Aut certe sic distinguendum, ut sit primum mandatum, Non habebis deos alienos; secundum,  Non facies tibi sculptile; tertium, Non assumes; et sic per ordinem, donec coniungatur illud ubi dicit, Non concupisces domum proximi tui, nec desiderabis uxorem eius. Quod autem dicit, Non habebis deos alienos, non negauit que sint, sed ne ei sint cui hec precipiuntur prohibuit; iuxta illud Apostoli, ubi dicit: Nam si sunt qui dicunt dii multi, et domini multi, nobis tamen unus Deus. Multi enim gentiles demones deos uocant, aut certe angelos, quibus negandas gentes commiserit appellari deos et dominos constat; deos, quasi a deo datos; dominos, quasi acceperint potestatem. Statuit enim, inquit, terminos populorum iuxta numerum angelorum Dei. Non facies tibi sculptile, nec omnem similitudinem. Aliud est facere sculptile, aliud similitudinem, sculptile enim facit, qui  quod omnino non facit, sed tantum ad inuentionem cordis sui machinatur. Similitudinem uero facit, qui alicuius, uerbi gratia, quadrupedis, uel serpentis, aut auis, similitudinem facit. Non adorabis, nec coles: adorant multipliciter inuiti, aut timore coacti, aut per auaritiam seducti. Colunt autem, qui toto affectu uenerantur, obscurissimis questionibus retardati, desiderate breuitatis modum excedimus. Non adorabis deos alienos, id est, non adorabis uitium uel gastrimargiam, ut leguntur ii quorum Deus uenter, et in auaritia, et in fornicatione, et alia tam plurima, que sunt idolorum seruitus, ut Apostolus confirmat. Propter quod uenit ira Dei: in gastrimargia Adam primum peccauit, in auaritia Iudas corruit, et Gyezi, et Ananias, et Saphyra; et quomodo  fuit in fornicatione Sodoma et Gomorrha. Non facies tibi sculptile, de malis cogitationibus dicitur: sicut enim ferrum partem excidit de ligno, ita cogitatio mala; ut in Euangelio, Cogitationes male coinquinant homines. Non assumes nomen Domini Dei tui in uanum, ut in Euangelio, Non iurare omnino. Memento diem sabbati sanctifices, de Nouo Testamento dicitur, et reliqua. Sicut enim sanctificauit diem sabbati, et requieuit in illo, sic et nos per Nouum Testamentum sanctificauit, et requiescere a peccatis fecit. Honora patrem tuum, et matrem tuam. Pater etenim Dominus, mater Ecclesia, id est, Dominum Deum tuum adorabis, et illi soli seruies. Et Ecclesia domus Dei, pater et mater omnium iustorum in baptismo, et  confessione, et penitentia. Non occides, id est, non odies fratrem tuum. Qui enim, inquit, odit fratrem suum, homicida est; iterum, Qui irascitur fratri suo, reus erit concilio. Non mechaberis, id est, soli Deo adherere debes, et id quod est Dei non reddere diabolo, sed que sunt Dei Deo, in operibus, et uerbis, et cogitationibus. Denique et Propheta ait: Etenim autem adherere Deo, bonum est. Non furtum facies, id est, quod potest homo facere et non facit, ut in psalmo, Peccatori autem dixit Deus usque sermone retrorsum. Non concupisces rem proximi tui, domum et omnia illius. Proximum, mundum intelligimus, ut est illud, Nolite diligere mundum, et nolite thesaurizare thesauros in terra. Que enim uidentur, temporalia sunt; que non uidentur, eterna sunt. Huius  explanat questuncule auctorem ab illo loco, ubi ait, Non adorabis deos alienos, id est, non adorabis uitia, non confirmo, qui et auctorem ignoro: maiorum autem est hanc probare. Sequitur: Reddens in tertiam et quartam peccatum progeniem. In quo testimonio heretici dicunt non conuenire bono Deo, ut pro peccato alterius alterum damnet. Redduntur enim peccata patrum in filios in tertiam progeniem et quartam, et in ipsos patres non redduntur, nichil enim de patribus dixit. Diabolus pater est omnium peccatorum. uos enim, inquit Dominus, ex patre diabolo estis. Donec enim stat mundus, peccata sua non recipit diabolus; omnia enim illi reseruabuntur in futurum, redduntur tamen in filios quos genuit. Per peccatum enim homines in carne positi puniuntur a  Domino, qui non uult mortem peccatoris, sed ut conuertatur et uiuat. Peccantes enim ministros peccati adiutoresque requirimus, quos tertiam uel quartam progeniem habet diabolus, quos peccantes in presenti Deus uerberat, ut in futuro leuius sustineat. Diabolus denique genuit Iudam per peccatum. Intrauit enim in illum Satanas, et Iudas abiit ad principes sacerdotum; non enim solus scelus crucis implere potuit: principes deinde concitauerunt ac persuaserunt populo; sic nata est ex Iuda quarta generatio. Reddidit autem misericordiam in millia his qui diligunt illum. Qui enim diligunt correctionem, non indigent, sed illis solam misericordiam tribuit. Beati enim misericordes, quoniam ipsi misericordiam consequentur. In duabus tabulis scripta est lex, propter duo Testamenta,  uel propter amorem Dei et proximi. Lapidee autem tabule significant duritiam cordis Iudeorum. Additur: Deinde non facietis uobis deos aureos et argenteos, ut nullum superfluum sensum, quamuis radiare uidetur, uel inanem eloquentiam suscipiamus. Altare de terra facietis mihi. Altare de terra facere, est humanitatem Christi sperare. Et in altari de terra munus oblationum offerimus, si actus nostros dominice Incarnationis fide solidamus. Sequitur: Quod si altare lapideum feceris mihi, non edificabis de sectis lapidibus. Secti lapides ii sunt qui unitatem scindunt. Tales in corpore suo Christus non recipit, cuius corporis figuram altare illud obumbrat. De non sectis autem lapidibus dicitur, Tanquam lapides uiui superedificamini. In his non est iniectum ferrum,  quia iacula maligni non receperunt. Sequitur: Non ascendes per gradus ad altare, hoc est, non gradatim unum alii preferens ad me peruenies: quod Ariani faciunt qui Patris et Filii et Spiritus sancti substantiam diuidunt. Altare de terra facietis, quod supra diximus, ab aliis docetur tertia esse differentia inter gentes et Iudeos; ipsi enim in corporibus differebant, et in uestimentis, et in altari de terra. Hoc quoque altare de terra significare dicitur, quia Iudei cor carneum habuerunt; in lapideo autem, quia gentiles lapideo corde edificauerunt. Per hec altaria et due Ecclesie prefigurantur. Per altare de terra Ecclesia ueteris Testamenti, et per lapideum, Nouum.



CAPP. XXI-XXII-XXIII-XXIu.


Deinde multa precepta legis dantur, que transitorie percurremus. Quia cum a maioribus nostris non inueniamus esse explanata, et simpliciter intellecta, edificant auditores. Precipitur autem post hec: Puer Hebreus si forte in seruitutem deuenerit, septem annis seruiat, et septimo anno liber dimittatur de seruitute. Sed si noluerit a seruitute egredi, perforabitur auricula illius, et erit seruus in seculum. Et nos in sex etatibus huius mundi seruientes, septimo anno, hoc est eterno sabbato liberamur, si tamen uoluerimus esse liberi, si sumus Hebrei, hoc est transitores per hunc mundum transeuntes. Dum autem sumus in hoc mundo, seruimus mundanis desideriis: a quibus si uoluerimus liberari, perforabitur  auricula in testimonium inobedientie; et cum uxore et filiis nostris quos protulimus liberati, id est, cum carne et operibus peccati, serui erimus in eternum. Per hunc quoque seruum Hebreum uniuersum genus humanum designari posse dicitur, quod in septimo anno, id est, in requie Noui Testamenti liberatus est. Cum quali ueste intrauerit, cum tali exeat, id est, a lege nature in nouum cum fide ueniat, que et uestis erat. Dominus suus in omnibus. Bonus doctor dedit illi uxorem, id est iunxit animam illius; et filii et filie, id est sensus boni et cogitationes secundum hunc intellectum. Ipse uero exibit cum uestitu suo, id est cum lege nature, uel fide; et applicabitur ad ostium, id est principibus; postes, hoc est secunde legis. Perforabit aurem illius subula, id est predicabit  illum predicatione. Et erit seruus, id est Christi uel doctoris. Duo autem uiri qui litigant, duo disputantes sunt de aliquibus questionibus Scripture. Unde et Apostolus, Nolite, inquit, uerbis contendere, ad nichil enim est utile; seruum Domini non oportet litigare. Mulier autem pregnans anima est que nuper concepit uerbum Dei, que pro infirmitate nuncupatur mulier: que a litigantibus uiris percussa est, ita ut uerbum Domini, quod tenuiter concepit, abiiciat. Subiacebit autem percussor damno, quantum petierit maritus mulieris. Affligetur enim per penitentiam, quia affligit infirmum. Pro uniuersa doctrina que Christo placuit, quia iam proprius uir est anime fidelis. Aut certe quantum expetierit magister, qui pro Christi Ecclesia est. Potest autem ut illum quem lesit  instruat et reparet. Si autem mors secuta fuerit, reddet animam pro anima. Quod autem in die iudicii intelligendum est apud iudicem, qui potest animam et corpus perdere in gehennam. uel certe fieri potest ut qui sibi conscius tanti scandali, ut animam hominis spiritualiter occiderit, ponat et ipse animam suam pro anima illius quem scandalizauerit; et usque ad mortem, si necesse sit, operam Dei, quomodo redeat et restituatur ad fidem. Et si oculum lesit, anime, id est, sensum illius turbauit, auferatur sensus turbulentus, quo lesit fratrem. Sed si lesit dentem fratris, id est, sensum quo ruminabat scripturam, ut ad sensum interiorem perueniret: auferatur dens illius, qui non bene Scripture comminuit  cibos. Manus autem illius anime uirtus, querere et constringere aliquid potest: uelut si dicamus, actus illius, et pes quo incedit ad bona et mala. Quia ergo si scandalum patitur anima non solum in fide, sed et in actibus eiiciantur, que per manus significantur: et pedes auferuntur, quia offendiculum prebuit: et manus quibus non bene operatur, et pedes quibus non bene inceditur. Recipit enim combustorum, quia combussit animam. Per que singula hoc ostenditur, ut iste percussor omnibus detruncatis membris a corpore excidatur Ecclesie, ut ceteri timeant. Iubetur post hec Isrelitico populo decimas primitiasque omnium rerum Deo offerre. Primitie autem principia bonorum operum ostendunt, uel ipsam bonam uoluntatem que prior est opere, quam Pelagiani  sibi offendunt tribuendo. Deus autem dum illa sibi a nobis iubet offerri, indicat ad ipsius gratiam pertinere. Omnis autem numerus usque ad decem crescit, et ideo decimus consumptionis operum initium ad consummationis accipimus affectum. Quod autem dicitur, Primogenita asini mutabis oue, asinus immunditiam, ouis innocentiam significat. Asini uero primogenita oue mutare, est immunde uite primordia ad innocentie simplicitatem conuertere, ut postquam immunda iniustus egit, que Dominus respuit, illa agenda proferat que in Dei sacrificium munda imponat. Sequitur: Non redimes, interficietur, quia nimirum mens immunda, si non fuerit in melius mutata, necabitur morte eterna.



CAPUT XXu

 In arca autem Testamenti erant reposite tabule, obseruantiam ueteris legis ac noue in Ecclesia significantes. De lignis imputrescentibus fabricatur arca. De sanctis mente et corpore edificatur Ecclesia: quasi aurum radiare debet, tam interius ex uite splendore, quam exterius doctrine claritate. Corona aurea per circuitum, unitas Ecclesie est. Quatuor circulus, quatuor Euangelia, que in unitate Ecclesie predicantur, quibus accincta per quatuor partes huius mundi dilatata tenditur. uectes quoque de lignis Sethim faciunt, qui eisdem circulis inseruntur; quia fortes perseuerantesque doctores, uelut imputribilia querendi sunt, qui instructione sacrorum uoluminum semper inherentes sancte Ecclesie, semper unitatem denuntient, et quasi intromissis circulis arcam  portent: qui iubentur quoque auro operire, ut cum sermone aliis insenuerint, ipsi etiam uite splendore fulgescant. Hec arca habet in se duas tabulas; et Ecclesia habet in se duo Testamenta, et urnam auream, quam intelligimus carnem Christi; purumque reconditum in se habet perpetue diuinitatis manna. uirga autem Aaron, ueri pontificis Iesu sceptrum, quod sancte Ecclesie commisit. Propitiatorium super arcam, ipse Christus insinuatur, qui inter Deum et homines medius propitiator interuenit. Hoc propitiatorium arce superponitur: sic Christus caput Ecclesie est, cuius a dextris et sinistris duo Cherubim consistunt, quod est plenitudo scientie, id est, dilectio Dei et proximi. Alii Cherubim duo  Testamenta intelligunt, quod sacram Christi humanitatem obumbrant. Hi uersis in propitiatorium uultibus respiciunt, dum in spirituali sensu uertuntur; tunc enim alterutrum in melius sibi concordant. Altare autem illud corpus Christi significat, siue omnes sanctos, in quibus semper ardet ignis diuinus, in quibus consumitur caro. Mensa, fides est Ecclesie uel Scripture, in qua pascitur diuersis alimoniis. Candelabrum Spiritus sancti gerebat imaginem, qui septiformi gratia illustrat Ecclesiam: sicut quatuor Romanorum candelabrum illud esse dicitur. Alii candelabrum Christum intelligunt gestantem septem Ecclesias, in quibus septiformis splendor Spiritus sancti emicat. Hoc candelabrum habuit emunctoria, que duo Testamenta significare possunt, quibus uitia  purgantur. Extra uerum candelabrum ardet, quia sine uelo, prisce legis uelamine, Spiritus sancti gratia refulget. Oleum autem de arboribus oliuarum sumptum eamdem gratiam Spiritus sancti significat, unde in cordibus nostris lumen ueritatis absconditur.



CAPUT XXuI.

Tabernacula autem per allegoriam Ecclesie, que in huius mundi eremo constituta, uariis autem speciebus construitur. Tabernaculum autem partim uilioribus, partim speciosis, per quod demonstratur alios iustos, alios esse impios; fideles autem omnes, et intra Ecclesiam constitutos. Columne, sancti apostoli, de quibus Apostolus: Qui uidebantur columne esse. Inargentate, dum eloquium diuinum enuntiant. Bene autem bases prophete et apostoli  sunt. Super fundamentum enim prophetarum et apostolorum sancti doctores Ecclesiam collocant. Caput columnarum aureum, ille est de quo dicitur, caput uiri Christus est. Tabule deaurate, doctores dilatati in predicatione. Per pelles arietum, quid aliud quam duces et prepositi Ecclesiam designantur? quique deseruire curis temporalibus coguntur, oportet ut uentos et pluuias tentationum de huius mundi contrarietatibus portent, ut ii qui intra Ecclesiam spirituales quasi byssus et purpura et hyacintbus fulgent; qui interim resplendent, dum rectores illorum contra procellas foris huius mundi laborant. uelum in medio tabernaculi significat quod populus Ecclesie ea que proxima sunt, usque dum adueniant,  uidere non licet; uidemus enim nunc per speculum, nondum peruenimus ad sancta sanctorum. Sancta enim esse possunt illa que sunt in presenti, Sancta uero sanctorum regnum celorum est, in quod semel intratur, ubi est multitudo scientie, id est Cherubim. Interim tamen habemus Spiritus sancti gratiam septemplicem in presenti Ecclesia, uelut in candelabro purissimo fulgentem. Potest quoque uelum hoc significare tempus illud quod fuit sub lege; quia que lex et prophete cecinerunt, occulta fuerunt: sed per passionem Christi uelum istud scissum est, et que fuerunt obscurata Iudeis, Christianis reuelata sunt. Quod autem argentee bases, et tabule deaurate, ostendit precepta esse clariora apostolorum quam prophetarum.



CAPUT XXuII.


Tentoria ansulis assata, circulis suspensa, funibus innexa. Reliqua credentium populi multitudo intelligitur, que pendet in funibus fidei XXuIII cubitis in longitudine, et quatuor in latitudine, legem et Euangelium significat. Quod autem uII et XX, et uIII fuit, decem autem cortine Decalogum significant, que quinquagenis circulis sibimet connectuntur; quia omnes iusti per donum Spiritus sancti, caritatis uinculo sociantur. Quinquagesimo enim die post pascha Spiritus sanctus uenit in undenario discipulorum numero; quia transgreditur denarium, peccatores significantur, et fiunt tamen in Ecclesia, et ipsa cilicineo quinquagenis ansulis copulantur, propter speciem remissionis peccatorum, unde et  quinquagesimus remissionis est. Figura autem prioris tabernaculi Ecclesie typus est, et per diuersa munera meritorum dona significantur, quibus Ecclesie ornantur. Sapientia comparatur auro, sermo predicationis argento. Quod autem uiri cum mulieribus munera prebuerunt, significat quod tam fortiora facta quam infirmorum ad ornamentum Ecclesie conueniunt, et hec consolatio non fit, sed sponte, quia fides spontanea est. Per armillas que lacertos astringit, prepositorum ualde laborantium opera demonstrantur; per inaures, subditorum obedientia; per annulos, signaculum est secretorum; per dextralia, bona opera, uas aureum, intelligentia Diuinitatis; per hyacinthum, spes celestium; per purpuram, intelligentiam passionis; per bis tinctum coccum,  caritatem demonstrat, que dilectionem Dei et proximi decorat; per byssum, sanctimonie splendidissimus candor ostenditur: byssum enim linum est candidissimum; per pilos caprarum, ex quibus ciliciorum asperitas contexitur, dura penitentie afflictio designat: extenta diuersitate operum, unum conficitur tabernaculum. Porro ligna Sethin, que imputribilia sunt, sanctorum mentes sunt, quia carne sunt incorrupte. Lapides pretiosi, apostoli sunt, et confessores, et omnes sancti; unguentum chrisma est, quo unguntur omnes iusti. Moraliter quoque potest unusquisque nostrum in se construere tabernaculum, et habere debet uirtutum columnas argenteas splendidas, et atria distendere, cum dilatauit  cor suum, iuxta apostolum dicentem: Dilatamini et uos. Potest et uectibus munire, cum unitate astringere, et bases binas habere. Cum super fundamentum uerborum apostolorum et prophetarum collocatur, et capita deaurata in columnis omnium uiuorum iustum caput est Christus, habent in se defixum altare, cor scilicet mundum immolet continentia cultro, superbiam taurorum iracundiam quasi arietum iugulet, et luxuriam, et omnem libidinem quasi hircum: et ut sciat tamen ex his sacerdotibus separare dextrum brachium, et pectusculum integrum, quod est correptum, et maxilla ad loquendum uerbum Dei; sciat sibi in sanctis candelabrum collocandum, ut sint illi lucerne semper ardentes. Lucerna enim corporis tui oculus tuus est, et istud  candelabrum in austro collocet, ut ad aquilonem respiciat. Accenso enim lumine, id est uigilanti corde, semper respicere debet ad aquilonem, et obseruare illum qui ab aquilone, hoc est, obseruare astutias diaboli, unde inimicus abripiat. Mensa quoque propositionis habens XII panes in parte collocetur aquilonis, respiciens ad austrum, ut habeat Noui Testamenti notitiam, quo omnes alimur, et apostolicum sermonem tam uirtute quam numero: et ad austrum respiciat, unde Dominus uenit; habet in penetrabilibus cordis sui altare incensi, ut dicat, Christi bonus odor sumus; habet et arcam Testamenti, in quo sunt tabule legis, ut legem illius meditetur die ac nocte, et memoria illius arca efficiatur librorum Dei. Fit intra ipsum et urna manna, id est repositus intellectus  uerbi Dei, subtilis et dulcis sit, et uirga Aaron, sacerdotalis doctrina, et florida seueritas discipline, incensum autem ex quatuor odoratissimis pigmentis in magnam subtilitatem comminutis factam, id est, stacte, honiche, galbane, et thure, orationes iustorum significat, sicut Apocalypsis ostendit; quanquam specie genera elementorum quatuor designat. Quatuor hec, ut thus, quod placidum est, eri comparetur; stacte uero aquis; galbane et honix, terre et igni; ut per hoc omnium que in celo sunt, et infra et intra, et infra, et in aquis placitum sit Deo, incensum omnis creature laudatio. Sanguis autem quo Moyses populum et omnia aspersit, significat sanguinem Christi, quo populus Christi, quo populus fidelis aspergitur, et Ecclesie fides significatur adipes,  cuius pectus inuoluitur, et pinula iecoris offerantur super altare; ipsum uero pectus et brachium dextrum Aaron datur, et filiis: adipes quibus pectus inuoluitur, cogitationes quibus cor inuoluitur, iuxta illud: Quid cogitatis mala in cordibus uestris. Concupiscentia in iecore est, postquam autem adipes pectoris, id est, omnes cogitationes quibus pectus inuoluitur quasi adipe et pinnula iecoris, id est desiderium libidinis, per oculorum festinationem erumpens foras, ignis spiritus concremauerit, tunc mentis premium, pectus et brachium in pectore mundas cogitationes, in corde legis notitia, dogmatum. In brachio opera bona, et pugna contra diabolum, ut quod conceperunt exemplo prebent, et in sinistrum habere precipiuntur, hec de uitiis, et de his que sacerdotibus  offeruntur, Domino dantur. Maxilla loquentem eruditumque significat, ut quod pectore concepimus ore promamus. Per uentrem ostendit, mentibus consecratis Deo, quidquid comedimus in secessum proiici; unde dicitur, Esca uentri, et uenter escis.



CAPP. XXuIII-XXXI.

Communes autem uestes sunt sacerdotum femoralia linea, que ad genua et poplites ueniunt, ex quibus uerecunda celantur, et superior pars sub umbilico uehementi constringitur; ut si quando expediti mactent uictimas, portent onera, et si lapsi fuerint, non pateat turpitudo, et uocatur hoc genus uestimenti Hebraice maraste, a nostris femoralia, usque ad genua pertinentia. Et Iosephus dicit, non femoralia  de bysso retorto fieri ex lino. Tunica poderis, id est, talaris duplice sindone; et ipsam Iosephus byssinam uocat, appellaturque catonath, quod Hebraico sermone in lineam uertitur. Hec adheret corpori, et ita arcta est astrictis maniciis, ut nulla omnino in ueste sit ruga, et usque ad crura descendit. Sacerdotes utuntur hac tunica, uel habentes pulchritudinem uestimentorum nudorum celeritate discurrant. Tertium genus est uestimenti, quod illi nuncupant Bonet, et nos cingulum uel balteum uel zonam possumus dicere: hoc signum in similitudinem colubri, quia exiuit in senectute sic rotundum textum, ut marsupium longius putes textum, aut sub tegmine coccini purpure hyacinthi, et flamine byssino ob decorem et fortitudinem, atque ita polymita arte  distinctum, ut diuersos flores, et gemmas artificis manu non textas redditas arbitriis. Lineam tunicam quam supra diximus, inter umbilicum et pectus, hoc stringunt baltheo, qui quatuor digitorum habens latitudinem, magna ex parte ad crura dependens, eum ad sacrificia cursu expeditiore opus est, in leuem humerum retorquetur. Quartum genus est uestimentorum rotundus pileolus, qualem pictum mulixi conspicimus, quasi aspera media sit diuisa, ex parte una ponatur in capite. Hoc Greci Enarradarum, nonnulli Galerum uocant. Non habens cacumen in summo, nec totum usque comas caput tegit, sed tertiam partem frontem relinquit inopertam, atque ita in occipitio ut uitta constrictus est. Tenuis et non facile leuatur ex capite. Est autem byssinus,  et sic fabre opertus linteo, ut nulla acus uestigia forinsecus appareant: quatuor uestimentis, id est, feminalibus tunica linea, cingulo quod purpura cocco bysso hyacintho contegitur. E pallio, de quo nunc diximus, tam sacerdotes, quam Leuite utuntur. Reliqua autem proprie pontificum sunt, quorum primum est millioli, id est, tunica talaris hyacinthina ex lateribus eiusdem assutas habens manicas. Et hi superiore parte qua collum induitur aperta, quod uulgus capitium uocat, ornat firmissimis, et ex se textis, ut non facile rumpatur. In extrema uero parte, id est, pedis LXX, uero sunt tinnabula aurea, et totidem mala punica, iisdem contexta coloribus quibus supra cingulum. Inter duo tintinnabula unum malum punicum est: et inter duo mala, unum tintinnabulum:  ut ingrediens pontifex sancto totus uocalis incedat. Statim moritur, si hoc non fecerit. Sextum uestimentum est superhumerale, quod apud Hebreos Ephoth dicitur: quod genus uestimenti solis pontificibus conuenit; sed tamen qui Leuite. Et adhuc scribuntur habere Ephoth. Aliud est enim quod contexitur, et quatuor coloribus, hyacintho, bysso, cocco, purpura, nec non et auro, uelut simplex est: lineum auri lamina, id est, bractee extremitatem mire tenduntur, e quibus secta fila torquerentur Et cum tegmine trium colorum, hyacintho, cocco, purpura, et cum stamine byssino, et uermiculo lacte, efficitur palliolum mire pulchritudinis, perstringens  oculos fulgore in modum caracallarum, sed absque cocculis. Contra pectus nichil textum est, locus futuro rationali relictus, inter utrumque humerum habens singulos clausos et distinctos lapides, quos Iosephus sardonicos uocat, cum Hebreo et Aquila consentiens: ut uel colorem lapidum, uel patriam demonstrarent. In singulis lampadibus sena patriarcharum sunt nomina. In dextrum humerum maiores filii Iacob, in leuum minores: ut pontifex ingrediens sancta nomina populi, pro quo oraturus est Dominum, portet in humeris. Septimum est uestimentum, quod Hebraice uocatur Ossen, Grece Logion: nos rationale nuncupare possumus. Pannulus breuis est auro, et quatuor textus coloribus: quibus et superhumerale, habens magnitudinem palmi, per  quadrum, et duplex, ne facile rumpatur. Intexti sunt enim ex duodecim lapidibus mire pulchritudinis per quatuor ordines, ut in singulis uersiculis terni lapides collocentur: in primo ordine Sardius, Topasius, Smaragdus; in secundo Carbunculus, Saphyrus, Iaspis; in tertio Tigurius, Achates, Ametistus: in quarto Chrysolitus, Berillus, Onichinus; in singulis lapidibus secundum etates, duodecim tribuum scripta sunt nomina. Per quatuor rationales angelos, quatuor annuli sunt, aurum habentes contra se in superhumerale. Alius quatuor et annulus ueniat contra annulum, et mutuo sibi uittis copulentur hyacinthinis. Porro ne magnitudo et pondus lapidum contexta flamina rumpat, auro ligatis supra atque concluse, ne sufficiat hoc ad infirmitatem, nisi  catene ex auro fierent, que ob pulchritudinem fibulis aureis tegerentur. Et haberent irrationale super duos maiores annulos, qui uicinis superhumeralis aureis necterentur. Et deorsum alios duos. Nam post tergum uero in superhumerali contra pectus et stomachum ex utroque latere erant annuli aurei, qui catenis cum rationis inferioribus annulis coniungebantur atque connectebantur; atque ita faciebat, ut ex rationale, et desuperhumerale, de rationale iungerentur, aut coaptarentur, ita ut hec simul coniuncta coram uidentibus una textura putaretur. Octaua est lamina aurea, in qua scriptum siue sculptum est nomen Domini Hebraice, uidelicet quatuor litteris Hebraicis, loth, et He, et uau. Hoc super piliolum lineum, et hoc commune omnibus  sacerdotibus est. In pontifice plus additur; in fronte uitta hyacinthina, totaque pulchritudo pontificis. Hebrei dicunt, quatuor colores quatuor elementa significare, ex uniuersa consistunt. Byssum terre deputatur, quia ex terra gignitur; purpura mari, quia ex illa cocliolus tingitur; hyacinthus eri prorsus, ob coloris similitudinem: coccus igni et eri. Pro cocco iuxta Latinum eloquium apud Hebreos thothati, id est uermiculus scribitur; et iustum esse commemor, ut pontifex omnium, creatorem non solum pro Isrel, sed pro uniuerso mundo roget. Siquidem ex terra, et aqua, et ere, et igni, mundus iste consistunt, et elementa. Primum est uestimentum lineum, terram significat: secundum hyacinthum,  erem pro similitudine; et ipsas uersas hyacinthina a capite usque ad talos ueniens, indicat erem usque ad terram deorsum. Mala autem punica et tintinnabula in inferioribus posita, fulgura et tonitrua demonstrant, siue terram et aquam, et interesse omnium elementorum consonantiam. Quod autem supra dicti colores intexti sunt auro purissimo, significat quod diuinus sensus uniuersa penetret prouidentia. Superhumerale et duo lapides enim hemispheria interpretantes, quorum aliud super terram, aliud sub terra sit: siue solem, qui super rutilant, et tonant; illaque sacerdotis pectus arctatur. Et linea tunica, id est, qua terra constringitur, interpretantur Oceanum, ratione in medio positum terram, et disserunt: que etiam in instar puncti  licet omnia ipsa habeat, a uentris uallatur elementis duodecim lapides: uel zodiacum interpretantur circulum, uel duodecim menses. Immutatio autem terrenorum, et temporis, et caloris, et frigoris, de celi cursu et ratione descendunt. Unde et rationale cum ephot arctius constringitur. Quod autem dicitur in ipso rationali manifestatio et ueritas, hoc ipsum est quod non quam ratione Dei mendacium sit, et in multis argumentis hominibus manifestatur super omnia cidaris et uitta hyacinthina celum demonstrat; et aurea lamina in fronte pontificis, nomenque Domini scriptum, uniuersa que sub terra sunt, Dei iudicio gubernari. Iustum ergo erat, ut pontifex Dei omnium creaturarum cibum portans in uestibus suis, indicaret cuncta indigere misericordia Domini.  De feminalibus lineis hoc solent dicere: ratio seminum et generationis ad carnem pertinet, et terre deputatur per illam. Terra enim, inquit, es, et in terram ibis. Causam huius rei, quomodo de paruissimis seminibus et fedissimis initiis tota hominum multitudo et omnium rerum pulchritudo nascatur, esse obuolutam, et humanis oculis non patere. Inuoluti nimia obscuritate spiritualium sacramentorum, breuitates excedimus. Aaron uero sacerdotem magnum uiuificat. Cui dicitur, Tu es sacerdos in eternum. uestis sacerdotalis. Ecclesia est. Feminalia, quibus uerecunda celantur, hoc significare possunt, quod castitatem et integritatem Christi Ecclesia habere debet. Sacerdotes non accipiunt uestes, nisi prius lauant mores. uinum enim nouum in utres  nouos mitti debet, quia legis preceptis lauandi sumus. Et cum tunicas deposuerimus, tunc induimur uestimentis Christi, purgati baptismo. Tunica autem linea poderis, id est, talaris, humanitatem Christi, que de terra est, significat. Linum enim de terra oritur: siue tunica linea corpus per baptismum candidatum significat. Cinguli quo sacerdotale pectus constringitur, Chorus sanctorum, qui unitate fidei Christum amplectuntur. Cidarim uero, hoc est, tharam, splendorem diuinitatis intelligimus, ut unus atque idem secundum hominem pondere, secundum cidarim ornatus esse uideatur; sed et nos que possumus dicere: Signatum est super nos lumen uultus tui, Domine. Tunc autem illa hyacinthina, intellectus  celestium est. Hyacinthinus ereo colore splendet, ut sancta Ecclesia illa que sursum sunt sapiat, si conuersatio illius in celis est. Mala punica autem, unitatem Ecclesie denuntiatur. Nam sicut in malo punico, uno exterius cortice, multa interius grana muniuntur: sic innumeros populos sancte Ecclesie congreget unitas, quos intus diuersitas operum tenet. Tintinnabula autem inter mala granata, prophete et sancti doctores in medio Ecclesie collocati: hec tintinnabula in ultima parte uestita sunt, unde de fine huius mundi et futuro semper disputant. Superhumerale autem Saluatoris insinuat potentiam et regnum, cuius principatum super humerum illius: possuntque superhumerale et rationale opera nostra, et ratio intelligi. Duo lapides ad  dextram, Ecclesia, aut duo populi sunt. Gentilis dexter, Iudaicus sinister: aut Christus et Ecclesia, aut spiritus et littera. Rationale autem pectore superpositum, quaterno lapidum ordine distinctum, sermonem figurat Euangelicum, quia quadruplici ordine doctrinam ueritatis nobis exponit: duodecim nomina descripta. Patriarcharum exempla sanctorum apostolorum sunt ad imitandum posita. Quod autem duplex rationale est, significat, quod Euangelica doctrina operta, et abscondita, et simplex, et mystica; et lamina aurea rutilat in fronte. Nihil prodest rerum omnium eruditio, nisi Dei scientia coronemur. Moraliter quoque in pontificis habitu aurum fulget, dum sensu emicat: cui hyacinthinus iungitur, ut per omne quod tractat, ac amorem surgat supernorum.  Huic admiscetur regalis purpura, ut uitiorum suggestiones ueluti ex potestate regia comprimat. Coccus quoque bis tinctus est, iungitur, ut ante interni iudicis oculos omnium uirtutum bona decorentur caritate: quia caritas, que a dilectione Dei et proximi pendet, et quasi in duplici refulget tinctura, cui bis tincto cocco torta byssus iungitur. De terra enim byssus nitenti specie oritur, per quod candens est; et munditie corporalis castitas designatur, que torta pulchritudini superhumeralis innectitur: quia tunc castimonia ad perfectum munditie candorem ducitur. Cum per abstinentiam carnem affligit, siquidem et baltheo precingitur, per quod incentiua et luxurie libidinum restringuntur. Sacerdos autem tabernaculum ingrediens, in tunica  tintinnabulis ambitur, ut uocem predicationis habeat, nouum pectoris superni iudicium silentio offendat. Malum quoque punicum iungitur tintinnabulis, ut per illa doctrine fidei unitas designetur. Quod autem in prima parte tabernaculi quotidie pontifex ob immolandas hostias introiuit, instantia nobis quotidiana precipitur, ut confessionis et laudis quotidie nos spirituale sacrificium offeramus, id est, humilitatem in castitate animarum nostrarum. Sacrificium enim Deo spiritus contribulatus. Quod autem semel in anno ingrediebatur, relicto populo, in sancta sanctorum, significat pontificem nostrum Iesum Christum, qui in carne positus est, et cum populo per totum annum: de quo scriptum est, uocare Agnum acceptum  Domino. Iste ergo semel in isto anno in die propositionis intrat in sancta sanctorum: id est, completa dispositione penetrauit celos, intrans ad patrem, ut illum propitium generi humano faciat: ipsum enim aduocatum habemus apud patrem. Cum autem Moyses induit Aaron his uestimentis, de feminalibus nichil adiiciatur: ob hanc arbitror causam, quod ad genitalia nostra lex non mittit manum, sed ipsi secretiora tegere et uelare debemus. De aliis enim uirtutibus, uerbi gratia, sapientia, fortitudine, iustitia, possunt et alii diiudicare. Pudicitiam sola nouit conscientia, et humani oculi rei certe iudices esse non possunt, absque iis qui more brutorum animalium passim libidini suppositi sunt. Apostolus de uirginibus: Preceptum Domini non habeo; quasi et Moyses  loquatur: Feminalibus ego non uestio, nec impono necessitatem alicui: qui uult se ipse uestiat.



CAPUT XXXII.

Descendens itaque Moyses de monte, confringit tabulas: indicans indignum populum legem accipere propter dolum consecratum. uitulum quem fecerunt Isrel combussit, minutatumque concidit, et in aquam spargens, polum populo dedit. Per quem uitulum corpus diaboli significat, id est homine, quibus ipse est auctor, significantur mali, aurumque uidentur idololatrie ritus, uel a sapientibus instituti. Hunc ergo uitulum, hoc est omnem societatem gentium, Moyses, id est, diuina lex combussit illo igni: de quo dicitur, Ignem ueni mittere in terram: ut dum gentes credunt in illum, igni uirtutis illius diabolica  in illis forma saluator totum comminuitur, hoc est illa mala unitate discessum humiliatur; et in aquam mittitur, ut hic uitulus, id est homines qui idolum colunt. Isrelite, id est sancti predicatores, qui baptismum in sua membra, hoc est in Dominicum corpus transferunt. Sciendum est, quod secundum historiam, ideo Moyses hunc uitulum populo in potum transmisit, quasi in terram, uel in aquam ignemque proiecisset. Illud nimirum fuit, ut ille populus idololatrie deditus, hoc per totum in secessum illum misere, ut stercora sua adorare dedignarentur. Quod autem multos ex his qui idolum fabricauerunt, iussit Moyses interimi; signat talium uitiorum necem, quibus ad eamdem idololatriam defluxerunt: in talia namque uitia seuire nos iubet  Apostolus. Mortificate, inquit, membra uestra que sunt super terram, fornicationem et immunditiam. A porta uero usque ad portam iuisti. A uitio usque ad uitium, per quod ad mentem mors nitatur cum gladio increpationis discurrere. Sed ipse numerus trium millium interfectorum triplicem formam indicat imperitorum. Omne enim peccatum aut opere, uel uerbo, uel cogitatione committitur.



CAPUT XXXIII.

Iterum ergo ascendit Moyses in montem, et secundo accepit legem. Priores tabule que fracte sunt, significant priorem legem, que propter peccatum populi mox cessauit. Alie uero non franguntur, quia Noui Testamenti eloquia erunt permansura. Sic  et secunda acceptio nouum significat: due scriptiones Domino reputantur. Prima in lapide, secunda in terra. Quo significatur, quia hi quibus in lapidibus data est, duriores fuerunt: et hi quibus in terra scriptum est, molliores. Et corporibus scriptum est prius animabus: secundo uero digito Dei utraque scriptio scripta est, id est, Spiritu sancto: de quo scriptum est: Qui a Patre et Filio procedit. Decem autem mandata magnopere conueniunt, dum decem sensibus corporis et anime scripta sunt. Hec decem mandata cum duabus tabulis, duodecim efficiunt numerum. Quod inde conuenit, quia Christus per duodecim apostolos monet. Et sicut due tabule decem mandata custodiunt, sic et dualis quondam noster sensus. Quod autem prius ad idolorum orationum  tabule restaurate sunt, renouationem legis cum Christo significat: post adorationem idolorum in ueteri Testamento. Quod autem eadem sunt uerba que primo et secundo scripta sunt, significat eamdem esse legem qui concidit, et que restauratur. Moyses materiam tabularum querens, demonstrat: quia apud nos habemus proprium arbitrium, et super rationem nostram ante caput legis. Dei autem est inspirare et inscribere in tabulas. He autem tabule confringuntur usque ad diem iudicii, et renouantur. Franguntur tabule, et uerba non franguntur: ut dicitur: Celum et terra transibunt, uerba autem mea non transibunt. Decem uerba in quinque libris legis multiplicata sunt, et in quinque uolumina in lege multiplicantur. Sic et quatuor Euangeliis inscriptiones  noue multiplicantur. Quadraginta autem diebus Moyses ieiunauit. Secundum eumdem numerum et Helias, et ipse Dominus ieiunauit: per quod precipitur nobis ex Lege et Prophetis, et ipse in Euangelio, ut ab uniuersis huius mundi illecebris auiditatem nostram tanquam ieiunio temperantie refrenemus, quandiu perfectio Decalogi legis per quatuor eiusdem mundi partes, id est uniuerso orbi predicatorum, ut decem quater ducta in quadragesimarum numerum signet. Iosue uero iens ad montem cum Moyse, minister illius, Christum significat, qui Legis minister, et cum lege ibat. Decem autem dies: idem Moysi et Helie et Domini nouum Testamentum significantur. Quadraginta autem diluuii plaga corporalis, et corporalis sanitas in uetere est, legem  figurant. In quadraginta diebus sex hebdomade sunt. Etenim legem per senarium numerum dari oportet, dum lex per sex dies seruitutem docuit. Quod autem dies et noctes non separatim a Domino numerantur, significat, quia ira et sensus in lege simul sunt: uel duos populos indicat, quibus lex postea profecisset, filii lucis et filii noctis dicuntur. Deinde metuens Moyses claritatem Dei uidere, responsum accepit, uidere non posse quem nullus hominum uideret et uiueret. Quod significat, quia quamuis usque ad claritatem angelicam humana natura post resurrectionem proficiat, tamen uidere illius essentiam plene non ualet: quam nec ipsa perfectio angelica, ueluti est, integre scire attingit. Sola enim sibi integre nota est Trinitas, et humanitate suscepta,  que tertia est persona in Trinitate. Sequitur: Est locus apud me stabilis super petram, et posteriora meo uidebis. In petra stamus, ut posteriora Dei uideamus. In Ecclesia consistimus, et posteriora Dei, hoc est, humanitatem mediatoris Dei et hominum per Euangelia uidemus. Cuius faciem uidere et uiuere non possumus: quia in diuinitatis contemplationem adhuc in carne positi, plane non assurgimus. uel certe illud quod Moysi dicitur: Posteriora mea uidebis, significat quod populus Iudeorum, cuius Moyses nunc personam gerit, ultimo tempore credituri essent cum in petra, hoc est, in soliditate fidei consisterent: quando manum suam, id est potentiam suam monstrauerit populo Iudeorum. Quidam dicunt hoc impletum esse, quoniam iuxta Euangelium  Moyses posteriora Dei uidit, id est, cum in posteriore tempore in monte cum illo locutus sit.



CAPUT XXXIu.

Descendente autem Moyse de monte, facies illius glorificata uidetur, sed tamen tegitur uelamine; per quod significatur, legem mystico esse uelamine coopertam tectamque in fidelibus. Sermo quippe legis habet scientie gloriam, sed secretum non habet, et cornua duorum testamentorum, quibus contra falsitatis dogmata incedit armatus. Et quotiescunque Moyses legis uelamina posuisset, positum super cor Iudeorum legitur: ita loquens, legis non possit gloriam sustinere. Sed si conuersi fuerint ad Dominum, auferetur uelamen occidentis littere, ut spiritualis sensus ostendatur.



EXPLANATIO IN TERTIUM LIBRUM MOSIS, Qui Hebraice uAICRA, Grece et Latine LEuITICUS dicitur.



CAPP. I-III.


uocauit autem Dominus Moysen, et locutus est, et reliqua. Ab aliquibus interrogari solet, si aliquis ordo sit, qui hunc ordinem uoluminum legis significaret; quod ita soluitur: Quia Genesis istam sententiam significat, qua dicitur: Lex Domini immaculata conuertens animas. Exodus, sapientiam prestans paruulis. Leuiticus uero, demonstrans, preceptum Domini illuminans. Numerus uero, iudicia  Dei uere iustificata. Hec autem quatuor uolumina, quatuor Euangelia figurant eodem numero. Deuteronomium uero totum Euangelium, quia Deuteronomium nouata lex interpretatur. Sed sciendum est, quomodo supradictus ordo huic ordini uoluminum conueniat. Quod ita dicendum est, quod idcirco sententia prima Genesi coaptatur, quia Genesis enuntiat omnia uerbo Dei esse creata, que idcirco lex est. In illa quoque animarum conuersio  id est, a uita ad mortem, ut Adam intelligitur; et a morte ad uitam, ut Ne. Exodus, sapientiam prestans paruulis, adimplendo quod Abraham, Isaac et Iacob, de terra repromissionis Deus promisit. Omnes enim in Dei cooperatione paruuli sunt. Leuiticus autem preceptum lucidum illuminans, discernendo inter munda animalia. Numerus uero iudicia Dei uera sunt, maxime in prophetia Balaam, in benedictionibus maledictionibusque. Una autem uocatio ante hanc inuenitur, id est, apud scientiam Dei in lege nature. Et fecit Deus hominem, et reliqua. Multe autem post hec, eo quod uocamur de lege nature in legem littere, non deserendo, sed crescendo in legibus; et a littera in nouum, uenite ad me omnes, et reliqua. uocauit autem Moyses, et reliqua:  id est, in figura totius mundi, qui a Deo per fidem a gentilitate ad baptismum uocatur, et ad penitentiam, siue ad fidem Trinitatis, seu de corpore ad uitam futuram: uel in iudicio, ut, uenite, benedicti, et reliqua. In hac dictione dignitas persone ostenditur, dum non alium, sed Moysen uocauit; et indignitas, in comparatione dominantis. Potest quoque intelligi, in eo quod dicit, uocauit Dominus de tabernaculo, Deus Pater uocare Christum de celo ad incarnationem. Cui a Deo Patre imperatur loqui filiis Isrel, id est, omnibus credentibus. Et eum uocauit Dominus, et reliqua: Christum significat, populum apostolorum de lege littere uocantem: cui dicitur, Predicate Euangelium omni creature: hoc est in populo secundo, ut in tribus millibus predicationis  Petri. uel populus primitiuus populum secundum uocat de tabernaculo, id est, de Ecclesia. Aliter, unusquisque doctor Moysen, id est, omnem credentem uocat. Per filios quoque Isrel, sensus perfecti possunt demonstrari. Hostia proprie dicitur, que ante hostium tabernaculi occiditur: siue de ostensione. Oblatio, quando de pecoribus offertur uictima, quod occiditur. Holocaustum, id est, totum combustum, hoc est quod finitur. Sacrificium autem de pane. Libamen, de liquore. Aliter, oblatio de significatione sacerdotibus a populo: uictima, de uictu sacrificium. In omnibus his oblationibus qui in Leuitico, spiritalis sensus querendus. Ut alibi dicitur: Sicut uerbum Dei procedens in hunc mundum, carnis tegebatur aspectus, et aliud in illo  uidebatur, aliud intelligebatur, carnis aspectus omnibus patens, diuinitatis autem agnitio paucis admodum: ita per legislatorem et prophetias uerbum Dei pronuntiatur, littere uelamen tegitur. Intrinsecus occultatur spiritualis sensus, qui paucis omnino patuit. In exordio autem Leuitici, annorum genera principalium oblationum describuntur, que Domino offerri iubentur: primum uitulus, secundo agnus, tertio turtur et columba: quarta, simila conspersa oleo. Reliqua uero sacrificia pro qualitatibus causarum offerebantur. Non est autem otiosum, quod dicit: Homo ex uobis si offerat munus; quasi possit aliquid aliud offerre quam homo, et utique suffecisset. Si quis ex uobis offerat munus; et in alio loco,  idcirco si anima offerat munus; et ita quidem alia dicit offerre hominem, alia animam, alia pontificem, alia synagogam, alia principem, alia unanima, et populum terre. Christus autem in uitulo immolabatur propter uirtutem crucis, ipse in agno propter innocentiam, ipse in ariete propter principatum, ipse in hirco propter similitudinem carnis peccati. In turture et columba, propter Deum et hominem; in similaginem, propter Ecclesiam, que est corpus illius ex multis membris, uelut ex multis granis collectum: per Legis et Euangelii molam comminutum, per aquam baptismi tinctum, chrismatis oleo perunctum, Spiritu sancto solidatum. Moraliter quoque nos uitulum offerimus Deo, cum carnis superbiam uincimus; agnum, cum irrationabiles motus  corrigimus; hedum, cum lasciuiam superamus; columbam, cum simplicitatem mentis custodimus; turturem, dum castitatem seruamus. Hoc autem genus auium dicitur unum et castum seruare coniugium. Panes azymos, cum non in fermento malitie, sed in azymis sinceritatis et ueritatis ambulamus. Sed quod dicitur, Ponat manum suam super caput uictime. Si historialiter intelligendum, quasi diceret, Ille qui affert hostiam ad sacerdotes, hanc tenete. Hoc quoque spiritualiter intelligendum; quod opus super crudelitatem diuinitatis Christi ponendum est, quia per caput hostie ostenditur Christi diuinitas. Homo autem ille, qui primum in omnibus posuit ad immolandum Domino munus, non incongrue humanum genus significat: de quo in Euangelio dicitur,  Homo quidam descendebat a Ierusalem in Iericho: qui uitulum offert, illum utique saginatum, quem pater, progresso filio, ac sibi restituto, iugulauit. Homo ergo iste, quoniam nichil substantie habuit, inuenit istum uitulum celitus missum; sed ex ordine patriarcharum et generationis successibus uenientem. Et ideo non simpliciter dixit uitulum, sed quod uitulum ex bubus; est autem masculus siue mascula: uere masculus, qui peccatum, quod femine fragilitatis est, ignorat, et non habuit maculam peccati. Offert autem non in tabernaculo, sed ad ostium tabernaculi: quod extra portam passus est; uel quia in propria uenit, et sui illum non receperunt. Per filios autem Aaron offertur sanguis: quod de Anna et Caipha  intelligi potest, et aliis qui consilium fecerunt, ut Iesum dolo tenerent et occiderent; et pronuntiauerunt illum reum esse mortis, et impiis uocibus sanguinem iustum effuderunt. Effunditur autem sanguis iuxta basem altaris, quia non capit prophetam perire extra Ierusalem. Ponitque manum suam super caput uituli, hoc est, peccata generis humani. Ipse est enim caput Ecclesie sue, qui peccatum mundi portat. Sequitur: Detractaque pelle hostie, artus in frusta concident, et reliqua. Detrahit pellem uituli, qui de uerbo Dei abstrahit uelamen littere, et interna illius sacramenta spiritualia diuidit, et hec membra non in humum, sed in altare ponit, quia indignis hominibus non pandit diuina mysteria, sed illis qui sunt Dei altare, et in quibus semper  ignis diuinus ardet, et in quibus semper consumitur caro. Membra autem diuidere est competenti ratione distinguere qui sint profectus, uel Christi fimbriam tetigisse, uel pedes illius lauisse lacrymis: quando fit potius caput unxisse, uel in pectore recubuisse. Qui hoc dicere secundum profectum uniuscuiusque nouerit, potest esse sacerdos ille qui pellem detrahat, et membra diuidat. Deinde lignis adhibitis, in altari ignis succenditur, qui diuinitatem Christi significat. Desursum enim est diuinitas, quo ignis iste festinat. Ardet ignis in altari, cum non solum de incarnatione Christi, sed etiam de diuinitate illius aliquid doctor disputat. Ligna autem illa, opera que in Saluatore gesta sunt, significant: in quibus ostendebatur ardens diuinitas. uel certe ligna possunt  passionem significare: usque ad lignum enim Christi passio fuit. Ubi autem suspensus est in ligno, dispensatio carnis finita est. Hoc holocaustum namque carnis illius per lignum crucis immolatum, diuinis humana sociauit. Interea, ne cupiditatibus dilui iubet: significat, per quod in terranea, hoc est, conscientia; et pedes, hoc est sensus purgantur. Moraliter quoque ut supra diximus, habemus et nos uitulum, et quidem superbum, quem offeramus: carnem scilicet nostram, quam si munus Deo offerre uolumus, adducamus ad ostium tabernaculi, ut diuinum suscipere possit auditum. Masculus sit, feminam nesciat, nichil dissolutum aut molle requirat. Quid est, Impone manum tuam super hostiam? Id est, impone illi continentie frenum, et manum discipline  ne auferas ab ea: sicut ille imposuit, qui dicit, Macero corpus meum, et immola eam Domino, hoc est, mortifica membra tua, que sunt super terram. Filii Aaron offerunt sanguinem. Sacerdos uel filii illius nuncupantur. Soli enim sunt, qui intelligunt Dominum. Per ipsos uero debes offerre sanguinem, ut rationaliter carnales castiges uoluntates. Sunt enim qui offerunt, sed non per sacerdotem, non enim sciunt; neque secundum legem. Secunda hostia agnus, qui et ipse, sicut supra diximus, significat Christum, propter innocentiam: Ipse agnus, qui tollit peccata mundi. Ipse et hedus, quia illius morte diabolus auctor peccati agnoscitur et iugulatur. Immolatur autem agnus ad latus altaris, quod respicit ad Aquilonem: ad hoc enim passus est  Christus, ut Aquilonis principem subuerteret. Diripiens enim uasa fortis, prius alligauit fortem, et reliqua. Que sequuntur de agno, sicut de uitulo explanantur. Tertium sacrificium est, turtur uel columba. Turtur potest significare humanitatem Christi, Salomone dicente: Pulchre sunt gene tue, sicut turturis. Columba, Spiritum sanctum significat. Cum uideris enim, inquit, Spiritum descendentem, quasi columbam. Ac per hoc humanitatem Christi Spiritu sancto sociatam offert homo: id est, aut genus humanum, ut supra diximus, quod sepe Scriptura sub nomine hominis commemorat. Aut unusquisque homo rationaliter uiuens, aut certe iehsu Christus, qui seipsum obtulit. In hec uia sacrificia  supra dictus homo offertur. Quartum, anima: que aut Ecclesia est, que offertur similam conspersam oleo, id est, uitam caritate decoratam; aut anima, animalis scilicet homo, qui iuxta Apostolum non percipit que sunt Spiritus Dei. Cuius munera longe inferiora quam munera hominis, id est, perfecti uiri. Iste enim non habet uitulum neque agnum neque hedum, quem offerat, neque columbam; sed tantum similam offert, id est, communem hanc uitam: uerbi gratia, in agricultura, in nauigando positam: offert tamen munus Deo similia oleo unctum. Omnes enim anime egent oleo diuine misericordie. Thus quoque cum sacrificio isto offertur, quia quod in nostris actibus infirmum conspicimus, assiduitate orationis implorandum est:  ut cum propheta dicamus: Dirigatur oratio mea sicut incensum in conspectu tuo. Per clibanum autem, tentationum pondus: per sartaginem, constantia animi et robur mentis; per craticulam, multiplex impugnatio non incongrue significatur. In uariis autem oblationibus excepto sacrificio pro peccato aliquibus partibus immolatis, super altare, relique sacerdotum usibus deputantur, aut que proprie ad Dominum pertinent, implentes: ut ieiunium, continentia, aut que habenda sunt in proximos perficientes, ut est eleemosynam, discordantes pacificare, et reliqua. Quod mel in Dei sacrificium non offerretur, significat nichil uoluptuosum, nichil suaue huius mundi placere; sed habeat aliquid mordacis ueritatis, unde et Pascha cum amaritudine manducatur. Sal  autem in uniuersis sacrificiis admiscere iubetur, ut omnia que in honore Christi offerimus: sal rationis habeamus discretiones. Primitiua tantum fermentati panis et mellis offerimus, super altari non ponimus, quia in primordiis fidei imperfecta opera habemus, iuxta Apostolum: Lac potum accipimus, non escam. Cum autem fuerit opportunum, ut munera perfecta, id est, opera bona in altare cordis imponamus, imperfecta queque omittimus. Propter hec sequitur mandatum de primitiis, per que significat, quod principium operum nostrorum debemus Deo consecrare, igni diuini amoris illuminatum, et discretionis boni et mali facta, cum spoliantes ueterem hominem, induemur nouum. Cetera que sequuntur de qualitatibus oblationum, ex precedentibus possunt  cognosci; sed hoc nosse debemus, quod in oblationibus pacificorum non solum masculi assumuntur, sed et femine: quia cum pax in homine sit, qui existentibus bellis uitiorum, non solum fortiora opera, sed infirmiora queque multum ualent. Fortiora autem opera sunt, castitas, contemptus omnium facultatum, inimicorum dilectio, et reliqua. Inferiora autem, continentia in matrimonio, eleemosynam de facultatibus dare, inimicis benefacere.



CAPUT Iu.

Sequitur mandatum de anima, que per ignorantiam peccat. Quam pulchre uocat animam, non spiritum, quem peccare non scribit? Fructus enim  spiritus, caritas, gaudium; sed ne hominem dicit, in quo imago Dei intrat, ueniente peccato corrumpitur, qua renouatur per baptismum in agnitione. Sequitur: Sacerdos qui unctus est, si peccauerit. Tertio in hoc et misericordia simul ostenditur, de ipso qui sacerdos est, et unctus non est immunis a delicto; sed tamen pro suo peccato sacrificium iubetur offerre, per quod Dei in se clementiam probet. Duobus modis uitulus immolatur; semel pro munere, semel pro peccato. Sed qui offertur pro munere, semel pro peccato; et ille qui offertur pro munere, super holocausti altare consumitur: qui uero pro peccato extra castra cum corio et in terraneis et fimo in loco mundo iubetur exuri, adipibus solis in altari oblatis. uide ne fortis iehsu, qui per  sanguinem suum pacificat, iuxta Apostolum, que in terris sunt, et que in celis sunt. Ipse enim est uitulus qui in celis, non pro peccato, sed pro munere oblatus est. In terris autem, ubi ab Adam usque ad Moysen mors regnauit, oblatus sit pro peccato: hoc est passus est, extra castra scilicet angelorum. De quibus Iacob dicit, Castra Dei sunt hec. Extra illa ergo castra omnis locus terrenus, in quo nos habitamus, et in qua carne Christus passus est. Quod uero dicitur, Quia exuritur cum stercore et in terraneis, significat quia ad comparationem celestium corporum corpus istud humanum stercus figuraliter nuncupatur. Quid enim aliud fimus ille stercoris significat quam martyrium suscepte humanitatis  ostenditur? Hec quamuis audacter discussa sint, potest tamen ex his iustorum nutriri auditus. Eadem autem et de illo uitulo omnes turbe accipiende sunt. Cum de sacerdotis peccato dicitur, non ponitur quod ignoret, quia sacerdos ille Christum significat, in quem nulla ignorantia cadit. Qui cum peccatum non fecit, peccatum pro nobis factus est; et ipsa peccata nostra, et pro illo peccato quod ex nobis suscepit et portauit, uitulum, hoc est carnem immaculatam, obtulit: et sic ipse est sacerdos et hostia. Quod autem sequitur, Derelinquere faciens populum, sic de Christo intelligitur, quia sicut credentibus uitam, ita non credentibus mortem confert. Positus est enim, inquit, in ruinam et in resurrectionem multorum. Populum enim non credentem  peccare fecit, dum in carne potuit et occidi. Si enim in carne non uenisset, sanguis illius non uenisset Si enim, inquit, non uenissem, et locutus non fuissem illis, peccatum non haberent. Moraliter quoque sacerdos iste significat sensum pietatis et religionis, qui in nobis pro orationibus, quas Deo pore fundimus, uelut quodam sacerdotio fungitur. Hic si aliquo deliquerit, uniuersum qui intra nos est bonorum actuum populum peccare facit. Si enim lumen quod in te est tenebre sunt, ipse tenebre quante? Potest intelligi omnis turba, idem qui supra dictus est populus uirtutum. Princeps autem uim rationis que intra nos est significat, quasi ipse peccet, et stultum aliquid agamus. Pertimescendum est nobis quod dicitur, uos estis sal terre.  Si autem sal infatuatum fuerit, ad nichilum ualet ultra, nisi ut proiiciatur foras, et reliqua. Habet ergo iste hostiam suam: Sequitur: Si peccauerit anima una ex populo terre. Cur addit, Ex populo terre, nisi quia ex illa anima que peccat non pertinet? de quibus dicitur, Nostra conuersatio in celis est. Tu quoque si uenis ad gratiam baptismi, uitulum obtulisti: quod in mortem Christi baptizaris, eum ad martyrium hircum obtulisti, quia auctorem peccati diabolum iugulasti. Cum eleemosynam facis, et affectum misericordie erga indigentes dependeris, altare sacrum hedis pinguibus honorasti. Si autem ex corde dimiseris peccatum fratri tuo, et iracundie deposito tumore, mitem animum intra te colligis, immolasti te arietem uel agnum fide. Porro  sic in diuinis lectionibus instructus meditando, et columba in lege Domini, cuius murmur gemitum magis quam cantum sonat; et ab errore conuerteris peccatore, et ad simplicitatem illum reuocaueris columbe; atque adherendo sanctis feceris illum societatem turturis imitari, turturem aut columbam Deo obtulisti. Si autem abundauerit in corde tuo caritas, ita ut diligas proximum tuum sicut teipsum, panes simul ac eos, in caritatis oleo subactos, sine ullo fermento malitie obtulisti. Si autem carnem tuam maceraueris, et ieiuniis ac multa abstinentia aridum feceris, sacrificium a sartagine et eraticula obtulisti.



CAPUT u.

Sequitur: Si peccauerit anima, et audierit uocem  iurantis, et reliqua. Manifestum est quidem secundum historiam quod nequaquam debemus in alterius peccato polluere conscientias nostras; non solum pariter agendo, sed etiam que illicite gesta sunt, non reticendo. Spiritaliter autem illa anima que legitur, Iurauit Dominus, et non penitebit illum, tu es sacerdos in eternum, secundum ordinem Melchisedech: audit uocem iurantis, ut faciunt scribe et Pharisei. Hec semper meditantes, sed tamen tacentes nuntiare ad populum nolunt, nec Christi fateantur aduentum. Sequitur: Anima que tetigerit aliquid immundum, et reliqua. uide quam inconueniens sit Iudeorum intelligentia, que hec iuxta litteram seruat. Quid enim immunditie contrahit qui contigerit animal  mortuum aut corpus animi defuncti? Quid si prophete, si patriarche, quid autem si Elisei corpus mortuum suscitatur? Apostolus autem dicit, Bonum est homini mulierem non tangere. Hic actus immundus est. Si quis enim uiderit mulierem ad concupiscendam illam, iam mechatus est illam in corde suo. Tetigit ergo cor illius uitium concupiscentie, et immunda est anima illius. Qui enim tangit aliquam rem per mulieris concupiscentiam, uel alicuius pecunie cupiditatem, debet scire quomodo sacrificium offerat, secundum illa que memorauimus, et mundum effici possit. Morticinium hominis tangit, qui in peccatis suis mortuum sequitur, uel imitatur. Qui uero simpliciores quosque etatem ad suam simplicitatem addunt, peccatorum sordes tangunt illo tactu quo dicimus  morticinum animal contingunt. De his animalibus dicitur: Homines saluabis, Domine. Qui autem iuramentum protulerit, uel bene quid facere, uel male, offeram agnam Dei, et reliqua. Iuramentum proferre est uoto nos diuine seruitutis alligari. Cum autem bona opera promittimus, bene nos facere spondemus; uerbi gratia, cum cibum potumue indigentibus damus, uel cum de iniqua oppressione aliquem eripimus. Cum uero abstinentiam cruciatumque carnis nostre nouimus male nos, nobis facere, ad presens spondemus. Aut certe quia caro et spiritus auersantur inuicem, eisdem operibus spiritui benefacimus, quibus carni male facere uidemus. uirtus carnis in infirmitate perficitur. Ego enim, inquit, occidam et uiuificabo: occidit carnem, ut spiritu uiuificaret. De  qua quamuis perfectus sit quisque, nullus tamen ita immunis a delicto, ut intra ipsa uota non peccet. Offerri agnam a gregibus, siue capram, precipitur, scilicet ut per actiuam et simplicem uitam, aut per capram que sepe in summis pastum querit, contemplatiuam Deo offerimus, et bene agna de gregibus offerri iubetur, quia actiua uita multorum, contemplatiua paucorum est: sed cum uirtus nostra offerenda interdum non sufficit, duos pullos columbarum, uel par turturum offerre debemus, per quos quia cantum gemitus habent. Duplex gemitus penitentie designatur pro eo quod recte non fecimus, nec praua operati sumus; unde unum turturem pro peccato offerimus, quia pro culpa gemitum damus, de altero holocaustum facimus. Holocaustum autem  totum combustum dicimus, pro eo quod bona neglexerimus operari, succedentes nosmetipsos igni doloris ardemus. Hostiarum diuersitates et sacrificiorum ritus ultra uires nostras est, cum a maioribus multa pretermissa sunt: et non sufficimus, quoniam tecti manent per singula exponere, exceptis paucis capitulis, que facile nobis occurrere potuerunt. Omnis quidem pene hostia habet forme aliquid Christi, in ipsum enim omnis hostia recapitulatur; cum enim ille oblatus est, omnes ille hostie cessarunt. uitulus ergo, sicut supra diximus, siue pro munere, seu pro peccato Christus intelligi potest. Adipes uero operientes interiora, potest sancta anima illius intelligi, que interiora, hoc est occulta diuinitatis illius, uel a parentibus, hoc est humana natura adherens, quasi  media porta inter carnem, et diuinis ignibus illustranda conseruandaque ad celum. Ramunculi autem ignibus traditi, significat nullos in Christo esse gentilium partium motus. In septemplici persone sanguine, Spiritus sancti septiformis gratia designatur. Quatuor cornua altaris, quatuor Euangelia Christi passionem referentia indicant. In iecore autem iugulatur ira. In piscina iecoris concitans furoris ostenditur. Reliquum sanguis ad basem altaris illam gratiam significat, quomodo omnis Isrel saluus, cum intrauerit plenitudo gentium, ad basem altaris positus, uel ut extrema uocatione Ecclesie passionem Christi suscipiet. Qui autem per errorem in his que sanctificata sunt peccat, arietem offerat. Peccat in sanctificata, qui  mandata Dei transgrediens, Scripture dicta derelinquit. Qui arietem holocaustum offert, duobus siclis emptum, Christum fide et opere quesitum; pro unaquaque enim anima Christus passus est. Quod autem sequitur. Quintam partem addit, alii simpliciter intelligunt quod damnum restituens, quintam partem damni, quod intulerat, addere debet: ut si quis quinque nummos abstulit, sex reddat; nec tamen hec pro furtis intelligenda sunt, sed pro his qui suos usus de sanctificatis quisque assumit. Alii autem cautius discutientes, iuxta quod in Greco sonat, sic intelligunt, ut si quis decem argenteos subtrahit, hos quidem reddat, et alios decem restituat. Quintam partem, hoc est, duobus argenteis additis. Iuxta autem sanctuarii pondus aries comparandus, hoc est, iuxta sensum  Scripture Christus querendus. Si quis sibimet transgrediendo precepta Dei nocuit, debet redintegrare quod neglexit, et non solum sibi proficere, sed ut aliis proficiat. Laborare amplius, addens quintam partem, plenitudinem sensuum carnalium coaptans spiritualibus. Quinarius enim numerus sepe ad quinque sensus pertinet, aut certe quintam partem, hoc est scientiam diuine legis actibus bonis iungat, quam uidelicet legem quinarius numerus propter Pentateuchum Moysi significat.



CAPUT uI

Sequitur mandatum de anima que depositum proximi negat, et reliqua. Recordare, quodque anima non hominis uocabulum meretur. In his sane capitulis qui  incapaces sunt mysterii instruuntur ex littera. Spiritualiter autem proximi depositum, hoc est, animam a Deo suscepimus, in qua imaginem suam impressit. Si autem misericors sit, sicut pater tuus celestis perfectus est, seruasti proximi depositum qualiter acceperas. Et si ea que ille per naturam habet tu pro tuo modo imitaris, salua est imago Dei in te; si autem pro misericorde crudelis, pro pio impius sis, bonum depositum Domino abnegasti. Sed et Spiritum sanctum depositum bonum accepimus, qui quandiu in nobis sit, non peccamus. Si autem rebus habitamus, hoc est, aut ratio, aut aliis donis in his que uult Dominus, hoc est abiurare depositum. Quod autem dicit, Si calumniam fecerit, aut rem perditam inuenerit, id est, ostendit quod calumniam Deo facimus, cum  pro malis actibus nostris nomen illius in gentibus blasphematur. Rem perditam inuenimus cum testimonia ab hereticis corrupta audimus, que debemus restituere catholice fidei, ad perfectum sensum iungatur. In superioribus autem diximus, quid sit arietem offerri. Sed hic nunc dicitur pretium, nec siclus nominatur. Interest enim, peccare in sancta, et extra sancta: iuxta quod in libris Regum dicitur, Si peccauerit quis in hominem, rogabit sacerdos pro illo; si peccauerit quis in Deum, quis rogabit pro illo? Sequitur mandatum de lege. Holocaustum modo cremare debet, et induatur sacerdos, et ignis semper ardeat. Et si tu uis esse sacerdos Dei  ne recedat ignis de altari tuo, quem  uult Deus ardere. Ignis utique fidei in altari cordis alatur, induatur sacerdos tunica, exspoliatus pristinis uestibus assumat uestem nuptialem, et induatur tunicis, et feminalibus uestiatur, ut luxuriam restringat. De feminalibus iam satis dictum est. Hoc sane scire debemus quod sacerdos aliis uestimentis induitur, dum est in sacrificiorum ministerio; aliis uero, cum procedit ad populum: quod Paulus sapiens sacerdos fecit in cetu perfectorum, uelut intra sanctos positus, stolam summe doctrine indutus, dicens: Sapientiam loquimur inter perfectos, sapientiam autem non huius mundi, et reliqua. Et cum uadit ad illos qui incapaces sunt, mutat stolam, et inferiora docet, dicens; Lac uobis potum dedi, non escam. Sed et Christus turbis in parabolis loquebatur,  apostolis autem tanquam perfectioribus profundiora asserebat. Quod autem non fermentabitur, iam satis dictum est quod sacrificium Dei fermentum malitie non debeat habere. Quomodo autem masculi tantum comedunt, et femine non comedunt? Nulli dubium est, quia carnes sanctas debet edere, qui iuxta Apostolum factus est uir, illa que paruuli sunt deponit. Talis autem uir carnes sanctas comedat, non in quocunque loco, sed in loco sancto. In Ecclesia enim carnes sancte, hoc est caro Christi, quam omnes ille significabant, accipiende sunt. Audiant heretici, qui extra Ecclesiam presumunt accipere Christi carnem. Quod dicitur, Omnis qui tetigerit illa sanctificabitur, iuxta litteram id non conuenit sacrificiis Iudeorum. Si enim profanus aut parricida carnes sacrificii tetigisset,  non ideo sanctificatus dici potuit. Qui autem tetigit Christum, sicut illa que fuit in profluuio sanguinis, continuo sanctificatur. uidimus enim omnes gentes Christi corpus in baptismo accipientes, sanctificatas esse. In atrium tabernaculi. Hic heri mandantur, quia Ecclesia presens atrium est future. Bene autem similam dicit conspersam oleo, quia misericordiam fecit in pauperes, Deo infudit sacrificium Christi. Ministerium autem quod in sanctos defert turturis suauitatem ostendit. Reliquam partem simile comedit Aaron et filii eius. Quidquid de spiritualibus martyrii excesserit, sensum tuum reserua sacerdoti auctori. Hec ipse manducet, ipse discutiat. Sequitur mandatum de oblationibus Aaron et filiorum illius, et reliqua. In ceteris sacrificiis sacerdos officium  prebet populo, in hoc mandato que propria sunt curat. Iubetur ille ex die qua fuerit unctus, semper et in perpetuum offerre similaginem. Istud sacrificium sacerdotis fortassis ipsa lex est, per Moysen data. Quam legem in duas diuidi precipit, id est litteram et spiritum; et mediam partem, id est, littere offerri iubet. Mane, id est primo legis tempore, quo illis in uicibus secundum litteram data est. Noua lex nouum protulit diem. Dimidium uero illius offerri iussit in uesperum. In uespera enim, in posteriora tempora offertur nobis spiritualis sensus legis, Christo adueniente. A sartagine, quod destructum uelit esse sacerdotem, et torridum. Aeterna autem lex dicitur secundum illam partem qua spiritualis.  Sequitur mandatum de lege hostie pro peccato, et reliqua. Sciendum quod alia mandata dantur filiis Isrel, alia filiis Aaron, alia Moysi et Aaron, alia soli Moysi, ita ut nec ipse Aaron particeps fiat mandati illius; ut est illud, Sicut precepit Dominus Moysi: que omnia discutere, nec nostre paruitatis, nec conuenit huic explanatiuncule. Sciendum est tamen, quantum quis proficiat, tantum accipit. Non in mutis animalibus querere quod offerre debeas, intra temetipsum require. Et greges boum, et greges ouium et caprarum, in quibus benedicti atque multiplicati sunt patriarche, intra te eterne sunt aues: nec mireris hoc quodammodo, etiam solem et lunam habes. Capitula ista in prioribus bene explanata sunt. Hoc tamen scire debemus quod magna benignitas Dei commendatur,  cum ibi holocaustum offertur, ut intelligat se qui peccauit, si penituerit, et contribulati spiritus hostiam iugulat, stare in loco sancto, et sociari his qui pertinent ad Dominum. Quod hic addit, Sanctum sanctorum erit, significauit quia illa pro peccatis oblata sanctum sanctorum unigenitus est Filius Dei. Quod dicit, Sacerdos qui offert aliud comedet, ostendit quia sic Apostolus dicit de Christo qui seipsum obtulit, ipse sacerdos et ipse sit hostia, et ipse peccata nostra comedit et consumpsit, qui est sacerdos secundum ordinem Melchisedech. Consequens autem ut et ueri sacerdotis ministri Ecclesie sacerdotes comedant peccata populi, ut accipientes peccata populi, tribuant illis remissionem peccatorum in loco sancto, in ecclesia, in qua peccata remittuntur. Ex his que  offeruntur, alia sacerdotibus conceduntur ad manducandum, alia Deo donantur in pabulum ignis. Conceditur enim nobis ex sancta Scriptura quedam apprehendere, quedam Domino reseruanda sunt, que ultra non sunt, sicut offertur pro peccato, ita et pro delicto. Frequenter in Scripturis peccatum pro delicto, et delictum pro peccato ponitur. Hic noluit tamen ostendere aliquam differentiam in iis, in quibus sacrificia diuisit; et quidam putant delictum commissum esse leuius quam peccatum, nam dicit Scriptura quod sit peccatum ad mortem, de delicto non dicit. Aut certe delictum est, cum non facimus que facere debemus. Peccatum uero, cum committimus illa que committere non debemus. Eadem autem ratione accipiendum est de sacrificio pro peccato. Si  autem oblata fuerit crassitudo que operit interiora, et omne quod est de renibus pingue, tunc purgatur omni uitio libidinum, obtulisti sacrificium in odorem suauitatis. Pellis est hec uita exterior atque mortalis, dum non offertur, interiora recepit. Terrena quidem, sine quibus omnino homo, quia iussit, sanctus non potest esse, ad ministerium Dei pertinent. Clibanus autem cor hominis intelligi potest, iuxta illud, Incaluerunt sicut clibanus corda eorum. Si autem non diabolus igne uitiorum, sed Christus igne Spiritus sancti corda nostra inflammauerit. Panos diuinarum Scripturarum cocti ad sacrificium in clibano; tria quoque sunt ex quibus dicit sacrificia: ex clibano, ex sartagine, ex craticula. Clibanus iuxta suam formam potest  profundiora in Scripturis significare, et inenarrabiliora; sartago uero illa que si frequenter uersentur, explicari possunt; craticula autem illa que palam sunt et sine ullo tegmine. Triplex namque est diuinarum Scripturarum intelligentia: historica, mystica, moralis.



CAPUT uII.

Sequitur mandatum de sacrificiis pacificorum, quod offertur Domino. Sacrificium pacificorum in duas partes diuisit: unam pro gratiarum actione ponit, alteram pro uitio; utrumque tamen oblatio pacificorum est, panes autem fermentati quos omnino abiecit in sacrificio, nunc iubentur apponi. Sed sciendum est quod hic non ad sacrificium, sed ad sacrificii mysterium opponuntur; sic enim dicitur: Panes  quoque fermentatos cum hostia gratiarum; non dicit quod sint hostia ipsi panes, sed cum hostia. Ex quibus unus non pro sacrificio, sed pro primitiuis offertur Domino. Fermentum doctrinam significat, iuxta illud, Cauete a fermento Phariseorum. Humana autem doctrina, hoc est, aut grammatica, aut rhetorica, aut dialectica, ex quibus in his que de Deo sentienda sunt, nichil accipiendum. Sermo uero lucidus et eloquentior, et splendor ad ministerium uerbi Dei decenter admittitur. Hoc fermentum in ministerium uerbi Dei accipit Paulus, cum dixit: Corrumpunt bonos mores colloquia mala. Testimonia que a philosophis usurpauit: qui se autem tantus ac talis pacificorum, et pro gratiarum actione uel sponte aut uoto potest offerre, nisi ille qui uniuersis actibus  suis facit ut laudetur Deus, cuius opera uident homines, et magnificant Patrem qui in celis est. De sacrificio salutari dicitur, Non remanebit eo usque mane; sicut de sacrificio Pasche dictum est, recordare. De sacrificio uero, quod uoto uel sponte fit, dilatio concreditur: Usque in alterum diem. Si quid autem remansit in diem tertium, igni tradendum sit; quam differentiam sic uidebimus, ut unus dies aut tempus aut presens sit, in quo totum mysterium passionis Christi nobis accipiendum est, nec reseruandum est in futurum. Aut certe unus dies sancta Scriptura intelligitur generaliter. Duo dies uetus et Nouum Testamentum; in quibus carnes sancte immolari, hoc est mysterium crucis Christi inquiri ac  distingui debet. Nullam aliam ad auctoritatem assumamus, nisi diuinam Scripturam. Sed quidquid utrumque Testamentum non discernat, Spiritus sancti igni reseruandum est. Triplicem immunditiam ponit: Una, ne carnes sancte ab aliqua immunditia tangantur; alia, Ne is qui edit immundus sit; tertia, Ne is qui comedit et mundus est contingat aliquam immunditiam. Carnes sanctas, id est, uerba diuina tangit aliqua immunditia, cum male hereses sane doctrine immiscentur. Qui autem comedit debet esse mundus. Non enim est pulchra laus Dei in ore peccatoris. Cum autem fuerit mundus, restat ut non tangat immunditiam, ut non inquinetur alienis peccatis. Deinde que Domino immolantur, id est adipes boum, et ouium, et caprarum, manducari uetat, et  reliqua. In supradicto loco diximus, cum de uitulo disputabamus, adipes animam Christi significare. Non incongrue autem in presenti loco adipes animam illam significant, pro qua Christus animam suam posuit, id est Ecclesiam, que uere anima illius est. Adipes autem edit qui unum de pusillis qui in Christum credunt, scandalizat. Sanguis uero prohibetur bibi iuxta superiorem sensum, Isreliticus populus potest intelligi. Non enim ex fide, neque ex spiritu Abrahe, sed tantum ex sanguine illius descendunt. Quem iuxta Apostolum non uult offendi, cum dicit: Dicis ergo fracti sunt rami, ut ego inserar bene, et reliqua. Adipem uero cadaueris morticini aut bestia pregustati in usus uarios concedit non esse, et reliqua. Sunt enim multa testimonia, que aut gentibus  inuenta, spiritualiter mortui sunt: Deo autem ab his quos mala bestia interfecit, competenter, et si non ad auctoritatem, et ad utilitatem suscipimus: qui adipes quidem dici possunt, quia pro suo modo opinati sunt. Quod autem dicit, Tenebit manu aliquem hostie, significat quod opera sunt que commendant hostiam nostram Deo. Reliqua in superioribus explanata sunt. Quod dicit: Hec est unctio Aaron et filiorum illius, non subiunxit que esset unctio, hoc enim in sequentibus facit, sed potest intelligi de pectusculo eleuationis, et brachio separationis, maxime cum sub sacramento spiritualis unctionis inserta sunt. Denique hec lex holocausti, et sacrificii, et reliqua. Repetitio est precedentium capitulorum.



CAPP. uIII, IX.

 Quod autem dicit, Tolle Aaron illius, et reliqua. Que sequuntur pene in precedentibus exposita sunt, cum de uestimentis Aaron sermo fuit. uidendum est tamen quod Moyses primum lauat, et postea induit. Lauet et te Moyses, hoc est, lex. Habent enim Moysen et prophetas, audiant illos. Et tunc induis Iesum Christum, et habebis uestem nuptialem. Sacerdotes autem sunt omnes qui sacra dona offerunt, quibus dicitur: uos estis genus electum, regale sacerdotium. Congregauit autem Moyses populum. Requiritur enim in ordinando sacerdote presentia populi, ut multorum testimonio presul eligatur. In Exodo autem octo species designantur et uestimentorum. Hic septem tantum numerantur. Feminalia autem  pretermittuntur. His autem castitatem diximus significare, eo quod genitalia constringunt. Fortasse autem ideo pretermissa sunt, quia in illis sacerdotibus has partes non semper dicit esse constrictas. Ne quando enim de potestate generis, et successu sobolis habeant indulgentiam. Ecclesie quoque sacerdotes aliquando debent infundere diuini uerbi semen, ut mentes auditorum instruant; aliquando tacere, ne margaritas ante porcos mittant; et habeant tempus loquendi, et tempus tacendi.



CAPUT X.

Filii autem Aaron, qui imponentes altari ignem alienum, igni diuino exusti sunt. Illos significat, qui contempta diuina doctrina peruersas doctrinas appetunt, quibus dicitur: Abiecistis mandatum Dei, ut  traditionem uestram statuatis. Aliter quoque ignem alienum incendi, qui in sacrario cordis sui alicuius concupiscentie ignem succendens, et audet altarium Dei accedere, quod non recipit, nisi illum ignem, de quo dicitur, Ignem ueni mittere in terram. Extra castra proiecti sunt. Tales enim inter sanctos meritis excellentes non reputantur; quod autem dicitur: Capita uestra nolite induere, et reliqua, in sequentibus dicendum est. Quod autem sacerdotibus precipit, Ut uinum et siceram non bibant, maxime cum ad uini ministerium accedunt. Et secundum historiam conuenit obseruare, cum Apostolus dicat: Nolite inebriari uino, in quo est luxuria; et spiritualiter, ne forte grauentur corda uestra in crapula, et ebrietate, et curis huius mundi. Cetera que sequuntur de pectusculo,  et brachio, et sacrificio pro peccato, et quod sacerdotes hoc debent edere in loco sancto, sparsim explanata sunt.



CAPUT XI.

Nunc de eo quod lex quedam animalia ad esum quasi immunda non concessit, quedam inter diem, uidendum est. Non enim de animalibus cura est Deo. Per hec igitur mores pinguntur humani, et quibus ipsi sunt mundi et immundi. Denique mundi sunt qui ruminant, qui in ore semper portant cibum, precepta diuina. Ungulam findunt, qui duo Testamenta habent, litteram a spiritu diuidunt. Denique ruminant quidem Iudei uerba legis, sed ungulam non findunt, non credentes duo Testamenta, nec Patrem,  nec Filium, et ideo immundi sunt. Heretici autem ungulam findunt, duo Testamenta recipiunt; sed quia doctrinam ueritatis in ore non nominant, immundi sunt. Hec cum de hominibus, non de pecoribus intelligendum sit, et uidendum est quomodo mundos homines manducamus, immundos autem refutamus. Omnis autem homo aut ex responsione aut ex sermocinatione dat proximis tibi gustum; et si bonus sit is de quo gustum capimus, mundum cibum sumimus. Si autem immundus sit ac peruerse mentis, immundum sumimus cibum, ac per hoc proximus efficitur nobis omnibus mundus uel immundus. De his que in aquis gignuntur, pinnulas et squammas habentia comeduntur. Hi pisces qui pinnulas et squammas habent ascendunt ad superiora  aquarum, per quos significantur qui spiritus libertatem querunt. Et quamuis fluctibus huius mundi circumdantur et grauantur, ad superna nituntur assurgere. Squamme enim grauitatem morum et firmitatem conuersationum significant. Pinnula autem sensus superna cogitantes: qui autem sine ipsis sunt, hi sunt qui leues mores et effeminatos habent, de supernisque non cogitant. Cum autem camelum probibet, uitam informem damnat. Cum suem, cenosam et luteam uitam reprehendit. Cum leporem accusat, deformatos in feminas uiros damnat. Cum lacertam, incertam uarietatem uite denotat. Per mustelam, furtum. Per stellionem, maculas mentium exsecratur. Per accipitrem, et miluum, et aquilam, raptores odit. Per uulturem, predam. Per  coruum, uoluptates nigras. Per passeres, intemperantiam. Per cygnum, ceruices alti superbie. Per noctuam, lucifugas uarietates. Per alia his similia diuersa uitia uituperat.



CAPUT XII.

Sequitur mandatum de immunditia partus, in quo non otiose dictum est, Quod mulier que concepto semine parit masculum, immunda dicitur; quia ad distinctionem illius dicitur que non ex semine concepit Filium Iesum Christum. Hanc non grauant legis onera; ac per hoc non est superfluum, sed mysticum, quod ait, Concepto semine. Quod autem si masculum peperit, septem diebus immunda erit, et septimo die purificabitur, hoc significat quod quandiu sumus in hoc tempore, quod septem diebus uoluitur,  ad liquidum puri esse non possumus, donec octaua uenerit dies, quod est futuri seculi tempus, in quo circumcidi iubetur masculus. Tunc enim, ut diximus, ab omnibus superfluis uel actibus, uel uerbis, uel cogitationibus bene emundabimur, cum sit Deus omnia in omnibus; in quo etiam efficitur munda mater, que genuit masculum. Purgata namque intus, carnem et resurrectionem suscipiet, is qui masculum et uiriliter egit, nichil in se femineum aut molle habens. Neque enim molles, inquit, regnum Dei intrabunt. Qui uero remissus et effeminatus permanet in actibus suis, iste neque in presenti hebdomada, neque in futura mundabitur. Ab immunditia non remittuntur illi peccata, neque in hoc seculo, neque in futuro. Quod autem sequitur:

 Triginta tribus diebus manebit in sanguine purificationis. Hoc tempus significare potest quod in hoc mundo mandata legis et fidei sacramentum implere et habere contendimus. Triginta enim et tria, monades tres et decades tres sunt, quod ad fidem Trinitatis et legem pertinet. Tandiu enim in purificatione manemus, id est, ut puri inueniamur. Laboramus enim quandiu in hac uita subsistimus. Per hanc enim in fide et operibus in presenti uita et in futura uita purificati inueniemur, quando deuicta morte, erit Deus omnia in omnibus. Tunc sancta tangemus, et in sanctuarium ingrediemur, cum uenerit quod perfectum est; et non per speculum, sed facie ad faciem superna contemplabimur. De muliere autem  que feminam parit supra dictum est, quomodo in hoc tempore et non in futuro purgabimur.



CAPUT XIII.

Sequitur sermo de plaga lepre, cuius species sex sunt: prima in cute et in carne uiua; secunda in tota carne uiua, a capite ad pedes discurrens; tertia in loco ulceris sanati; quarta in loco exustionis: quinta in capite uel in barba; sexta in caluitio uel recaluitione. Lepra doctrina falsa est: unde leprosi non immerito heretici intelliguntur, eo quod Ecclesie puritatem uariis erroribus maculant. Lepram in cute gerunt qui exteriora et carnalia suadere conantur: ut sunt Cirinthiani, qui resurrectionem futuram in carnis uoluntate existimant: ut sunt Luciferiani, qui animam de carnis substantia propagatam dicunt  In toto corpore lepram portat qui uariis doctrinis hereticorum deditus, omnem uitam suam maculat. In loco ulceris sanati lepram habet. Post agnitionem et medicinam inuocat aliquod indicium prioris erroris, uelut canis reuersus ad uomitum suum. In loco ustionis ignis lepram sustinent Manichei, qui inani abstinentie cruciatu corpora exhauriunt, et per infidelitatem inde non immunditiam, sed lepram gignunt. De talibus dicit Apostolus: Prohibentes nubere, et abstinentes se a cibis quos Deus creauit ad percipiendum. In capite lepram baiulat qui blasphemat Diuinitatem, uel in Christum, qui est caput Ecclesie, peccat: ut sunt Ariani uel Manichei, uel certe Iudei. In barba lepram ostendunt qui de apostolis, sanctis predicatoribus, peruersa sentiunt, atque illos  quidlibet falsum predicasse confingunt. Sicut enim barba ornamentum uiro, ita apostoli et doctores prestant corpori Christi. In caluitio aut in recaluitione lepram monstrant, qui postquam superflua ac mortua desideria abiecerunt, iterum peccatis maioribus inuoluuntur, et peruersa doctrina deprauantur. Quod colores leprarum adiecit, formas uarias heresium ostendit. Pallida enim est heresis per falsos fratres; rubicunda est per martyrium, quod quamuis infructuosum, tamen subeunt; alba, per colorem false iustitie; liuida, per quedam inutilia ieiunia; nigra, peruersa doctrina; obscura, per mysteria errorum. Est autem lepra que sacrificiorum ritu purgatur, id est, corde contrito et humiliato. Sacrificium enim, inquit, Deo spiritus contribulatus. Que  iussu sacerdotis, id est, per doctrinam alicuius catholici uiri; qui septem dierum purgationem, id est, per agnitionem septiformis Spiritus sancti: extra sancta sanctorum consortia, ut purgatus postea intra sanctam Ecclesiam excipiatur. Est, quam aqua per baptismum mundat. Genus autem lepre, quod mundari non potest, omnino illorum est, qui dicunt penitentes ueniam consequi non posse, aut qui nolunt ab errore conuerti. Quod autem dicitur, Ut leprosi exeuntes de castris foris sedeant, donec mundetur lepra illorum, significat hereticos proiici debere ab Ecclesia, donec proprium errorem depulsantes, reuertantur ad Dominum. De sectis uectibus, id est, omnibus secretis manifestis. Nudo capite, ut a cunctis animi illius uideatur denudatio. Ore clauso, ne  ulterius impia doceat. Quod autem lepra dicitur, quod humilior carne reliqua; quis non uideat quod praua doctrina humiliata ac despecta sit? Leprosus immundum se pronuntiet, ut per confessionem sanitatem accipiat. Hec autem que de lepra scripta, breue sunt: in aliis autem habent imaginem ueritatis. Lepra autem in ueste linea, peruersitatem morum, qui multum amari sunt, et per quemdam colorem iustitie plus quam oportet seuiant peccantibus, ad desperationem plus quam ad sanitatem prouocantes, et contra Apostolum onera inuicem non portantes. Lepra uero in ueste lanea, illos significat qui propter adulationem delinquentes corrigere nolunt, sed malefacientibus consentiunt; aut certe qui molliter uiuunt,  et uiriliter agere non student. Lepra autem in stamine, potest uitia anime significare, que per corpus stare et uigere facit. Lepra in subtegmine, peccata que per corpus committuntur. In corpore enim anima subsistit, ueluti stamen in subtegmine. Pellis est uita exterior, et conuersatio carnalis hominum; unde et peccatum Adam et uxoris illius illis tunicas pelliceas fecisse dicitur. Lepra autem in pelle, malum exemplum est in conuersatione huius uite, per quod indocti in errorem inducuntur. Lepra uero in parietibus domus prauam doctrinam in cogitationibus hereticorum significat, de qua propheta dicit: O diui Ecclesiam malignantium. Omnes species septem diebus separantur, quia nullus purgatur, nisi per gratiam septiformis spiritus. Sacerdos uero ingreditur  ad considerandam lepram extra castra, quia leprosus in castra non intrat. Dignus namque doctor cunctis compassione proximus est, ut fuit ille qui dicebat: Omnibus factus sum omnia.



CAPUT XIu.

Sequitur sermo de sacrificio leprosi, qui mundatur, cui precipitur ut offerat duos passeres: unumquemque hominem significant, conuertentem a peccatis: cui precipitur: Transmigra in montem sicut passer. Quia per duos passeres significatur substantia carnis et anime, quibus uesci licitum est, sicut Petro dicitur: Que Deus purificauit, tu communia ne dixeris. Pascit enim sanctos doctores quodammodo, et angelos, qui conuertit se a peccatis; quorum unus immolatur super aquas uiuas, alius aspersus sanguine alterius  dimittitur in agrum, quique debet tradi Satane in interitum carnis, ut spiritus saluus fiat. Ad hoc enim quodammodo caro moritur, ut uel uiua anima fortius in agrum euangelice discipline auolet, et tricesimum et sexagesimum, aut si sic proficiat, centesimum fructum habere possit. Et super aquas uiuas talis immolatur hostia, ut nec ad dexteram, nec ad sinistram declinans, euangelice discipline regimina seruet, que aqua dicitur; quam qui bibit, fit in illo fons aque salientis in uitam eternam. In uase autem fictili, in conuersatione humana, in qua dum sumus laboramus. Adiungiturque etiam, lignum cedrinum. Impossibile namque est sine ligno crucis peccati lepram posse auferri. Per coccum autem sanguis Christi significatur, qui de illius latere profluxit. Hyssopum  autem medici ferunt quod purgat noxios humores de pectoribus hominum; sic per confessionem purgantur peccata penitentium. Hec autem ad salutis nostre subsidium necessario suscipiuntur. Cum autem uestimentum lauerit, et omnes pilos corporis raserit, tunc mundatus ingreditur castra. Cum enim per lauacrum pristina peccata deposuerimus, que ueteris hominis indumenta sunt, et uniuersos pilos abiecerimus, hoc est, quidquid in nobis superfluum oritur, tunc in castra Dei ingredimur. Denique sanctus qui nichil operis mortui habet, omnem pilum debet seruare. Et quandiu superfluis uel dictis, uel factis, uel cogitationibus non polluitur, ferrum non ascendit caput illius. De ipso namque dicit - Et folium illius non defluet, et  omnia quecunque faciet prosperabuntur. Quid sit autem Septies hominem aspergi, sepe diximus. Sane non est otiosum, neque absque mysterio, quod dicitur: Maneat extra tabernaculum suum septem diebus. Et omnem pilum capitis sui, et etiam barbe, superciliorumque suorum debet radere. Ac si uoluisset dicere, quod illud etiam nondum sufficeret, quod prius dixit: Omnes pilos corporis radat. Cum enim castris, id est Ecclesie aliquis iungitur, non statim intrat in domum suam, hoc est, uirtutum domum, de qua dicitur: Tolle grabatum tuum, et uade in domum tuam. Sanus enim factus es, uide ne ultra capiti culpam contrahas. Peccatum autem capitis est aliter quam fides recta habet aliquid sentire. In barbam uero uirilis etas culpam deposuisse: in superciliis arrogantiam  depone. Sed et uestimenta quoque iterum mundare precipiuntur, et corpus, cum antea sit lotum; sed hec fiant intra castra. Quidquid enim post baptismum et fidem puram in nobis oritur, necesse est ut per penitentiam et perfecte uite studium abscindamus, non tamen extra Ecclesiam; et in hunc modum omnia hec fiant, sed intra castra. Post hec autem omnia dicitur: Qui mundatur, offerat pro se duos agnos immaculatos, et ouem anniculam, et reliqua. Primus agnus, qui pro delicto offertur, significare potest ipsam uirtutem, quam assumpsit is qui erat in peccatis, quam potuit repellere a se affectu peccati. Secundus agnus significat illam recuperatam uirtutem, per quam, abiectis omnibus uitiis integrum se obtulit. Ouis autem que post agnum assumitur  significat fecunditatem illius qui postquam conuersus est a peccato, totum se obtulit Deo et bonorum operum fructibus utitur. Et quia tres sunt hostie: prima, qua peccata soluuntur; secunda, qua anima ad Dominum conuertitur; tertia, qua fecunditatem conuersus ostendit, idcirco subiungit tres mensuras similaginis, ut intelligamus purificationes fieri non posse sine mysterio Trinitatis. Similam habet, unde habeat mundum panem, et hec oleo conspargitur. Sed oleum illius qui purificabitur in duos usus diuidit, ut panis illius pinguis efficiatur, pro misericordia et scientia lux capiti illius per manus sacerdotis imponat. Sacerdotis autem est illum statuere, ut stabilis sit, ut non moueatur omni uento doctrine. De sanguine autem et oleo auricule infundatur,  ut purus sit auditus; et manus, ut mundum sit opus; et pedes, ut ad opus bonum tantum dirigantur. Hec omnia ad dexteram sunt, cum in se nichil sinistrum habere permittuntur. Sacerdos autem oleum septies contra Dominum spargit, ut super illum qui purgatur septiformem Spiritum inuocet, ut preces Domino fundens, et dicat: Spiritu principali confirma me, Domine. uel certe excussio digiti septies, excussio demoniorum est, que iuxta Euangelium de homine expellere Deus manifeste declaratur. Dominum autem spiritus sancti per olei imaginem designatur, ut non solum remissionem omnium peccatorum consequi possit is qui purgatur, sed Spiritu sancto impleri mereatur. Quid autem significat  agnus quem offert qui pauper est, uel duos turtures, aut pulli columbe, sepe dictum est.



CAPUT Xu.

Post hec autem dicitur: Qui fluxum sanguinis patitur, immundus est. Per quem significatur ille qui nescit modum uerbis imponere, sed per multiloquium non potest effugere peccatum. Semen enim bonum est sermo doctrine euangelice, que in corde audientium, uelut in terra bona crescit. Et e contrario semen malum est praua doctrina, quam superseminat inimicus homo. uir autem qui fluxum sanguinis patitur immundus est, quia nec personas, nec tempus considerat, et non recordatur tempus loquendi, et tempus tacendi, et sanctum non dandum esse canibus, nec bona malaque distinguit, utique immundum est. Unde et Apostolus  ait: Doctrinis uariis et peregrinis nolite abduci. Sed conuersatio illius, in qua quasi in lectulo torpescit, immunda est. Et quisquis doctrina illius tactus fuerit, ut aqua uite doctrine lauetur indiget. Et usque ad uesperum, id est, usque ad finem uane doctrine uel praue uoluntatis, quam suasit. Non recipiendus sit uir, de quo egreditur semen cordis, et reliqua: hoc est, qui cum carnali concupiscentia uelut cum femina conueniens molitur, docet ut ad letitiam prouocet magis quam ad planctum, cum scriptum sit: ue uobis qui ridetis. Et iterum: Popule meus, qui beatum te dicunt, ipsi te decipiunt. Immundus erit usque ad uesperum. uesper etenim finis est diei, et initium noctis, sic et penitentia finis est uane letitie, et principium tristitie salutaris. Beati  qui legunt nunc, quoniam ipsi consolabuntur. Mulier, que, redeunte, et reliqua. Per mulieres enim effeminatus quisque significatur, qui nichil in se uirile habet; et reuertente desiderii tempore, sanguinem fluit, hoc est, si quid naturalis boni habuit, per negligentiam amittit; et septem diebus separatur, ut cognoscat se septem demoniis esse subiectum. Mulier autem que non tempore menstruali, sed iugiter sanguinem fluit, hoc est qui nullo modo intus repugnat, et uacuus iacet ab omni bono, et si steterit sanguis septem diebus numeratis, ut in octauo die suscepta septemplicis Spiritus gratia purgatus, qui sanatus fuerit, reperiatur.



CAPP. XuI-XX.

Post hec precipitur ut non in omni hora intret  Aaron sanctuarium, quod est intra uelum, et reliqua. Per hoc quotidie instruimur, ut sciamus cum qualibus uestimentis, uel quo tempore ad altare Dei accedamus. Quod autem non in omni hora spiritualis Aaron et uetus sacerdos Christus, sed semel in anno uite sue, de quo dicitur: uocate diem acceptum Domino. Quomodo autem ipse sit sacerdos, et ipse in uitulo significatur, et in ariete, non est difficile intelligere. Tunica autem linea carnem illius significat: que sancta dicitur, quia sancta caro illius non uiri semine, sed a spiritu sancto concepta sit. Feminalia, carnis illius castitatem significant, per quam nec libidini nec procreationi filiorum caro illius patuit. Zona linea eamdem castitatem illius significat,  in cuius renibus nulla fuit libido. Cidaris, ornatus capitis est; et ideo resurrectionis gloriam signat, per quam donauit Deus illi nomen, quod est super omne nomen, ut in nomine eius omne genu flectatur, celestium, terrestrium et infernorum. Et omnis lingua confiteatur, quia Dominus iehsu in gloria est Dei Patris, et reliqua. Quomodo autem hec moraliter sacerdotibus conueniant, supra dictum est. Quomodo autem lotus hec suscipit, non dubium est, quia nullam maculam habens Christus lauacrum non recusauit, pro se, et pro domo sua orauit cum dicit: Pater, in manus tuas commendo spiritum meum, uel cum orauit semel et tertio. Pro domo autem sua orauit, cum dicit: Pater sancte, serua eos in nomine tuo, quos dedisti mihi. Nunc uidendum est de duobus hircis  super quos sors mittitur, una Domino, et altera capre missario. Si esset sanctus omnis populus Dei, non essent due sortes super hircis, sed sors una, et hostia una. Dum autem multi sunt uocati, pauci uero electi, pars hostie, que a populo offertur, Domino immolatur, pars altera abiicitur: Sors tamen cadit super utrumque, ut merito suo unusquisque, uel recipiatur uel proiiciatur. Hircus uero est, qui dimittitur et qui recipitur. Omnes enim peccauerunt, et egent gloria Dei. Qui autem in sortem Dei uenit, occiditur, quia propter illum mortificamur omni die: et, Mortui sumus, et uita nostra abscondita est. Qui uero in eremum mittitur, fundantur super illum preces, ut peccata populi ferat in solitudinem, quia super peccatores uenit omnis sanguis iustus, et reliqua. Semper enim  impii operantur iniquitatem. Sicut et illis qui iustitiam habent, additur illis adhuc augmentum perfectionis. Qui enim, inquit, habet, dabitur illi; ita et qui habet peccata, reddentur ei peccata parentum in tertiam et quartam generationem, iusto iudicio Dei iustissime omnia iudicantis. In solitudinem mittitur, quia impii soli illi sunt, qui deserti sunt a Deo, deserti ab omni bono. Et fortasse ista solitudo est, que in Euangelio tenebras exteriores, uel ignis eternus, dicitur. De ariete autem qui cum hircis accipitur, possunt sentiri illa que de ariete superius dicta sunt; uel de Iesu et Barraba hec dici possunt, quod alter in sorte Iesu Domini ueniens occisus est; alter maledictus, in desertum Iudeorum missus, peccata  populi portans, clamantis Crucifige. Homo autem, qui hircum duxit Pilatus esse potest, cuius sententia dimissus est, qui lotus dicitur. Accepta autem aqua, lauit manus suas coram omni populo dicens: Innocens ego sum a sanguine iusti huius. Denique iehsu hircus dici potest, ut et peccatum Deus, eo quod hostia sit pro peccato; et Barrabas hircus est, qui ad sinistros ponendus est. Homo paratus, qui hircum in eremum ducit, Christum significat, cui omne iudicium datum est, ut oues a dextris, hedos autem a sinistris ponat, cuius sunt uestimenta sordida, de quo dicitur: Et uidi Iesum sacerdotem magnum, indutum ueste sordida, qui uespera mundi lauit in uino sanguinis sui stolam suam, et factus est mundus. Alio quoque sensu, duo hirci duos populos significant, formam gerentes. Sed  quid est hircum in sortem Domini uenisse, nisi quod populus credentium consortes et coheredes Christi sunt, cuius sanguis cum sanguine uituli commiscetur, ut, consortes passionis Christi effecti, participes glorie ipsius efficiamur? Iudeorum autem populus, qui in Christum credere nolunt, peccata super peccata cumulans, in locum desertum a Deo recessit. Quod contra Orientem spargit, significat quod ab Oriente propitiatio uenit. Inde enim est uir cui nomen est Ortus. Quod autem dicitur: Non sit homo in tabernaculo, cum ingrediatur pontifex; qui enim potuerit sequi Christum, et excelsa celorum cum illo conscendere, iam non erit homo. Erunt enim, inquit, sicut angeli in celo, uel in carne positus homo non erit, quia conuersatio illius in celo est. Ego, inquit,  dixi: Dii estis et filii excelsi omnes. De thuribulo autem et ceteris que hic narrantur, in aliis locis disputatum est. Qui autem occiderit ouem aut bouem, et non obtulerit ad ostium tabernaculi, recusent sanguinis. Omnis enim uictima operum nostrorum, si non conferatur ad auctoritatem et uirtutem Ecclesie, inanis est; et non solum non adiuuat, sed multum nocet. Cetera que sequuntur pretermittimus, quia quedam ex ipsis superius disputata sunt, quedam quoque non multum sunt obscura. Quedam autem sunt secundum litteram nunc reseruanda.



CAPUT XXI.

Sacerdotis autem filia, si deprehensa fuerit in adulterio, flammis exuretur. Omnis Christianus sacerdos, cuius cogitatio quam ipse in se genuit, si in alienatione  a Deo deprehendatur, flamma compunctionis exuri debet, ut adultera esse desistat. Precipitur enim nobis, cum plantauerimus ligna pomifera, auferamus precipua illorum: precipuaque lignorum auferimus, cum de ipsa inquinatione infirmitate suscepta primordia operum nostrorum non approbamus; qui cum adhuc primordia bonorum operum laudantur, indignum est, ita adhuc animum operantis pascat. Quarto anno omnis fructus illorum sanctificabitur; tunc enim Incarnatione opera nostra sanctificantur, cum Mediatoris humanitatem, que per quatuor Euangelia nuntiatur, perfecte credimus. Quinto anno fructus comedimus, cum spiritualiter legem obseruantes, perfectum opus fidei adiungimus.  Sequitur mandatum de sacerdote magno, inter fratres suos, super cuius caput effusum est oleum, et reliqua. Sacerdos magnus inter fratres suos Christus est, cui dicitur: Tu es sacerdos in eternum. Quique resurgens dicit: uade ad fratres meos. Super cuius caput effusum est oleum unctionis, de quo dicitur: Unxit te Deus, Deus tuus. Caput suum non discooperiet. Caput Christi Deus. Deum autem nemo uidit unquam, nisi Unigenitus filius eius. Noli ergo in terris querere quod super caput sacerdotis infunditur, cuius consecrate sunt manus, dum illas in passione ostendit per expiationem totius mundi. Siue Christus consecratas manus habet, quia peccatum non fecit; quod non conuenit alicui hominum, quamuis sit sanctus. Nisi illi uestimenta non scindit, quia non patitur  Ecclesiam suam diuidi in heresim uel schismata, que inherendo uestis est: cuius figura fuit tunica illa Iesu inconsutilis, que in passione non scinditur. Et ad omne mortuum non regredietur, hoc est, ad eum qui in peccatis mortuus est. Anima enim cum peccauerit, ipsa morietur. In maleuolam autem animam non introibit sapientia. In patre et matre non contaminabitur. Omnis enim homo qui hunc mundum ingreditur, in patre et matre contaminabitur, ex quibus originale peccatum trahit. Ecce enim, inquit, in iniquitatibus concepit me mater mea. Solus Christus non est pollutus, dum nasceretur de uirgine, quia non ex uirili semine conceptus est, sed de Spiritu sancto. Nec in matre pollutus est, quia non ex uoluptate carnis, sed ex uirginali utero natus est. Denique dum ipse dixit  per Salomonem: Cum essem magis bonus, ueni ad corpus inquinatum. Corpus enim a matre non fuit coinquinatum. Ac per hoc non contaminatus est in matre. Aliter quoque contaminamur in patre, cum per peccatum aut infidelitatem Deum offendimus, cum in oratione Dominica dicimus: Pater noster qui es, et reliqua. Et in matre contaminamur, cum credentes in Deum Ecclesiam ledimus, que mater omnium nostrum est, cui pro patribus nati sumus. uel certe matrem offendimus, cum libertatem matris celestis indigna peccati seruitute fedamus, quam dicit Apostolus matrem omnium nostrum. Christus enim nec in matre, nec in patre pollutus erat, qui peccatum non fecit, nec dolus inuentus est in lingua illius. De sanctis non egredietur. De sanctis egredietur, qui de  uirtutibus adiutus labitur, quod Christus nunquam fecit. Solus enim sine peccato fuit; uel sic per susceptionem carnis descendit in hunc mundum, ut nunquam desereret celum, quia totus ubique est.

uiduam et repudiatam, ac meretricem non ducat uxorem. uidua ac repudiata, et meretrix, synagoga est Iudeorum cum in lamentationibus Ieremias ait: Quomodo sedet sola ciuitas, facta est uidua domina gentium. De qua dicitur: Quis est liber repudii matris uestre, quo dimisi eam. Cui dicitur: Sub omni ligno frondoso fornicaberis tu, meretrix. uirgo enim Ecclesia est, cui dicit Apostolus: Despondi enim uni uiro uirginem castam. Aliter uidua anima que, discedens a iugo legis, preceptum Euangelicum non  seruat; et repudiata, que peccando a Christi corpore separatur. Et meretrix que ad se recepit amores, id est, contraria uirtuti, que desiderant pulchritudinem illius, ut decipiant. Tales uero Christo non conueniunt. De genere suo ducat uxorem: Ecclesia scilicet, que non ex uoluntate carnis, sed ex Deo nata est. Et ideo de genere illius est, unde ipse dicit: Quicunque fecerit uoluntatem patris mei, ipse est mater mea, frater et soror; uel de genere suo ducat uxorem, id est anima que fideli iungitur. Potest quoque sic accipi, quod dicit de genere suo, ut sciamus quia anima Christi ex genere et substantia humanarum omnium animarum. Non contaminauit semen suum; id est, uerbum Dei, dicendo: Nolite dare sanctum canibus; et: Non est bonum sumere panem filiorum et mittere  canibus. Ideoque Apostolus ait: uobis datum est nosse mysterium regni celorum, illis autem qui foris sunt, omnia in parabolis sunt. Moraliter quoque hec unicuique sacerdoti, et aliis membris Christi conueniunt. Dicit autem: Caput suum non discooperiet, id est sacramenta Christi, quia illius est uelamentum mysteriorum honor; et uestimenta non scindunt ne in heresim uel schismata transeat, mandata Christi rumpens, que uestimenta illius sunt. Ad omnem mortuum non ingredietur. Ad omne peccatum, quod ad mortem ducit, non accedit, uel certe in peccatis mortuo nullo pacto consentiet. Super patre et matre non contaminabitur; nec tantum indulgeat pietati a morte parentum, ut Deum suum offendat. Qui enim amat patrem et matrem plus quam Deum, non est illo  dignus. De sanctis non egredietur, ut semper in opere et cogitatione sancta memoretur. Qui enim loquitur uel facit uel cogitat aliquid reprehensibile, de sanctis egredietur. uiduam, et repudiatam, et meretricem, non ducat uxorem; ut nichil de uita ueteri amplectatur, que uidua est et repudiata, et meretrix; sed uirginem, id est, uitam in omni puritate florentem; possideat de genere suo, id est, uitam sanctorum imitetur, quorum per fidem proximus est. Post hec precipitur ut qui habuerit maculam non offerat panes Domino, si cecus fuerit, si claudus, et reliqua. Et omnia referuntur ad anime uitium. Mores enim in homine, non natura damnatur. Cecus sacerdos est, qui Scripturarum non intelligit sensum, et quo gressum doctrine uel operis porrigat, per ignorantiam  nescit. De talibus scriptum est: Speculatores illius ceci sunt uniuersi. Claudus est qui intelligit quidem quod docere debeat, sed tamen precepta que docet non implet. Paruo autem naso est, qui ad tenendam mensuram discretionis idoneus non est. Grandi autem, et torto naso est, furibundus et minax cum superbie arrogantia, uel immoderata discretione. Fracto autem pede uel manu est, qui uiam Dei quam docet pergere non studet. Gibbosus quoque est, quem terrene cupiditatis pondus deprimit, et tardus ad superna intendit. Lippus uero est, cuius ingenium ad agnitionem ueritatis emicat, sed hoc carnaliter uiuendo obscura. Albuginem quoque habet in oculo, qui arrogantia sapientie seu iustitie cecatur. Iugem  habet scabiem, qui carnis petulantia sine intermissione dominatur. Impetiginem habet in corpore, qui auaritia uastatur in mente: qui si in minimo non compescitur, sine mensura nimirum dilatatur. Ponderosus uero est, qui et turpitudinem opere non exercet, sed ab actione continua sine moderamine grauatur in mente. Tales si in sancta ingrediuntur, non nomen antistitis possunt possidere. Datur autem quedam similitudo per filios Aaron sacerdotis, quibus precipitur ut non contaminentur in mortibus ciuium suorum, nisi tantum in consanguineis, et in propinquis, et reliqua, ut quidam doctores, qui quamuis sapientes et fideles sunt, tamen mundana negotia quantum potuerint conscendunt. His qui peccatis grauantur leuiora permittentes, ut a grauioribus illos  releuent, quia nimirum grauia et leuia, qui in multis uitiis grauantur, simul uitare non possunt: per hoc conceditur illis ut contaminentur quodammodo in morte propinquorum, quibus conceditur ut contaminentur in morte ciuium. Ciues sunt omnes fideles quos murus fidei continet, quamuis sint peccatores. Propinqui autem sunt qui quamuis grauant intus, tamen ad unam conuersionis regulam contendunt peruenire. Pater autem tuus est, si te docuit. Mater tua est, si te, cum esses paruulus, lacte doctrine sue nutriuit. Frater autem, uel soror uirgo est, si tecum unum studium aut unam magistri disciplinam habet; et si ualidior factus es, propinquis istis, ut supra diximus, condescende. Sacerdoti autem magno nichil ex illis conceditur, quia summus doctor uel Ecclesie  princeps, qui a negotiis mundialibus alienus est, nullum exemplum uile uel doctrinam eneruem ac despectam prebere debet. Qui uero tangit aliquid immundum, sordidus erit, cuius tactus immundus erit usque ad uesperum. Tunc enim purgati sumus ab immunditiis et contagiis omnibus sordidis, cum in uespera huius mundi lauacro baptismi absoluti, Sol iustitie Christus per passionem occubuit.



CAPUT XXII.

Sequitur: Homo qui obtulerit uictimam pacificorum, Domino uel uota uouens, uel sponte offerens, agnum immaculatum offerat, et reliqua. Primum reiicitur a sacrificio maculosum animal, id est, in quibus est diuersitas peccatorum, et in diuersis criminibus mouentur. Reiicit quoque et cecum, id est, qui nec  Dominum uidet, nec curam illius habet. Fractus quoque, id est, a uitiis carnalibus uexatus atque collisus. Reiicitur autem et cicatricem habens, quia digna satisfactione peccatorum non deplorat uulnera, sed adhuc et ueteris morbi signum interius gestat. Reiicitur et pupulam habens, qui pruritu libidinis et ardore concupiscentiarum exestuat; similiter scabiosus, qui peccatum carnis perficit contagione operis. Iam uero impetiginem habens hereticorum significat collectionem, que frequenter se in Ecclesie corpus inserit, et impetigo laborem facit. Porro aure amputati sunt, qui uerbo non sunt intenti, et non implent que iussa sunt. Amputatam aurem habet, qui bonum quod incipit perseueranter non seruat. Porro defectum uel recticulum contritum indicat eos  qui cum corpore uiri sint, rursum effeminantur, et ideo sacrificio Dei reprobantur. Sed neque panis alienigene offertur Deo, id est doctrina hereticorum, uel uana studia secularium litterarum, que ab Ecclesia aliena sunt. Tales hostie repudiantur a Domino. Quod animal aure uel cauda amputatum est, in spontaneum sacrificium suscipitur, uotum autem ex illo non soluitur; significat quod qui intima et uota summa religionis habent, uel gradus sublimes, irreprehensibiliter uiuere debent qualem Apostolus episcopum uel diaconum esse debere designat. Qui autem inferioris, uel sine gradu, uota eius, et quidquid boni uoluntarie fecerit, acceptabile est. Quod de boue et oue et capra dicit, quod sex diebus sub ubere matris sue  nutriantur, et sic offerri possunt Domino, significat quod omnes quos mater Ecclesia generat lacte doctrine prius nutriendos, et sic postea septiformis Christi gratia consummati, efficiantur munus Domini.



CAPUT XXIII.

Quod autem precipit, ut feramus manipulos primitiarum ad sacerdotem, qui eleuabit eos altero die Sabbati, et sanctificabit, significat quod tunc uerus sacerdos Christus, cui debemus primitiua operum nostrorum et precipua offerre, eleuauit, et sanctificauit opera nostra cum transacto Sabbato Iudeorum. Altera dies, id est noui testamenti, et gratie tempus aduenit; et ita sunt accepta opera nostra. Per hoc autem quod precipit, ut metentes segetem, remanentes  spicas non colligamus, sed pauperibus et peregrinis relinquamus, ostendit quod cum de labore terre nostre, id est carnis, eternos fructus in necessitatibus preparamus, proximis et adhuc infirmis debeamus occurrere, ut aliquid de rigore laxantes, ad eleuandos illos qui iacent inclinemus, uel exemplo, uel exhortatione, uel orationibus illis prodesse possimus. Oratio enim iusti multum ualet. Pauper autem cui cum desiderium inest, desunt tamen opera. Peregrinus autem neophytus, qui antiquum errorem reliquit, et intra Ecclesie fines nuper uenit.



CAPUT XXIu.

Quod autem oleum dicit preparari ad concinnandas lucernas, iungitur extra uelum in tabernaculo. In candelabro mundissimo, ut sanctissimo quoque doctore.  Inter uero sancta sanctorum, hoc est in celestibus non indigemus Scripturarum lumine, cum ipse Dominus perenne lumen ibi sit. Filius autem mulieris Isrelite, quem pepererat de uiro Aegyptio, qui iurgatus est in castris, et blasphemauit Dominum, significat hereticos, qui de patre diabolo geniti, et ex utero matris Ecclesie tanquam abortiui eiecti, per fallacem doctrinam Dominum blasphemant. Ipsi sunt, de quibus Ioannes ait: Exierunt ex nobis, sed non erant ex nobis; de quibus in Euangelio dicit, quod inimicus homo superseminauit zizania tritico, qui scilicet iuxta imperium Domini ab omni plebe sancta lapidibus testimoniorum obruendi sunt extra Ecclesie castra.



CAPUT XXu.

 Quod autem dicit, Septem annis sere agrum tuum, et reliqua, septimo anno autem erit sabbatum terre quietionis Domini, nobis insinuat quod ille qui in quatuor uirtutibus quibus humana uita instituitur, id est, in fortitudine et prudentia, iustitia, temperantia, adiuncta fide et spe, tunc enim supradicte uirtutes proficiunt, cum certa fide et spe futurorum bonorum ornantur, solerter laborauerit in caritate perfecta, sine ullo labore, et sine timore requiescet. Perfecta enim, inquit, caritas mittit foras timorem. Tunc et terra nostra sabbatizat, id est caro nostra cessantibus laboribus uitiorum caritate requiescens, sponte gignit spirituales fructus, quibus non solum nos, sed etiam serui et ancille, uel mercenarii et  aduene, hoc est, omne genus quod sagena euangelica trahit ad littus. Exempla enim sanctorum pastus sunt fidelium. Serui sunt, qui ad adoptionem filiorum nondum uenerunt. Unde Dominus apostolis dicit: Iam non dicam uos seruos, sed filios. Ancille autem sunt, qui molliter uiuentes, plus necessitate aliqua compulsi, quam desiderio accensi, sub disciplina ecclesiastica perseuerant. Mercenarii autem sunt, qui propter presentia lucra in Ecclesia laborant. Aduene autem sunt nuper aduenientes neophyti, qui omnes quomodo sunt, tamen in Ecclesia  sunt, et perfectorum exemplis, ut diximus, pactum quemdam assumunt. De iubileo autem, hoc est, de anno remissionis hoc possumus dicere, quod, expletis septem hebdomadis annorum, quadraginta et nouem annis, quinquagesimo docere anno quamdam requiem habere, edomita carne, et libidini lenius resistente, quando et feminis partus deficiant, tuncque reuertetur ad possessionem suam. Tunc enim perfectorum ac uirtutum familiam quis poterit, quam lex antequam peccaret uel certe per baptismum habere potuit.



EXPLANATIO IN QUARTUM LIBRUM MOISIS, Qui Hebraice uAIEDABBER, latine NUMERI dicitur.



CAPUT PRIMUM


In exordio Numeri Dominus loquitur ad Moysen in secundo mense, et in secundo anno egressionis eorum ex Aegypto. Per quod ostenditur tempus transire legis, quod prius erat, superius erat, superueniente noui testamenti tempore, quod est posterius, in quo Dominus locutus est in corpore. uetera enim, inquit, transierunt, ecce facta sunt omnia noua. In hac enim dictione, qua locutus est, quatuor ostenduntur. Primo dignitas persone, dum Moysi et non alii loquitur; secundo misericordia, dum non meruit homo habere locutionem Domini, nisi misericordia Domini preberet; tertio more humano, quia sic de Domino dictum est: Loquitur Dominus, quasi de homine diceretur; quarta, locutio Domini intelligitur. Per hoc autem  mystice inspiratio Dei ad legem significatur. Per desertum autem, inquit, Dominus locutus est ad Moysen, hic mundus presens pro sua prosperitate significatur. Historialiter autem idcirco Moyses dixit Per spiritum locutus est ad Moysen, ut Moysi persona a sua plebe honorificaretur, dum non alii uiro quam huic locutus sit. Due autem Domini locutiones, una in rubo, et altera in tabernaculo, duas leges significat. Per primum quoque diem totum spatium presentis seculi, et secundo mense uita futura ostenditur, siue baptismum et penitentiam. In initio autem huius libri genus artis arithmetice intelligitur, que potest numerositas interpretari. Filii autem Isrel per tres numerantur, cognationes, et domos, et nomina, quia ostenditur quod sancti per ternum sunt  numerandi, id est spem, fidem, caritatem, uel per cognitionem, et uerbum, et opus, siue per fidem Trinitatis. Historialiter uero sic intelligendum est quod dicitur per cognationes, ut est: Qui sunt filii Iacob, et filii Leui, id est, quod dicit, quo nomine unusquisque ex illis uocabatur. Idcirco et iam populus hic numeratus est, ut tabernaculum portaret. Multum est iam interest in numeratione populi Moyses, et ad Dauid. Numeratio a Moyse et Aaron facta a Domino imperata est, et non pro eleuatione, sed pro obedientia facit, ut filii Isrel tabernaculum portarent secundum ordinem. A Dauid uero numeratio pro eleuatione facta est, et non a Domino imperata, et idcirco uindictam meruit. Per hoc etiam testimonium  quod est: Tolle summam filiorum Isrel, et reliqua, significari potest quod dicitur: Multi autem sunt uocati, pauci uero electi. A uigesimo anno, id est historia et sensu. Quod numerus hic non finitur, significat numerum Ecclesie non esse finiendum usque in finem mundi. Quodque hic singuli numerantur, significat nomina sanctorum omnia in celo esse numerata, ut quorum nomina scripta sunt in celis. Nomina autem peccatorum pro duabus causis commemorantur. Prima, ut non simulentur in moribus, secunda, ut illis adiiciantur pene. Qui autem preteriuntur, id est, qui non meruerunt memoriam in Scriptura diuina. Sanctus uero, qui non commemorantur; quia quamuis sensum suo opere sanauit, tamen ab illo exempla tenuit nemo. Quatuor autem modis omne  quod dicitur perhibetur, id est bonum bene, ut hic locutus est Dominus ad Moysen. Malum male, dic uerbum aliquod contra Deum. Bonum male, ut tu sis discipulus illius. Malum bene, ut transierunt masculi masculos, et reliqua.

Duodecim principes a Moyse et Aaron electi significant duodecim prophetas et totidem apostolos a lege et sacerdotio electos ad regendam Dei patris Ecclesiam. Quatuor autem persone cooperantur in tabernaculi ornatu, id est, Dei, et Moysi, et Aaron, et plebis. Sic et Ecclesia his quatuor personis ornatur, id est, ex Deo, et lege, et sacerdotio, et plebe, et ex quatuor Euangeliis. Omnis etiam sanctus quatuor ornatur uirtutibus, ut in aliquibus diximus; siue quatuor, quibus homo constat, est, humido et arido,  calido et frigido. Quod autem mulieres et paruuli non numerantur, significat quod molles et effeminati, et qui paruuli in fide sunt nondum uenerunt in unum perfectum. Et hi non numerantur in castris sanctorum, quia non possumus stare in bello quod quotidie debemus exercere. Hec omnia coniungi debent ad locum ubi dictum est: Numerabis illos per turmas, et reliqua. De Ruben Elisus filius Sedeur. Ordo autem narrandi uel numerandi hic ostenditur. Nomen autem patris cum filio idcirco commemoratur, eo quod pater filio suo clarior fuit: uel ante dictum est. Tolle summam filiorum Isrel per cognationes suas, et aomos, et nomina. Quando autem ad Ecclesiam refertur hec numeratio, ostenditur quia per multas uirtutes omnes  sancti numerantur; et capita, id est principatus; et quadraginta, id est quatuor Euangelia; sex, hoc est mundi etas; et quingenti, id est quinque libri Moysi legis; quinquaginta, id est penitentes; trecenti, id est fides Trinitatis. Omnes autem numeri, qui huc usque numerati sunt, mundi aliam figuram tenent. Leuite uero non sunt numerati cum illis, eo quod Domino dedicati sunt. Sed constitues illos super tabernaculum: per hoc significat sanctos, quos Dominus constituit super Ecclesiam de mundo ad celum portandum, siue in unumquemque sanctum, qui sensibus perfectis ad regna celorum portatur, ut dicitur, Omnia hec in figuram nostri contigerunt. Siue ut Apostolus dicit, unusquisque enim in quo uocatus est, in eo permaneat.



CAPUT II.


Ad orientem Iudas figat tentoria. In hoc primo ordinatio tribus Iude ostenditur, eo quod ante tabernaculum fuerit. Tribus autem Iuda ante Isachar ponitur, eo quod Iudas fuerit pugnator; ut dicitur, Catulus leonis Iuda, et reliqua; uel eo quod Christus carnem ab illo sumeret, uel ne illi inuiderent postea, quando regnum assumeret, dum illum Dei sententia prius ordinauit; eo quod commisti fuerint filii libertatis et seruitutis, ut pacem cum inuicem haberent: siue ut plebi ostenderetur quod similes apud Deum fixerunt. Iudas et Isachar et Zabulon ab oriente tabernacula figebant; Ruben et Simeon et Gad ad meridiem; Ephraim et Beniamin et Manasse ad occidentem: Dan et Aser et Nephtalim ad aquilonem. Dan autem  non incongrue postremo ponitur, eo quod Samson ex Dan fuit, qui figuram Christi tenuit. Sic et Ecclesia a confessione incipitur, et ab iudicio finitur. Ternis autem ordinibus filii Isrel ponuntur erga tabernaculum, ut non superesset aut non deesset aliquis ex illis. Inquiritur, Cum ergo tabernaculum fixerunt, hoc modo ut uiderentur, an factum sit causa uenerationis tabernaculi Dei? Et custodientes Leuite, ut arcam portantes ab omnibus infestationibus suis conueniunt. Hi quatuor ordines ad quadrigam in Ezechiel, id est homo, leo, uitulus, aquila. Leo autem ad Iudam pertinet, dum dicitur de illo: Catulus leonis Iuda. uitulus ad Leui, dum moris fuit Leuitis uitulos immolare pro plebe. Aquila autem ad Beniamin. Homo autem hominibus conuenit. Quod autem  significat tabernaculum in hoc loco, nisi Ecclesiam ueteris Testamenti? Duodecim autem principes erga tabernaculum, id est duodecim prophete circa Synagogam, siue duodecim apostoli erga Ecclesiam, cum his qui cum illo crediderunt. Aliter autem Iudas ante tabernaculum figuram tenet Petri, qui ante omnes diuinitatem credidit in homine dicens: Tu es Christus Filius Dei uiui. Lucas autem ante tabernaculum, significat Petrum ante Ecclesiam. Sicut enim ab Iuda initiatur custodia tabernaculi, et in Dan finitur; sic et Ecclesia a confessione incipitur, ut ante diximus, et finitur. Octo autem ordines hic ostenduntur, sic et Ecclesia ambitur octauo ordine Noui Testamenti. Octo enim ordines fuerunt in medio, qui cingunt;  et quatuor exteriores, qui defendunt tabernaculum, et figuram mundialium credentium tenent. Hic quatuor ordines priores quos diximus, qui uidentur uenerationes nostre esse, et seruitus Ecclesie Dei. Quatuor autem ordines, in quorum medio arca, significant ordines sanctorum, qui defendunt Ecclesiam ab hereticis et peccatoribus. Unusquisque ordinem suum seruat: ubi dicitur, Omnia uestra secundum ordinem fiant. Ponuntur autem hi ordines imperio Dei, sicut et in Ecclesia duo ordines ponuntur imperio Dei, id est, ordo coniugii, et ordo uirginitatis. Quaterni autem hi ordines fuerunt, qui foris sunt, et qui intus; sic est et in Ecclesia, in qua quaterni ordines, id est quatuor Euangelia habentur. Terna autem tabernacula ab oriente posita sunt: significant  fidem Trinitatis, aut Ecclesiam, ad quam dictum est: Orietur timentibus nomen Domini sol iustitie. Tres a meridie, fidem Trinitatis significat, aut Ecclesiam; ad quam in finem uite dicitur: uenite, benedicti, et reliqua.



CAPP. III, Iu.

Ante Aaron sunt tres ab oriente, et post dexteram Aaron tres secundi, tres ab occidente Aaron, significat illos quibus dicitur, Si quis uult uenire, et reliqua. Tres uero ab aquilone, significant illos quibus dicitur, Ite maledicti, et cetera. Omnes erga tabernaculum congregati, et separati illi signis fuerunt: sic et omnes sancti sunt congregati in fide Trinitatis, et operibus separati. De mundialibus dicitur: Ex fructibus eorum cognoscetis eos. Tabernaculi uero erectio  et depositio Ecclesiam significat, que credentibus quotidie erigitur, et in negantibus deponitur. Tabernaculum uero cum deponitur, quedam in eo non uoluuntur, quedam etiam duplici uelamine obteguntur; quia sancta Scriptura, que tabernaculum significare potest, nunc manifesta, nunc inuoluta est: spe enim duplici uel triplici obteguntur; liberata est enim allegoria. Et nunc uelamine hyacinthino, nunc purpureo inuoluitur, quia sepe sancta Scriptura de incarnatione Christi uel passione illius, et de figura martyrii, sepe de celestibus mysteriis disputat. Et quantum digni erunt filii Leui, tantum sanctis appropinquabunt. Et quantum Christiani digni sunt, tantum ad diuina secreta accedunt.



CAPUT u.


Proiiciantur de castris leprosi, et qui semine fluunt, et polluti super mortuo. Leprosi, heretici sunt fluxi cogitatione, uel nimis uerbosi, immundi super mortuo in opere. Tales a castris Ecclesie separantur, ne contagione morum suorum uitam polluant innocentium. Tabernaculum quoque uniuscuiusque sancti potest significare cum quatuor ordinibus, id est quatuor Euangeliis, uel quatuor substantiis, quibus homo constat. Intus autem omnis sanctus quatuor uirtutes principales habet: qui ab Ruth, id est a confessione, incipitur, et Dan, id est iudicio, finitur: habens in se Aaron, id est sensum perfectum. Cuius ordo orientalis, predicationis sanctos significat, quod iusti fulgebunt sicut sol.  Dextralis uero calorem fidei; occidentalis, occasum prosperitatis huius mundi; aquilonalis, offensionem a diabolo. Qui succenderunt ignem alienum. Idcirco ignis alienus dicitur, quia hi a Domino non sunt ordinati, uel quod ignis de celo non sit missus, siue quod causa superbie hoc opus factum sit. Horum quoque sacerdotum mors, hereticorum doctrinam, hereseos mortem significat, offerentium in uindicta, uel illorum qui ignem concupiscentie in uindicta succendunt. Filii autem Isrel idcirco non eodem ordine sunt positi, quia in omnibus ministrationibus suis separati sunt. Post hec autem monet Dominus, Ut uir cuius uxor errauerit, maritumque contemnat, dormierit cum altero uiro, et hanc maritus deprehendere nequierit, et reliqua, ducat illam ad sacerdotem, et reliqua.  uir iste cuius erat uxor, pastor est Ecclesie; uxor autem illius, subditus quisque. Sacerdos ad quem ueniunt, Christus; aqua, Scriptura. Cum autem princeps crimen subiecti non potuit deprehendere, sed tamen suspicatur quod per aliquod uitium adulterauit, per zelum iustitie deducat illam ad sacerdotem, id est iudicio Dei causam reseruet, ne forte ante tempus iudicet. Et ipse sacerdos Dominus Christus, aquas amaras, hoc est, per Scripture diuine disciplinam, hypocrisin contemnit, et peccatum manifestat, uel hic, uel certe in futuro. Non est enim, inquit, occultum, quod non sciatur. Christus in Euangelio dicit: Sermo quem locutus sum uobis, ille uos iudicabit in nouissimo die. Ac per hoc aqua amara, Scriptura diuina dicitur, quia peccantibus non parcit; et iustis  dulcis, quibus eterna premia repromittit; et ita aliis aqua benedicta est, aliis maledicta. Tale quid et Apostolus loquitur: Quibusdam quidem odor mortis, in mortem: quibusdam uero odor uite, in uitam. Alii autem dicunt oblationem, que pro muliere offertur, significare sanguinem Christi, qui pro anima uniuscuiusque hominis effusus est. Oblatio autem super altare offertur, id est corpus Christi in Ecclesia. Pugillum, fidem Trinitatis. Decima pars, Decalogum. Sata farine hordeacee uirtutem carnis demonstrat. Ne effundat super eam oleum, nec ponat thus, id est, misericordiam et orationem. Quod autem dicit, Aliquid de pauimento tabernaculi mittit in illam: commemorationem per prophetarum et apostolorum et omnium sanctorum doctrinam, mittendam esse significat.  In eo autem quod dicit, Discooperiet caput illius, dispositionem peccati de sensu principali anime significat. Per commissionem autem scriptionis et aque, doctrinam Christi et sanguinis effusionem demonstrat.



CAPUT uI.

Iubetur Nazareis, ut uinum, et omne quod inebriare potest, et omne quod de uuis est, non bibant, nec acetum, nec de uua passa comedant. Quid Nazareorum nomen, nisi abstinentiam uite figurat? His in uino luxuria prohibetur; in diuersa potione diuerse uoluntates significantur. Illi enim uinum non bibunt, sed alias potiones bibunt, qui ad decipiendos homines umbras quasdam et imagines simulant habere  uirtutum. Uuam passam illi uescuntur, qui propter humanos oculos abstinentie pallore inficiuntur, ut gloriam captent ab hominibus. Acetum autem bibunt, qui a uite sanctitate in uetustatem preteritorum uitiorum labuntur, et corruptione ueteris nequitie delectantur. Precipit itaque Deus ut illi qui sanctitatis induunt titulum cunctis his careant uitiis, nullamque horum memoriam habeant. Precipiturque deinde ut Leuite aspergantur aqua lustrationis, et radant pilos carnis sue; quia hi qui obsequiis diuinis assumuntur, debent aqua salubris doctrine purgari, et a superfluis moribus uel cogitationibus mundi apparere ante Dei oculos, ne pulchram anime speciem quasi pilis fructificantibus deformem reddant. In eo quod dicitur, Reddet illum, quidam dicunt penitentiam  significare de peccato. Et in eo quod dicit rursum, septimana, confessionem per doctrinam septiformem Spiritus sancti. Octaua dies Nouum Testamentum demonstrat. De sacrificiis que subsequuntur, in prioribus abunde dictum est.



CAPUT uII.

Sex plaustra sex dies significare possunt; et duodecim principes, totidem prophetas: similiter duodecim boues, totidem apostolos. Aliter plaustra significant, tecta uero uitam theoricam. Acetabulum et folia, corpus et animam, utrumque plenum simila. Hedos, opera perfecta. Mortariola decem siclis, id est, corpus decem sensibus, plenis incenso, id est oratione, per ignem compunctionis. Bos uero doctorem significat, sed tamen duo boues sensus corporis  et anime ostendunt. Hirci quoque quinque, totidem sensus. Unus uero hircus, Christi carnem, uel uniuscuiusque hereticorum populum. Omne ornamentum, aurum et argentum, historiam et sensum, quibus ornatur Ecclesia. Aliter bos de armento, spiritum de Iudeis prefigurauit. Duodecim dies, figuram uiuentium in doctrinis apostolorum. Aquam uero lustrationis, doctrinam Spiritus sancti, uel lacrymas in penitentia.



CAPUT uIII.

Lex precepit Leuitis ut a uigesimo quinto anno in tabernaculo deseruiant usque ad quinquagesimum annum, et post quinquagesimum annum seruire desistant, et hi custodes uasorum sint, et ministri fratrum suorum. Quid enim per annum uigesimum quintum, in  quo nos iuuentutis oritur, nisi ipsa contra unumquodque uitium bella figurantur? et quid per quinquagesimum numerum, in quo et iubilei requiescunt in eternum, nisi externa requies edomito bello mentis exprimitur? Quid uero per uasa tabernaculi, nisi fidelium anime figurantur. Leuite uero ab anno XXu tabernaculo deseruiunt, et quinquagesimo custodes uasorum fiunt; ut uidelicet adhuc qui impugnantium uitiorum certamina per consensum delectationis tolerant, aliorum curam recipere non presumant. Cum uero tentationum bella subiecerint, et cum apud se de eterna tranquillitate securi sunt, animarum custodiam sortiuntur. Sed quis ista prelia sibi perfecte subigat, cum Paulus dicat: uideo aliam legem in  membris meis repugnantem legi mentis mee, et reliqua; sed aliud est bella fortiter perpeti, aliud bellis ineruiter expugnari.



CAPUT IX.

Postea precipitur his, qui primo mense Pasche interesse non potuerunt, ut in secundo mense conueniant. In secundo mense iussi sunt facere, quod nimirum intelligitur in typum populi gentium, qui cum omnibus demonibus fornicati uidebantur inuidi in anima; salubri uero confessione mundati, ad secundam natiuitatem, quasi ad secundum mensem, transire precipiuntur.



CAPUT X.

Sed et due tube argentee fieri precipiuntur, quibus conuocari possit multitudo. Per duas tubas exercitus  conuocatur, quia per duo Testamenta, siue per duo precepta caritatis ad procinctum fidei populus euocatur. Que idcirco argentee sunt, ut predicatorum uerba eloquii nitore fulgeant, et auditorum mentes nulla obscuritate confundant. Idcirco autem ductiles, quia necesse est, ut hi qui uitam uenturam predicant tribulationum presentium tonsionibus crescant. Bene autem dicitur, Cum intercisus fuerit clangor, mouebuntur castra; quia nimirum cum subtilior aut minutior predicationis sermo tractatur, auditorum mentes contra certamina ardentius excitantur: ab illo loco quod in una parte Exodi dicitur, quod uenerunt filii Isrel de Raphaim in desertum Sinai, ubi Moses ascendit in montem Sinai, omnia que leguntur usque ad finem Exodi, et totus Leuiticus,  et que continet liber Numeri, usque in presentem locum, in hac mansione, id est, in monte Sinai descripta sunt. Post hec uenientes de monte Domini, uenerunt in solitudine Pharam. Que mansio ex hoc quod ibi accidit, Sepulcrum concupiscentie uocatur.



CAPUT XI.

Hic populus celestem panem fastidiens, carnes Aegyptiacas desiderauit; quare eos deuorauit incendium. E quibus docemur ut qui conuersationem mundi huius reliquimus, et ollas Aegyptiacas, id est carnalium desideriorum concupiscentias, contempsimus, non deberemus murmurare contra celestem panem, nec uinolentias Aegyptiorum appetere, sed simplicem manne cibum, id est, celestium uitam  querere. Alioquin si post perfectam uitam uoluntates pristinas uoluerimus appetere, uorabimus nauseam, statim Domini igne torquebimur. Desiderium nostrum uertetur in tumulum, ut simus sepulcra dealbata. Sed tamen historialiter sciendum est cur filii Isrel carnem desiderauerunt, habentes manna: quod ita soluitur, quia manna omnis cibi similitudinem habuit, preter carnis. Sic et sancta Scriptura omnem satietatem que proficit habet, preter uoluntatem peccatricem. Dominus quoque idcirco dedit carnes, ne modice potestatis putaretur. Sed tamen, eo quod incongrue poposcerunt, uindicauit; sic per Scripturam uoluntas dimittitur, non uno die, id est non unitate fidei, uel non in duabus legibus, siue  non in quinque uoluminibus; Decalogum significat, XXII leges significat. Uno Moyse, id est tempore, presenti. Per nares uestras. Sicut non per consuetudinem petierunt, sic et uindicantur. Iosue autem immolat per Moysen, Christum per legem immolantem significat. In hac autem mansione, Descendit Spiritus super septuaginta uiros. Et Dominus descendit in nube, et uetraxit spiritum qui erat in Moyse, et imposuit super septuaginta uiros. Descendens enim, uniuerse carnis Christi diffusa est per fidem Spiritus sancti gratia, super electos populos, et LXX linguas gentium. uenitque super eos omne donum illud uirtutis, quod quondam fuit in Moyse et prophetis.



CAPUT XII.

Post hec Aaron locum incedens offensionis, cum  sorore sua Maria, fratri utique abstrahit, quod ab alienigena accepisset uxorem. Unde illico Maria contagio lepre effloruit. Quod significat quia sacerdotalis illa plebs Patrum Christo Saluatori aduersum Ecclesiam congregatam ex gentibus derogaret, nec redit ad Dei tabernaculum, donec statim plenitudinis gentium tempus impleatur. Tunc enim eadem plebs pristinam poterit recipere sanitatem, cum eis septiformis Spiritus gratie agnitio ad ueniam fuerit suffragata.



CAPUT XIII.

His transactis, duodecim mittuntur exploratores ad considerandam terram. Exploratores missi ad considerandam terram uberem, qui terruerunt populum, scribas et Phariseos significant. Sicut enim illi per  Moysen missi sunt, ut soli fecunditatem sollicita consideratione tractarent, ita isti per legem et prophetas missi sunt, ut Scripture fertilitatem per inuestigationem Domini specularentur aduentum: qui de terra sancta ortus est, id est, de corpore uirginis Marie, in qua Spiritus gratie redundauit. uel certe, ut terram carnis Christi considerarent, per quam regnum Dei, ut ubertatem fructuum spiritualium, et uitam eternam consequi possent. Sed sicut illi terruerunt populum, ne Dei repromissionibus crederent, ita et isti suaserunt populo Iudeorum ne Christo promittenti remissionem omnium peccatorum et regnum celorum crederent. Ad Aegyptum redire huius mundi cupientes, et recipientes manna fidei, querentes ollas peccatorum nigras, et cepas  blasphemiorum putridas, et pepones uitiorum ac libidinum marcescentes. Botrus autem ille pendens de ligno, Christus est pendens de ligno crucis, de terra genitricis uirginis Marie secundum carnem, terre stirpis uisceribus effusus. Duo uictores, duo populi sunt, prior Iudaicus Christo dorsum et non faciem dedit, et quem in lege portabat, non uidebat; cui dicitur, Obscurentur oculi eorum ne uideant, et reliqua. Posterior populus gentium est qui, in Christum credens, et semper illum portans uidet et quasi seruus dominum sequitur. Hic est botrus, qui effusum in salutem nostram uinum sanguinis sui contritione perfudit quem per mala granata, Ecclesia socia oneris secuta est. Sicut enim mala granata uno exterius  cortice multa interius grana continent, ita Ecclesia unitate fidei munita, multos populos continet, uel uniuersas gratias sancti Spiritus in uinculo caritatis. Ficus autem, quem eum botro portauerunt, imaginem legis protulit, sicut in euangelicis edocemur exemplis. Nec enim lex sine Christo, nec Christus sine lege esse potest. Alii quoque dicunt quod hi duodecim uiri, palmitem portantes cum uua, duodecim apostolos significant. Per palmitem quoque cum uua corpus Christi cum sua diuinitate significari existimant, qui ab aquilone ad dexteram, id est a littera legis ad calorem fidei portatur.



CAPUT XIu.

Caleph uero bonos prefigurat doctores; alii uero qui terruerunt populos malos. Quod uero rebellis  absque iussu Dei contenebratus uerticem montis ascendit, et ab Amalecitis et Chananeis superatus significat, quod qui in propriis uirtutibus confidens, contenebratus ignorantia, uerticem ascendens superbie, contrariis uirtutibus uoluerit resistere, statim sine Deo ducetur.



CAPUT Xu.

Sequitur sermo de homine qui diem sabbati uiolare ausus est, propter quod et depositus est a populo, qui formam gerit illius qui hodie signatur in Christo. Inuenitur opus carnale agere, id est contrahere lignum, fenum, stipulam, ad escam ignis eternam conuenientem: que dum colligit, occiditur, deprehensus a populo; dum a spiritualibus iudicatur,  et spiritualiter occiditur, lapidibus testimoniorum diuine Scripture obrutus. Quod uero precipitur, ut fimbrias per angulos palliorum facerent, ponentes in illis uittas hyacinthinas, significat quod mandata, que uidentur esse nimia, si propter celestem uitam, quam uita hyacinthina significat, propter calorem ereum seruantur, multum proficiunt. Qui enim spernit minima, paulatim defluit, ut siue manducemus, siue bibamus, omnia in gloria Dei faciamus. Historialiter fimbrie idcirco precipiuntur, ut et iam populis in uestimentis differentia sit inter filios Isrel et gentiles.



CAPUT XuI.

Per Chore, et Dathan, et Abiron, qui Moysi et Aaron sacerdoti peruersis conatibus restiterunt, heretici  significantur, qui heresim et schismata facere conantur, et multos secum trahendo decipiunt, contradicentes Christi sacerdotibus, et dominice hostie ueritatem per falsa sacrificia profanantes, in hiatu terre merguntur: terrenis scilicet documentis absorpti cum his qui sibi adherent, et ignis eterni pabulum efficiuntur. Chore interpretatur caluitium; Dathan uero, donum eorum; Abiron autem interpretatur pater meus excelsus: per quod omnes heretici significantur, qui decorati omni specie pulchritudinis uirtutum, sustinent caluitium. Sicut enimuero scriptum est: Super omne caput caluitium, donumque eorum, et non Dei uidentur habere, et precessores illorum excelsos esse usurpant. Et uiui in infernum descendunt - quia non per ignorantiam, sed per contemptum  peruerse mentis errant. Filii autem Eliab, filii diaboli, uel qui iniqui interpretantur. Ignis autem super Dathan ideo cecidit, quia qui ignem alienum offerebat, oportebat ut ab igne exureretur. Terra quoque illos absorbuit, qui in terra principatum habere contenderunt, eo quod in illis fuit materia cupiditatis. Eorum pecora absorbuit cum omni substantia sua. Sicut enim pecora et alie substantie sue sacrificiis Dei custodiuntur, sic et pecora, de quibus Deo non immolatur, disperduntur. His quoque idcirco inconsueta mors fuit, eo quod inconsuetum opus Domino fecerunt. Hoc quoque in die factum est, non in nocte, ut ab omnibus uideretur, et non erat consuetudinis in nocte immolatio, et coram omni multitudine, ut ceteri omnes timerent. Infernum autem omnes historialiter  descendunt; sicut enim homines eleuati in celum, sic et hi homines in infernum descendebant. Et huic conuenit quod dicitur: Descendant in infernum uiuentes, quoniam nequitia in habitaculis eorum in medio ipsorum, Moyse dicente: Ego autem ad Dominum clamaui, et Dominus saluabit me. Hi quoque ab aliquibus dicuntur iudicium deposuisse, quia Dominum per Moysen et Aaron, et decem plagas, et predicationem in infernum, non audierunt, ut dicitur: Qui blasphemauerit in Spiritum sanctum, non remittetur ei, et reliqua. Aliter, qui non addiderunt peccatum peccato Ade, a Christo liberati sunt; et e contra, qui addiderunt peccatum, non sunt liberati. Quodque dicitur, Descendant in infernum uiuentes: indicat sub terra esse infernum. Aliter, in infernum,  sepulcrum intelligitur. Per ignem quoque et terram, littera et sensus mystice intelligi dicitur. Per terram enim littera non incongrue designatur, quia bona terre predicat; et ideo sensus per ignem designantur, quia eloquia diuina ignea sunt: ut, Ignea lex in dextera illius, per omnem substantiam et tabernacula, peccata et corpora designantur. Postea Aaron accipiens thuribulum, obuiauit quassationi: stansque inter uiuentes et mortuos, plagam exclusit. Iste sacerdos Christus, iste de celo ueniens, plagam nostram exclusit, iste inter uiuos et mortuos natus uel mortuus; uel certe, sicut de illo scriptum est, Ecce positus est hic in ruinam et resurrectionem multorum in Isrel. Sicque et thuribulum passionis sue accipiens, suspendit ignis eterni perniciem, et inimicam  pertulit mortem. Quod autem Moyses et Aaron populum iudicauerunt, hoc quoque sensu intelligi potest quod sancti iudicabunt peccatores in die iudicii. Sedebitis et iudicabitis, et reliqua. Post autem legem nouam, id est, positionis plebis erga tabernaculum, hi transgressi sunt: et ideo hanc uindictam acceperunt in figuram Ananie et Saphire, qui primo peccauerunt in nouo. Eleazar omnem bonum doctorem significat, tollens thuribula, id est peccatores, iacentes in igne concupiscentie, et affligens ea altari Ecclesie, ut incensum in illis fiat, id est orationis.



CAPUT XuII.

uirga autem Aaron, que propter siccitatem floruit  caro insinuatur Christi, que mortificata reuixit. Itaque uirga post ariditatem uirescens, Christus post mortem resurgens. Ipsum enim florem, ipsam uirgam intelligimus; ut in uirga potestas regnantis, et in flore pulchritudo monstretur. Unde alibi dicitur: Ego flos campi. Alii uirgam hanc, que sine nemore florem protulit, Mariam putant, que sine coitu uirili protulit Filium Dei; de qua scriptum est, Exiet uirga de radice Iesse. uirga quoque Aaron doctrinam Christi potest significare: duodecim uero uirge, sectas mundialium. Alii autem dicunt quod per duodecim uirgas duodecim prophetarum doctrina significatur. Et sicut in uirga sua uniuscuiusque nomen figuratum est, sic nomina prophetarum in suis libris et doctrinis.



CAPUT XuIII.


Mares tantum edent ex illo, ut masculi tantum intelligant mysteria: femine uero, ut qui in femineis peccatis sunt, non desiderant sacramentum in Ecclesia, oblatione contenti, ut Apostolus dicit, Cibo et uestitu his contenti sumus. Post hec cinis uitule rufe in holocaustum concremata, expiatio populo fuit.



CAPUT XIX.

uitula rufa caro Saluatoris est, rosea sanguine passionis, etatis integre, quia perfecte etatis passus est Christus. Quod non est impositum super illam iugum, ostendit quod caro Christi non est subiugata peccato. Quod extra castra eiecta est, astante Eleazaro sacerdote, significat quod Christus extra Hierusalem  crucifixus est; et populus et sacerdotes in crucem Christi consenserunt. Et sicut immundi sunt qui offerunt uitulum, sic et qui crucifixerunt Christum, peccatores omnes habentur. Sicut autem immundus est qui colligit cinerem aspersionis, sic omnes mundi sunt qui Christi passionem in omnibus gentibus predicauerunt, et doctrinam illius asperserunt. Lignum autem cedrinum et hysopum, crucem putamus et baptismum; per hysopum enim uasculum aspergebatur agni sanguine, qui solebant mundari, sicut nunc per baptismum mundantur fideles. Coccum autem bis tinctum, figuram sacri sanguinis habere non incongruum est, per quod peccatores abluimur. Bis tinctum, quia per illum corde et corpore mundamur. Per fidem autem crucis, et per sanctum lauacrum sanguinis Christi  sacramento purgamur. Et sicut purgantur illi die tertia, sic et nos Christum resurrexisse die tertia credimus. Huiusmodi septimo die mundus, hoc est adueniente Spiritus sancti gratia septiformi. Moraliter autem, uacca rufa, cuius expiatio populi est, anima est, que iugo peccati non grauatur, et in uirum perfectum uenit. Rufa autem dicitur quia quotidie pro Christo mortificatur martyrizando, et ad cuius exemplum etiam post mortem alii instruuntur, et sic offerri poterit in domo Dei. Hec quoque omnia que Christo conuenire prediximus, unicuique Christiano conueniunt, imitando Christum, qui iubetur tradere carnem suam sacerdoti, id est Christo: extra castra uitiorum et peccatorum et mundialium, in conspectu  omnium credentium, uel uirtutum bonarum. Et intingens digitum, id est, dum predicat de sanguine Christi, implens opere: sanguine aspergens contra fores tabernaculi, id est contra sensus cordis sui, per fidem septiformis spiritus: ut comburat illam per ignem compunctionis, uidentibus cunctis, id est credentibus. Tam pelle usque traditis. Tradat se integre passioni, imitando Dominum. Per pellem, utilitas littere demonstratur; per carnes mandata carnalia, que ad actualem uitam pertinent; per sanguinem, martyrium; per finum, integritas miserorum; per flammas, ignis Spiritus sancti. Aliter per pellem mortalitas ostenditur, per carnes uitia uel peccata carnalia; per sanguinem, fidem passionis demonstrat; per fimum, suspicationes malas de corpore Christi;  per lignum cedrinum, fidem ligni crucis, uel opus sublime; per hysopum, humilitatem; per coccum bis tintcum, duplex martyrium, corporis et anime; per lotas uestes, opera munda; per uesperam, penitentiam uel occisionem prosperitatis; per uirum mundum, unumquemque sanctum; per cineres, exempla sanctorum. Sed quando hec ad Christum referuntur, per uirum mundum, Ioseph, qui corpus Christi potest intelligi; locum purissimum, Ecclesia; cadauer hominis occisi, id est peccatum. Septem diebus fuerit immundus, id est, donec impleuerit penitentiam. Ex aqua, id est ex baptismo, uel penitentia, uel doctrina. Die tertia, id est in fide Trinitatis. Aqua autem, ut superius dictum est, uel lacrymas. Qui ingreditur tentorium, id est qui consentit peccato. Qui moritur,  id est in doctrina illius qui ingreditur in tentorium, id est in ipsius doctrina. Uniuersa uasa eius polluta erunt, id est heretici; uniuersus populus septem diebus, id est donec penitentiam egerit, et donec crediderit in doctrinam septiformis Spiritus. Subuertit operculum, id est unicordes; et ligatorium, id est unitatem fidei; si non habuerit operculum, id est, si peccata sine defensione. Si tetigerit quis in agro cadauer hominis occisi, id est, qui consenserit immundo peccato hominis occisi in peccato; siue ossa illius uel sepulcrum, id est opera illius uel exemplum.



CAPUT XX.

In morte Marie prophetisse prophete mortui designantur.  In Moyse et Aaron legis et sacerdotii finis. Moysis autem petram uirga percutiens, de Dei uirtute dubitauit, ita ut populus uideret, cuius nunc personam Moysi gerit, Christum cruci affigens, Dei uirtutem esse, non credentibus dedit. Denique et Apostolus ait, Petra autem erat Christus. Bis autem petra percutitur, quia Christus ex linguis Iudeorum percussus, cum dixerunt, Crucifige, crucifige; et manibus militum, qui illum cruci affixerunt. Unde et Marcus ait, illum et quarta hora crucifixum, scilicet linguis Iudeorum: sexta uero hora, manibus militum crucifixus est. Postea Aaron moritur illo anno quo nouus populus terram promissionis est intraturus. Desinente lege populus gentium intrat, et regnum celorum uiolenter diripit. Et quanquam in monte sacerdotium  Eleazaro datum est, et quamuis lex eos qui illam implent ad sublimitatem lucit, tamen ista sublimitas non est trans fluenta Iordanis; nichil enim ad perfectum adduxit lex. Denique Aaron plangitur, quia in lege descensus ad infernum, in Euangelio ad paradisum transmigratio. Hora autem lumen interpretatur. In lumine ergo defecit Aaron, quia coruscante Euangelio deficit lex. Fleuit populus triginta diebus, quia ante legem, et sub lege, et sub gratia, synagoga non recipit spirituale gaudium, sed super occidentem litteram mesta incumbit. Alii autem dicunt quod per Eleazarum, cui uestimenta patris data sunt, Christus signetur, qui nouum induit. Hi et dicunt quia per petram moraliter potest unusquisque sanctus significari, qui a spirituali doctrina bis percutitur, id  est corpore et anima, unde manant opera bona et anime.



CAPUT XXI.

Denique Chananeus pugnauit contra Isrel, et uincens ducit predam. Et iterum ex uoto pugnauit Isrel, et uicit; per quod significatur quod nos Dei auxilio destitutos hostes facile uincant, si ad Dominum conuertamur: potest fieri ut uincamus ubi uicti sumus, et de hostibus triumphemus. Quod autem murmurantem populum serpentes inuadunt, et serpentium uulnera eleuato eneo serpente saluantur, significat quod iniquus serpens quasi uenena peccati infudit, cum Christum in cruce eleuatum interioribus obtutibus semper aspiciunt. Et illi qui per fidem appropinquauerunt, fiunt. Et de hoc ipse dicit, Sicut exaltauit  Moyses serpentem. Quod autem eneus est, significat quod ille secundum carnem mortuus fuerit, sed diuinitate eternus sit. Aes quippe durabilius ceteris esse metallis solet. Quod autem Moyses istum serpentem posuit, non incongrue ostendit quod lex Christum prophetauit. Et sicut per: serpentem mors hominibus inducta est, ita hic per serpentem salus hominibus ostenditur. Corpus autem Christi et anima hanc utique substantiam Adam consecrauit; sic et Eue Maria, ita et hic serpentem consecrasse dicitur. Moraliter quoque serpens, sanctorum intelligi potest in sublimitatem operum perfectorum sensus, ut etiam lex diuinita ita ponit. Serpentes uero, uitia uel peccata; eremus, Ecclesiam significat:  cui est puteus, id est baptismi. Principes qui hunc foderunt, prophete et apostoli intelliguntur: in datore legis, id est in Christo; in baculum, id est testimoniis. Quod autem dicit, Ascendat puteus ascendat; Christum et populum illius significat optare baptismum crescere sine opera in doctrina. Denique, Seon rex Amorrheorum pugnauit contra Isrel, et uicit Isrel. Seon interpretatur tentatio oculorum; qui significat diabolum, qui se transfigurat in angelum lucis, et per hereses uerisimilia mentitur. Hanc Amorrhei habent legem, id est amaricantes, qui in amaritudine uitiorum conuersantur, et resistunt ueritatis doctoribus. Iste enim rex occiditur in unoquoque sancto, qui damnat similitudinem, et diligit ueritatem. Og uero interpretatur conclusio;  Basan, confusio. Hoc enim agit diabolus ut semper concludat uiam que ducit ad uitam. Conclusio enim precedit ut rex, confusio subsequitur tanquam plebs; quia quos concludit ne credant in Christum, quomodo apparuerit confundatur.



CAPUT XXII.

Sequitur sermo de Balaam, qui cum exisset ad maledicendum populum Dei, toquentem asinam audiuit. Que est autem ista asina, nisi bruta gentilitas, quam Balaam, id est, unusquisque idololatres, quasi brutum animal et nulla ratione renitens, quo uoluit perduxit? Sed ista angelum Dei uidit, quem homo uidere non potuit, ut agnosceremus in posterum sub aduentu angeli magni consilii, gentilem illam plebem mutata duritia nature, et solutis linguis locuturam,  ut que erat subiecta perfidie, in uocem fidei et confessionis erumperet. Angelus uero stans ante Balaam, et in tertia uice uisus ab illo, significat Christum in tribus legibus stetisse, sed in tertia uisum esse. Due autem macerie que circumdant uineas, duas leges demonstrant, quibus anime uel Ecclesie circumdantur. Alii autem dicunt per Balaam, qui uanus populus interpretatur, diabolum significari, qui asinam percussit, id est plagas super synagogas hominum dedit, donec Christus adueniret. Moraliter quoque hoc animal carnem nostram significat, que flagello tacta, uenientem Dominum indicat, quem mens ipsa carni presidens non uidebat; ita ut anxietatem spiritus perficere in hoc mundo cupientes, uelut iter tendendi impediat, donec ei inuisibilis qui sibi obuiat  innotescat. Unde per Petrum dicitur, Correctionem habuit sue uesanie, subiugale mutum hominis uoce respondit, uetuit prophete insipientiam. Insanus quippe homo subiugali muto corripitur, quando elata mens humilitatis bonum quod tenere debeat, afflicta carne memoratur. Sed huius correptionis domum idcirco Balaam non meruit, quia ad maledicendum pergens, uocem non mentem mutauit. Quis autem ille est Balaac, qui interpretatur elidens, et uult perdere populum Dei, nisi persecutores Ecclesie, qui eam ledunt? et quis Balaam, qui populus uanus interpretatur, quem Balaac uocat ad maledicendum populum Dei, nisi heretici et schismatici, qui inani doctrine dediti exprobrare populum Dei conantur;  et quantum illi maledicta et persecutiones mouent, tantum sancti in uirtutibus florent, et benedicti ac beati habentur? Sicut autem dedit Balaam consilium per quod deciperentur filii Isrel, ita per consilium hereticorum enitentibus persecutionibus fidelium multi decipiuntur.



CAPUT XXIII, XXIu.

Per huius etiam septem aras, quas cum immolationibus Domino constituit non susceptis, corda et corpora uel anime significari dicuntur, que ideo sunt septeno numero, quia ad simulationem uiri heretici suum opus faciunt. He are in monte erecte sunt, quia supra dicta tria superbia eriguntur. Qui autem in excelso fuerunt, ipsi humiliati sunt; et qui fuerunt in imo, exaltati sunt, ut dicitur, Qui se exaltauerit,  humiliabitur, et reliqua. Posuit Deus uerbum in ore Balaam, et reliqua, id est, benedictionem. Historialiter sensum aut confessionem fidei uere, more hereticorum, que illis etiam in benedictionem, si eam seruarent. Quod autem in parabolam dicit: Filius Seor, homo cuius obduratus est oculus, ostendit quod per speculum nunc uidemus, ex parte prophetamus; uel certe quod exstasi intellexit mysterium. Quod uero cadens oculos habet apertos, hoc idem est quod supra, et dicit, Fluit aqua de stilla illius, ostendit quod ex Isrel multus populus crescere. Sequitur: Illius erit in aquas multas. Aque uero multi populi sunt, uel certe aqua, doctrina euangelica, que de apostolis fluit, qui erant de semine Iacob. Quodque sequitur, Tolletur Agag rex  eius, prophetia est de Saul, qui eo quod parceret regi Agag, prouocauit se iram Domini. Quodque dicitur, uidebo illum, sed non modo, et reliqua, quoque de populo conuenit dici, eo quod futurum erat quod in regno Dauid et Salomonis nimis gloriosus fuit. Tamen manifeste de Christo dicitur. Sequitur: Orietur stella ex Iacob, et uirga consurget ex Isrel, et reliqua. Dicitur quoque ab aliquibus quod Ecclesiam demonstrant, que historialiter de populo locutus est. Ortam enim Ecclesiam demonstrant, quod dicit, Iuxta fluuios; iuxta doctrinas apostolorum potest intelligi, quasi cedri, id est sancti, pro celsitudine uirtutum. Prope aquas, sic intelligendum est sicut de fluuiis supra diximus, aqua enim de stilla fluens, doctrina uel baptismum intelligitur. Cuius semen  erit in aquas multas, id est, in multos credentes. Similis rhinoceroti: hec est benedictio unicornis, que pro magnitudine uel fortitudine unitati comparatur, que etiam figuram Pauli apostoli tenere dicitur, qui cum una lege fuit, antequam uenisset in Nouum Testamentum. Filia in uia, id est, sapientia, uel diuinitas. Hostes eius, id est sancti angeli, gentes, uitia uel demones, uel hereticos ostendit. Quodque dicitur, Ossa eorum opera uel exercitia hereticorum ostenduntur. Sagittis, id est testimoniis; quando leo, ex parte Christi, uel ex persona populi dicitur; leena uero, ex persona Ecclesie, uel anime sancte. Nullus audebat, id est hereticorum. Nuntii autem quos dicitur Balaac misisse ad Balaam, suggestiones diabolicas significant. Stella ex Iacob, id est Maria.  Stella enim in celo sita, et exit claritas ab illa; sic ex Maria claritas, id est Christus ortus est, unde Isrel hoc de Christo pro fortitudine dicitur. uirga caro Christi intelligitur. Per stellam quoque ex Iacob, Ecclesia a Christo uel a populo primitiuo potest significari; et per uirgam populus Christianus. Hec quoque stella ex Iacob, animam a sancto significat; uirga quoque hec intellectus sensum perfectum. Duces Moab, id est duces diaboli, uel uitia et peccata. Moab autem pater populi interpretatur. Filii quoque Seth, qui oppositus intelligitur, filios diaboli in hoc significant loco, qui malo oppositus est. Idumea uero, id est sanguinea, Ecclesiam significat, que Christi possessio est. Seyr, pilosus interpretatur,  diabolum significat, cuius hereditas inimicis cadet. Isrel uero sanctos qui dominantur, id est Christus, uel populus illius, uel sensus perfectus. Reliquie ciuitatis, Ecclesias hereticorum. Amalech quoque, qui lambens interpretatur, diabolum significat, lambentem hominum peccata; cuius extrema perdentur, hoc est in aduentu Christi. Cyneus quoque diabolum significat, uel populum totius mundi. Nidum tuum, id est pompam tuam. In superbia eiectus, id est, in peccatis. De stirpe Cain, id est de commedio. Assur capiat te, id est Christus, spiritualiter. Assur enim fortis uel uincens interpretatur, quod utrumque Christo conuenit. Hec quoque supra dicta possunt conuenire in figuram gentium, in fidem peruenientium. Quis uicturus est: sed utinam unus  esset, quando hec ueniunt. Aliter quis uicturus est, sic intelligendum quasi dixisset, pauci erunt, ut dictum est, Multi sunt uocati, uel quis uicturus est, id est de hominibus Iesu tempore. ueniunt, id est, Romani ueniunt de Italia: a facie solis, id est, sancti a facie Christi. Assyrii, id est, demones. Ipsi peribunt, scilicet de carnali uita.



CAPUT XXu.

Deinde Phinees sacerdos iram Domini, non solum idololatriam, sed etiam omnem carnis affectum peremit; tum placatur Dominus, cum carnis uincitur desiderium.



CAPUT XXuI.

Post hec numeratur rursus populus, numerantur  et Leuite: et interfectis primis carnibus, nouus populus Dei censeatur, ut celestem hereditatem percipiat. Porro quod sexcenta millia egressa de Aegypto numerantur, et ex ipsis duo tantum terram repromissionis ingressi; sic et in Euangelio scriptum est, Multi sunt uocati, pauci uero electi. Quod autem duo tantum ingrediuntur, ostendit ex utroque populo celestem uitam adipisci: uel propter duas uitas, actionis et contemplationis. Dehinc quinque filie Salphat, Dei iudicio hereditatem accipiunt inter fratres suos, quia nec legis plebs ab Euangelii passione excluditur.



CAPUT XXuII.

Salphat quippe umbra fortitudinis interpretatur, quia in lege sub umbra occidentis littere fortitudo spiritualis sacramenti latuit.



CAPP. XXuIII-XXX.


Post hec iehsu Moysi in monte succedit, legi enim succedit Euangelium, in quo precepta legis spiritualiter implentur; et admonemur quid quotidie offerre debemus, propter quotidianum laborem: et quid in sabbato, propter spem quietis eterne; et quid in Kalendis, propter inuocationem uite; et quid in Pascha quando consepelimur cum Christo per baptismum, quando a mortuis transimus ad uite nouitatem; quid in Pentecoste, propter gratiam Spiritus sancti, et remissionem peccatorum; quid in neomeniis mensis septimi, propter gratiam Spiritus sancti septiformem; quid in ieiunio eiusdem mensis, quando figuntur tabernacula propter hanc uitam non diligendam, eo  quod sit breuis; hoc enim significat, Habitatio in tabernaculis et uilibus umbraculis.



CAPUT XXXI.

Dehinc texitur bellum contra Madianitas, et mors diuini Balaam, in cuius nece error perfidie perimitur; sed que de Madianitis prede diuisio, et ex ea animarum oblatio in tabernaculo Dei.



CAPUT XXXII.

Post hec filii Ruben et Gad, et dimidia tribus Manasse, iumenta innumera habentes, citra Iordanem possessionem uolunt, et in terra repromissionis hereditatem habere nolunt: figurantes, quod multos mundi implicamenta occupant, ac per hoc habitationem celestis patrie non requirunt.



CAPP. XXXIII, XXXIu.

Sequitur sermo de mansionibus filiorum Isrel, et  dicitur: Profecti ex Ramesse quinta decima die mensis primi, altera die Pasche, et reliqua. Ramesse a quibusdam interpretatur commotio turbulenta, uel amaritudo, uel commotio tinee; nos uerius existimamus exprimi tonitruum gaudii ad hanc urbem. In extremis finibus Aegypti populus congregatus est; et tumultum huius mundi derelinquens, uitiis pristinis mouebatur, et a comedente sepius tinea peccatorum, et omnem amaritudinem uertens in dulcedinem, ut uocem Dei in monte Sinai audiret. Quod autem eloquia Scripturarum in istius mundi rota, appellant tonitruum, Psalmista clamat dicens: uox tonitrui tui in rota. Cumque immutati fuerimus ad euangelicam tubam, exercitati tonitruo in gaudia eximus. In mense primo, quando hiems preteriit, et abiit sibi, quando terra parturiit, et cuncta renouantur. Eximus quinto  decimo die mensis, in crastino pleno mensis lumine, quando Aegyptii circumdant et sepeliunt mortuos suos, nec euntium imitantur exemplum, et proficiscentes ex Ramesse, castrametati sunt in Soccoth. Secunda mansio, in qua panes azymos comedunt, et primum tendunt tabernaculum, unde ex re locus nomen accepit. Soccoth quippe interpretatur tabernacula, siue tentoria, et hoc septimo mense, decimo quinto die mensis, quando solemnitas tabernaculorum est. Cum ergo exierimus figamus tabernacula, scientes ad ulteriora pergendum: et tunc de fermento malitie non comedamus, sed uescamur azymis sinceritatis et ueritatis. Et profecti de Soccoth, castrametati sunt in Ethan, que est in extremo solitudinis. Tertia mansio est, in qua primum Deus uidetur in columna nubis  per diem, et columna ignis per noctem. Ethan interpretatur fortitudo, siue perfectio. Grandis fortitudo est, Aegyptum dimittere, et in extrema solitudine commorari; ex hoc intelligimus Soccoth iuxta Aegyptum fuisse, Ethan intra confinia Aegypti et eremi. Preparemus ergo nobis fortitudinem, ut illuminati igne, eius et auxilio obumbrati, ad terram repromissionis possimus peruenire. Profecti de Ethan, ingressi sunt ad Phaaroth, quod interpretatur os nobilium. Beelsephon autem interpretatur dominus aquilonis. Magdal, magnitudo uel turris. Assumpta igitur fortitudine, nobilitemur in Domino, et domini aquilonis arcana condemnemus, illiusque magnificentiam, et turrem tanquam superbiam declinemus.  Qui non ab austro est, unde Dominus uenit, se possessor aquilonis uenti frigidissimi, a quo exardescunt mala super terram: qui cum sit frigidissimus, nomine dexter uocatus, falso sibi assumens uocabulum uirtutis. Profecti de Achiroth, transierunt per medium mare in solitudine, et ambulantes uiam trium dierum per desertum Ethan, castrametati sunt in Mara, que interpretatur amaritudo. Post predicationem euangelicam, post tabernacula transmigrantium, post assumptam fortitudinem, post confessionis nobilitatem, pericula rursus occurrunt: unde scimus cauendas semper insidias, et Dei misericordiam inuocandam esse: unde et nobis in spirituali baptismo suffocetur Pharao, egressique mari Rubro occurremur Sur, in qua diebus tribus ambulantes, et aquam non  inuenientes, uenerunt in Mara, que ex eo quod aquam amaram habuit nomen accepit. Et profecti de Mara, uenerunt in Helim, qui in arietis fortis uertitur, de amaritudine uenimus ad arietes, et robustos greges, principes de quibus dicitur: Afferte Domino filios arietum. Non occurrunt fontes purissimi, nisi ubi magistrorum doctrina prorupit. Profecti sunt de Elim, et castrametati sunt super mare Rubrum. Queritur quomodo post transitionem maris Rubri, et fortis mare, et Elim, rursus ad mare Rubrum uenerunt: nisi sinus quidam maris Rubri pergentibus, in itinere occurrit. Aliud est transire mare, aliud est in proximo agere tabernacula; ex quibus etiam monemur, post euangelicam disciplinam et cibos dulcissimos triumphorum, aperire nobis interdum  mare, et preterita discrimina ante oculos ponere, quia multe differentie est transire mare, et mare procul aspicere. Hec mansio in Exodo non habetur, sed scriptum est de ea, quod de mari Rubro uenerunt ad desertum Sin, que est inter Elim et Sina. Et profecto de mari rubro, castrametati sunt in desertum Sin. Octaua mansio, licet iuxta ordinem Exodi septima sit. Sed sciendum est, quod omnis mansio usque ad montem Sinai, eremum Sin uocatur, et ex tota prouincia locus unius mansionis nomen accepit: sicut et Moab tam urbis quam prouincie est nomen. Sin autem interpretatur, rubus uel odium: quia postquam uenerimus ad eum locum, de quo Dominus nobis sit locutus, grande odium  mereamur inimici. Tunc uidemus ardere rubum Ecclesie, persecutionibus inflammari eamdem, et loquentem in ea Dominum non reperire. Profecti de deserto Sin, castrametati sunt in Daphelza, que interpretatur pulsatio: iuxta quod Dominus dicit, Pulsate et aperietur uobis. Et post octauum numerum resurrectionis Christi, incipimus sacramenta pulsare. Profecti de Daphelza, castrametati sunt in Alus. Alus autem interpretatur fermentum, quod tollens mulier, miscuit in farina. Et profecti de Alus, castrametati sunt in Raphidim, qui interpretatur dissolutio fortium, uel sanitas fortium. Et ex eo quod illa tentauit Dominum propter aquam contradictionis, nomen locus tentationis accepit: ut certe dissolutionis aut sanitas fortium Raphidim dicitur, uel dissipatus,  ubi fuit Amalech, uel propter sanitatem Isrel. Simulque notandum, quod post fermentum Alus et Massan, Ecclesie soleant nos multiplicia demonum tentamenta configere. Profectique de Raphidim, castra posuerunt in solitudinem Synai. Ad hunc locum XLuII die peruenerunt, dicente Scriptura: Mense tertio egressionis filiorum Isrel ex Aegypto, in uertice montis Synai legem datam, unde et Pentecostes celebratur solemnitas, et Euangelii sacramentum in Spiritus sancti descensione completur. Synai autem interpretatur rubi, non unus, ut supra in solitudine Sin, sed plures: ibi principium, sed hic perfectio. Aliud est enim unam, aliud omnes gratias possidere. In hac mansione legislatio, et reliqua. Usque ad finem Exodi, et que continet Leuiticus,  et quedam pars Numeri describitur. Et profecti de solitudine Synai, castrametati sunt in sepulcris concupiscentie. Ibi fastidiens celestem panem, populus desiderauit Aegyptiorum carnes: adhuc esca eorum erat in ore ipsorum, et ira Dei ascendit, et reliqua. Unde nominatus locus sepulcra concupiscentie. E quibus edocemur, qui sapientiam dimisimus mundialem, et Aegyptias ollas contempsimus, non debere murmurare contra celestem: alioquin si illa rursus uoluerimus usque ad nauseam, et statim Domini igne ualde torquebimur. Desiderium nostrum uertetur in tumulum, ut simus sepulcra dealbata, et reliqua. Profecti de sepulcris concupiscentie, castrametati sunt in Aseroth, qui uertitur in atrium: et hoc prudens lector attende, quod post tot consummatam  in duodecimo numero uirtutem, quia superbit Isrel, et in concupiscentie sepulcris carnes Aegyptias suspirauit. Rursum iacit aliud fundamentum et atrium, id est, uestibulum uirtutis: ostendens nobis et illos qui stant, posse cadere; et qui cadunt, posse resurgere. Numquid enim qui cadit non resurget? Et profecti de Asseroth, castra posuerunt in Rethma: hec est duodecima mansio. Et notandum, quod relique mansiones XuII, quarum nunc breuiter catalogus describitur. A Rethma usque Assion Gaber, id est ad XXII mansiones sub Pharan solitudinis nomine contineantur. Rethma interpretatur sonitus iuniperi. Ferunt enim, lignum hoc multo tempore ignem conseruare, ita quod si prune ex illius cinere  fuerint operte, usque ad annum peruenient: ex quo discimus, post sepulcra concupiscentie et uestibula transire ad lignum, quod multo tempore calorem tenet; aut simus feruentes spiritu, et claro sonitu Euangelia predicemus. Profecti de Rethma castrametati sunt in Remmon Phares, que interpretatur mali punici diuisio, quod alii malum granatum uocant. Hoc autem Ecclesie gremium significat, que omnem turbam credentium suo cortice tegit; aut uarietatem consonantiamque uirtutum: unde scriptum est, multitudinis autem credentium erat cor unum, et anima una, et reliqua. Sicque diuisi sunt singuli gradus, ut omnes eadem compage teneantur. Et profecti de Remmon Phares uenerunt in Lephna, quam in laterem possumus uertere. Legimus Aegyptios in  Exodo lateres, quos faciens populus ingemuit . unde discimus, itinere huius mundi nos nunc crescere, nunc decrescere, et post ordinem ecclesiasticum sepe ad laterum opus transmigrare. De Lephna castrametati sunt in Ressa. Ressa frenum interpretatur, si enim post perfectum ad luti opera descendimus, infrenandi sumus, et cursus uagi atque precipites Scripturarum retinaculis detinendi. De Ressa castrametati sunt in Celatha, que interpretatur, ut uagi currentium gressus frenis ad Ecclesiam retrahantur, et fores quos ante reliquerunt, festinent intrare. Egressi de Celatha, castrametati sunt in monte Sepher. Sepher interpretatur pulchritudo. uide quid prosunt frena, a uitiis nos trahunt, introducunt choros, et in Christo monte nos habitare faciunt. Iste iuxta  Danielem: Lapis excisus de monte sine manibus creuit in montem magnum. De monte Sepher uenerunt in Arada, qui interpretatur miraculum. Quam pulcher ordo: cum profecti post opus lateris infrenamur, post frena in Ecclesiam introducimur, post habitationem Ecclesie ad Christum montem ascendimus, in quo positi miramur in his que oculus non uidit, nec auris audiuit, et reliqua. Profecti de Arada castrametati sunt in Maceloth, qui interpretatur cetus. In hac enim consistit multitudo credentium: unde potest dicere, Ecce quam bonum, et quam iucundum habitare fratres in unum. Profecti de Maceloth uenerunt in Thath, qui in pauorem uertitur. Ascendisti in montem pulcherrimum, stupore et miraculo Christi magnitudinem confiteris: noli altum sapere, sed time.  Dominus enim superbis resistit, humilibus autem dat gratiam. Timor enim custos est uirtutum, securitas ad lapsum facilis. Profecti de Thath uenerunt in Thare, quam nonnulli uertunt in malitiam uel pasturam: quod bene ad prepositos Ecclesiarum refertur, uel custodiam anime. Si habueris pauorem, sollicitus eris: si sollicitus fueris, leo in caulas ouium tuarum non poterit introire, et omnem malitiam diaboli poteris effugere. Profecti de Thare castrametati sunt in Methica, que uertitur in dulcedinem: Calcasti uuam, elisisti insidiatores, dulces fructus protinus laboris consequeris, ut merito dicas, Quam dulcia faucibus nostris, et reliqua. Profecti de Methica, castra posuerunt in Asmona, que interpretatur festinans - ut  postquam dulces fructus laboris messuerimus, non simus quieti, contenti, sed rursum ad ulteriora properantes, obliuiscamur preteritorum, et in futura nos extendamus. Profecti de Asmona castrametati sunt in Maseroth, que interpretatur uinculum siue disciplina: ut festino gradu pergamus ad magistros, et precepta uirtutum uincula putemus eterna, de quibus Isaias dicit, Post te ambulant uincti manicis. De Maseroth castrametati sunt in Bareiacha, que interpretatur filius necessitatis, siue stridoris, qui sunt filii necessitatis, psalmus iste nos docet: Afferte Domino filii Dei, afferte Domino filios arietum. Que est tanta necessitas, que nolentibus imponitur, si scutis uincula ueritatis contendens cum aduersariis ligabis, et uinctos duces ad captiuitatem, et in templo Domini  omnes dicent gloriam. Porro cum conuertimus filios stridoris, ad illum refert, quod illum timores supplicii ueteris loci, ubi est fletus et stridor dentium, deserentes ex diaboli uinculis, Christo credentium turba colla submittit. Profecti de Bareiacha, castrametati sunt in monte Galaad, quod interpretatur nuntius, uel accinctus, uel concisio. Haud aliter possumus magistri discipulorum atque credentium, illos facere filios necessitatis, nisi preceptores eorum fecerimus credulissimos. In occisionem non parcat manus nostra armum, aut extremum auricule de ore leonis extrahere. Unde et Dauid in matutino dicit, Interficiebam omnes peccatores terre. De nuntiatione et accinctione hec breuiter possumus dicere: quod filios necessitatis grandes ad uirtutum stimulos suggeramus,  cum illis denuntiauerimus prima, ac futurorum accinctus in bello docuerimus horum trium. Quicquid magister fecerit, in monte consistit. Et de Galaad castrametati sunt in Hietabatha, que interpretatur bonitas. Et cum uenerimus in uirum perfectum, id est in sacerdotalem gradum, et etatis plenitudinis Christi, cum Dauid dicamus: In te Domine speraui, non confundar in eternum. Pastor enim bonus ponat animam suam pro ouibus suis. De Hietabatha castrametati sunt in Ebrona, que interpretatur transitus, uel transitio. Ad hanc uenit uerus transitor, qui quotidie ingemiscit; et dicit: Hec recordatus sum, et effudi in me animam meam, quoniam transibo in locum tabernaculi admirabilis usque ad domum Dei. Denique et Paulus dicit: Preteriit enim figura huius mundi.  Egressi de Ebrona castrametati sunt in Assion Gaber, que transfertur in lingua uiridi, uel de dubitatione hominis, per quod seduli et diligentis magistri doctrina monstratur, cedentis ligna informia, et dolantis facientisque uasa diuersa in domo magna. Possunt ligna nationes, uiri saltuum et omnium genera arborum, ac per hoc gentium figurare multitudinem. Hucusque solitudo Pharan. De Assion Gaber castrametati sunt in desertum Sin que est Cades. Queritur, cur octaua mansio XXXuI esse dicatur; sed sciendum est, quod prius per Samech litteram scribitur, interpretaturque rubus uel odium. Hec autem per Zade uertitur, que in mandatum, illudque quod coniungitur. Cades, non ut plerique putant, sancta dicitur, sed dicitur mutata: de qua in psalmo Dauidico  dicitur, Commouebit desertum Cades. Si autem sancta interpretatur, per antiphrasim intelligendum est: ut dicitur bellum, quod minime bonum; lucus, quod minime luceat. In hac mansione moritur Maria, et propter aquas contradictionis Moyses et Aaron offendunt Dominum. Ubi autem mandatum, ibi peccatum, ibi offensa, ibi mors. De Cades castrametati sunt in Hor, qui interpretatur mons: quasi legeretur, ascendit in montem montis, uel in uertice montis: per quod significatur, quod de uirtutibus non debemus esse securi, sed semper in excelsiore gradu ad uirtutum culmina festinemus. De monte Hor castra posuerunt in Selmona. Profecti de Selmona uenerunt in Sinon. He due mansiones in ordine historie non  habentur pro illis. Egressi de monte Hor per oram maris Rubri, ut circuirent terram Edon: ex quo ostenditur, in finibus terre Idumeos esse positos. Selmon interpretatur imaguncula: quia nimirum ibi est expressa imago Saluatoris, per serpentem ereum, qui in ligno pependit. Sinon interpretatur os: quia postquam passionem Filii Dei cognoscimus, quod ex corde credimus, ore pronuntiamus. Profecti de Sinon, uenerunt in Oboth, qui interpretatur magus, siue pithonissa. Unde monstratur, quia post imaginem Dei, qui in corde ratione signatur, et confessionem fidei que in ore confertur, consurgunt serpentes, et artes malefice ad bella nos prouocant; sed omni custodia seruemus cor nostrum. Profecti de Oboth, castrametati sunt in Tealzarim: que sonat,  aceruos lapidum transeuntium. Hi sunt sancti, ad alias mansiones post istum mundum festinantes. De Tealzarim uenerunt in Dibon Gad, quod interpretatur fortiter intellecta tentatio. Per quod significatur, quia non debemus ignorare inimici astutias. Si enim intelligantur, intellecte fortiter superantur. De Dibon Gad castrametati in Almon Deblataim, contemptus saltarum, siue opprobriorum. Per hoc discimus, omnia dulcia et illecebras uoluptatum in mundo contemnendas, inebriari non debere uino, in quo est luxuria. Quod autem opprobrium contemnendum sit, ac beatitudinem pariat, Saluator plenissime docet. De Almona Deblataim, castrametati sunt in montibus Abarim contra Nabo. Abarim interpretantur montes transeuntium. Nabo interpretatur conclusio, in qua finitur  lex, et non inuenitur illius memoria: simulque considera, quod habitatio transeuntium in monte sita est; sed post montes in campestria Moab et Iordanis fluenta descendimus. Nihil enim tam periculosum est, quam iactantia uirtutum tumens. Profecti de montibus Abarim, castrametati sunt in campestribus Moab ad Iordanem iuxta Ierico: ibique fixerunt tentoria, a domo sollicitudinis usque ad Belsathaim. Per campestria, ut diximus, designatur custos omnium uirtutum, humilitas. Belsathaim interpretatur luctus spinarum: quod significat, quod pristina peccata debemus lugere, que sunt spine suffocantes sementem Domini. Post hec docetur populus, ut idola destruat, et nulla de prioribus habitationibus reseruent: ad significandum quod cum ad terram sancte repromissionis  per fidem ingredimur, simul cum idololatria etiam omnia uitia extinguamus.



CAPUT XXXu.

Post hec precipitur, ut dentur Leuitis urbes ad habitandum, et suburbia illarum: hereditatem inter fratres suos non accipiant. Per quod his qui diuino ministerio ac sacerdotio funguntur, precipitur, ut iuxta Apostolum, habentes uictum et uestitum, his contenti sint; ut possint cum Paulo apostolo dicere, Nostra autem conuersatio in celis est. Habent tamen quasdam urbes et uiculos ad habitandum. Dignus est enim operarius mercede sua.



EXPLANATIO IN QUINTUM LIBRUM MOSIS, Qui Hebraice ELLEHADDEBARIM, Grece DEUTERONOMIUM, Latine ALTERA LEX dicitur.



CAPP. I, II.


Sciendum sane est, quod in Deuteronomio repetitio est precedentium quatuor librorum, et tamen in se multa propria continet. Quod autem Deuteronomium secunda lex, uel iteratio legis dicitur: significat, quod nouum Testamentum ueteri succederet. Sed tamen sciendum, quibus modis hic liber Euangelium figuret: quod ita dicitur, quia hic liber fuerat in natura, antequam fuisset in littera. In tribus quoque libris fuit, antequam fuisset in uno libro: quod etiam Euangelio conuenit: ut Paulus ait, Segregatus in Euangelium Dei, quod ante promiserat per prophetas suos. Tres quoque persone in hoc libro cooperate erant, id est, Patris, et Moysi, plebisque cui annuntiatur. Sic et Euangelium totidem ostendit personas, id est Christi, quatuor Euangelistarum,  et audientium. In hoc quoque principio notandum est, quid indicet quod Deuteronomium duodecim diebus scribitur. Per quod ostenditur, quia sicut Deuteronomium pro eo quod secunda lex est, Euangelium significat: sic et contestatio illius duodecim diebus apostolorum numerum designat. Per quos significat duodecim apostolos, abiecto Iuda proditore, a Deo electos. uel certe significat Iudaice plebis lapsum: et in Euangelio per transgressionem Decalogi mandatorum. Sed et illud, quod in illo quatuor loca, inter que locutus est Moyses, ubi aurum multum habent, Euangelicum sacramentum designat, quod spirituali sensu pollet. Hoc quoque Deuteronomium in duobus modis fuit obscurum, id est, in natura et littera: hoc est, quando fuit in quatuor libris separatim: tunc uero reuelatur,  quando a quatuor libris excipitur. Sic quoque Euangelium fuit per naturam et litteram, usque dum sensus denuntiatus est. Hec sunt uerba, et reliqua. Huic sententie in persona Moysi, quod enim aliquis de Moyse dixisset, ille de seipso dixit, in persona Spiritus sancti et translatoris. Hic quoque liber aliquam imperfectionem habere dicitur, dum non ad decem peruenit: Augustino dicente, Omnis perfectio numerorum inter decem et triginta, et centum et mille consistit. Sed tamen perfectionem habet, dum in ipso finitur numerus librorum. Deuteronomium patribus et filiis dictum est, quod bene conuenit ad terram repromissam: ut est, Qui fecerit hec, uiuet in illis. Filiis dicitur: Audite hec, ut custodiant filii uestri post uos. Futuram autem Euangelii mercedem animabus  in futurum promiserat. Dum autem figurauit hic Euangelium liber, ubi est proprietas uniuscuiusque libri. Prior autem liber predicat doctrinam corporis, id est, immolationem uictimarum; et de littera, quia dixit prior, Qui occidit proximum suum, occidetur. Alter non de littera, sed de sensu; non de carne, sed de anima; non de immolatione carnali, sed spirituali; non de bono presenti, sed de futuro predicat. Per historiam et sensum, per presentiam et  absentiam aliis quoque aptius uidetur, si hic dixisset uoces, et non uerba. uerba autem nouo Testamento, hoc est, Euangelio conueniunt, sed etiam de hoc libro uerba recte dicuntur, quia Euangelica eloquia prefigurant; uel eo quod uerba postea non fuissent mutanda, que locutus est Moyses, in hoc dignitatem persone ostendit. Ad uniuersum Isrel. Congrue dixit ad omne, quia omnis non dicitur nisi de turba, ut alii: totum uero ad utrumque numerum, siue singuraliter, siue pluraliter. In eo uero quod dicitur, Ad omnem Isrel, agentibus reparantur in figuram Christi Euangelii, ad omnem animam Dominum uidentem, Euangelium predicantem trans Iordanem, significat, hec uerba ante baptismum dicta fuisse. Solitudo uero Ecclesiam significat, spiritualiterque  ab omnibus intus solitudo est contra Rubrum mare. In hoc significatur, quod hi quibus hec uerba historialiter dicuntur, fuissent contrarii baptismo, siue ueritatis legis, que illis data est. Inter Pharan, et Tophel, et Laban, et Aseroth, quorum interpretatio est, auctus, insulsa, dealbatio, et atria, qui quatuor mentes, ut supra diximus, quatuor Euangelia significant, a quibus Ecclesia augetur in fide. Insulsa, contra uitia et diabolum. Dealbata, in baptismo et penitentia, et resurrectione. Atria, id est, Ecclesia uel Euangelium. Hi etiam mentes quadriformem hominem significare possunt, quatuor creaturis consistentem, humido scilicet, et arido, frigido et calido, cui Euangelium predicatur. Duodecim quoque dies, duodecim prophetas significant. Coreb uero unde lex  incipitur, synagogam demonstrat, a qua lex noui Testamenti inchoatur.

Per uiam montis, et reliqua. Hoc stabilitatem Legis, eo quod mutata esset littera ad sensum; uel quod Euangelium cuius figuram hic liber tenet, uitam ascensionis per fidem ad celum denuntiat. Lex a monte Sina incipitur, et in monte Seyr finitur. Seyr autem pilosus interpretatur, quo indicatur mortalitas. Sicut enim lex littere de immolandis uictimis, et de occisione illorum qui proximos occiderent, preceperat: sic Euangelium de occisione peccatorum et uitiorum est. Quadraginta autem anni, quibus laboriose peractis ad terram repromissionis filii Isrel peruenerunt, significat totum tempus quo Ecclesia laboribus uiuit, que denarium predicat, locum  legis obseruat. Quaternum, propter quatuor Euangelia. Decies autem quatuor, quadraginta sunt. Denique et Dominus quadraginta diebus ieiunauit, et esuriens tentatus est: ut ostenderet nobis in preterito tempore debere tolerare tentationes. Prima die, et reliqua. Congruum quippe fuit primo die legem loqui. Lex de primitiuis imperauit, uel eo quod lex illis lux fuisset, si tamen quod plebs essent: uel eo quod figurat Euangelium datum in die noui Testamenti.  Primo die ueterem significat, secunda nouum. Locutus est Moyses, et reliqua. Hec sententia Iore regis dicitur, qui non uidet eum quem prosequitur; et non illis admittitur ad presentiam regis uenire, sed per alium uerba regis ad illum mittuntur: sic per Moysen uerba Dei ad Isrel mittuntur. Ideo non dicitur, locutus est Deus, sed, Moysi locutus est Deus: quia populus Dei conspectibus fuit indignus. Ad filios Isrel. Ideo non ad Isrel, sed ad filios dicitur, quod in adoratione idolorum fuerunt diuisi, uel quod sexcentorum millium de Aegypto egredientium, filii tantum ad terram promissionis peruenerunt, excepto Caleph et Iosue; uel sic intelligendum est, quod dicit, ad filios Isrel: quasi dixisset, non ad gentes. Omnia preceperat illi. Hoc ostenditur,  quod non maius neque minus, quam ut audiuit, ediceret illis. Postquam percussit, et reliqua. Aptum uidetur Moysi edicere plebi Isrelitico, postquam illis uictoriam dedit de Seon et Og, ut bene audirent legem. Percussit, id est corpore et anima. Seon et rex Amorrheorum, demonem regem gentium figurat, uel sensum malum, regem uitiorum. Moyses figuram Christi significat, supradictos percutientem, siue sensum bonum. Cepit Moyses explanare legem, et reliqua. Dignitatem indicat Moysi, dum ilii plana fuerat lex, et ipse explanat populo, in eo quod dicit: Dominus Deus suadet plebi. Locutus est ad nos, dignitas persone in hoc ostenditur. Sufficiat uobis, quod in monte hoc mansistis: ac si diceret: Qui indigni estis habitare in terra, uel per hoc significatur, quod  essent indigni in lege Domini inhabitare. Reuertimini, id est in peccata uestra ad Aegyptum. Aliter reuertimini per Abraham, Isaac, et Iacob, siue per historiam et sensum. Et uenite, id est uenistis ad montem: id est, uenistis ad superbiam Amorrheorum et uitiorum. Si autem in bonam partem annuntiamus, sicut dicimus, Ad montem, id est, ad fidem Amorrheorum, id est peccatorum, quia de peccato ornatur Ecclesia in fide, et cetera in loca. Ad cetera uitia humiliora, ad montana a lege Dei, et humiliora, id est peccata. Contra meridiem, id est prosperitatem huius mundi. Et iuxta littus, id est, terre maris, inquit, tradidi uobis, id est, prophetiam. Ingredimini, id est, in Ecclesiam, uel ad fidem Euangelii uel in regnum celorum; et possidere, id est contra ac si diceret,  non pro uobis: quia non meruistis, sed propter dilectionem patrum uestrorum. Addat ad hunc numerum, usque sicut locutus est: id est, sic erit semen tuum sicut stelle celi. Date ex uobis, id est eligite ex uobis: uiros sapientes, id est in lege et gnatos, hoc est in rebus plebis, et quorum conuersatio probata sit. Tribunus dicitur, qui tribui imperat, ut alii; significat doctores, in tribus legibus fidem Trinitatis docentes. Centurio uero qui super centum sit, significat doctores qui predicant premia celestia in futuro, uel centuplum in presenti. Quinquagenarium super quinquaginta similiter doctores significat, penitentiam predicantes. Unusquisque autem ex quinque sensibus in apostolis impletur. Ipsi enim  predicauerunt uniuersa supradicta. Decanus autem imperat super decem, signat decem uerba legis narrantem. Ordo autem crescendi est in tribunis et centurionibus, et est quoque ordo credendi. Quatuor autem ordines, quorum principium quatuor Euangelia in numero figurant, que quatuor uirtutes principales docuerunt, id est, Iustitiam, Prudentiam, Temperantiam, Fortitudinem. Moyses uero Christum signat in electione principum: principes quoque qui eliguntur, duodecim apostoli figurantur, cum quatuor Euangeliis a Christo electos, ad principatum super Ecclesiam. Et quod iustum est iudicate. Hec sententia equitate iudicii iudicat, apostolos quoque figurat: quibus dicitur, Sedebitis, et iudicabitis duodecim tribus Isrel. Ascende, id est in summitate perfectorum:  aliter ascende et posside, id est premiis. Sicut locutus est Dominus Deus tuus, id est prophetauit uobis. Nolite metuere, id est corde; neque paueatis, id est in ore. Cumque sermo placuisset, in hoc plebis iudicium indicatur. Misi ex uobis duodecim uiuos, et reliqua. Qui duodecim uiri, qui tali numero duodecim apostolos possunt significare. uallis autem botri, per anticipationem dicta est. Botros autem superius diximus significare, que apostoli duabus uectibus, id est duabus legibus predicando portantur. Ab aquilone ad dexteram, id est aperte infidelitatis usque ad calorem fidei, atque dixistis: Odit uos Dominus. Hec sententia populum incredulum demonstrat. Cumque audisset Dominus uocem sermonum: auditio Domini more hominis dicitur sermonum uestrorum: quia non in  unitate audiui eos, ut dicitur, turba non unius uoluntatis. Aliter unus peccatorum multi uocantur, et multi iustorum unus uocatur. Preter Caleph, qui figuram penitentie tenet. Et ipsi dabo terram, ac si diceret, non uocabis: ut dicitur, Multi sunt uocati, etc. Quam calcauit pes uester, hic intelligitur, quod nisi quis considerauerit regnum Dei per credulitatem predicationis, non intrabit in regnum celorum. Bini uocantur ad terram promissam, id est Caleph, et Iosue. Bini etiam intrant in regnum celorum, id est qui duas leges implent, innocentes et penitentes, siue corpus et anima. Egressus Amorrheus, qui habitat in montibus, id est, heretici habitantes in superbiis.



CAPUT III.

 Seyr nomen loci est, et Hornia similiter, que Ecclesiam significant, quam peccatores persequuntur. Sic iurauit Dominus, ut uero dixit: Non uidebit quispiam, et reliqua. Arbog mons est. Arer ciuitas, Galaad regio. Moab ab Occidente. Basan ciuitas de medio tribus Manasse, certam diuisionem habet inter corpus et animam, inter actualem et contemplati uam uitam, inter historiam et sensum, regio et ciuitates et cuncta Basan. Gessum fons est, et Magati locus. Iayr et Machir unus uir est. Usque ad medium, id est sacerdos usque ad torrentem. Eboc, id est ad occidentem usque ad Iordanem. Ad aquilonem uenerunt ad occidentem, et usque ad mare deserti. Ad occidentem Sairdas montis. Pascha ad dexteram  partem. Expediri, usque hoc, iumenta. In hac sententia tria ostenduntur, id est, inceptio in baptismo, possessio in fide, uoluntas in eleuatione mentis ad superna. Precatusque sum Dominum, id est ut terram repromissionis intraret. Cepisti ostendere seruo tuo magnitudinem tuam: id est in uestimentis mentis portantis de Aegypto in mari et in petra; et in manu fortissima, id est in pugnas contra Amalechitas. Neque enim Dominus alius uel in celo: ideo hoc dicit, quod multos in Aegypto uiderunt deos, qui non potuerunt saluare plebem, nisi Dominus, uelut in terra imaginem bouis uiderunt. In hoc autem itinere plenitudo ostenditur, id est pro eis qui transierunt Iordanem, et plenitudo in his qui remanserunt in terra Moab. Plenam enim in terram repromissam uenerunt:  quod significat plenitudinem legis, que populo data est in plenitudinem, dum sensus defuerit. Aliter remanentes in terra Moab, significat illos qui ante legem in lege fuerunt, ut Abraham, Isaac et Iacob; uel gentes que peruenerunt ad baptismum; uel illos qui contra baptismum fiunt, uel uidet populum qui non crediderunt Christo, cum lege baptismi. Terram uero repromissam intrantes, significant baptismum accipientes, et in Ecclesia manentes. Reuersio autem illorum, in qua facit pugna ante et retro: demonstrat pugnam corporis et anime. Hi quoque fiunt inter Moab, et inter terram repromissionis, figuram populorum possunt tenere, peruenientium ad unitatem legis Christi. Non enim transibis Iordanem istum. Dum aliter hec sententia intelligitur. Requies enim  uidetur, et iam uisio Domini non habitabit. Aliter uisio pro uindicta intelligenda est, nec peccatum in futurum uindicaretur.



CAPUT Iu.

Custodi ergo temetipsum: id est ab adorando idola: que uiderunt, id est in scriptionibus. Ardebat usque ad celum. Hyperbolice hoc dixit. uocem arborum illius audistis, id est legem; uel hic pars pro toto dicitur, et formam penitus non uidistis. Forsitan enim si uidissent formam, fecissent imaginem: non uidistis aliquam similitudinem maiestatis Dei illius. Deus emulator, id est quando non excedimus modum peccati. Testes inuoco celum et terram, id est in auxilio bino. Terret plebem, id est uerbo Dei, et persona  sua celum et terram; ac si diceret: Testes uocis erunt celum et terra, quod si adoraueritis deos alienos, celum uocabis, non pluet super terram, et terra non germinabit fructum suum. Et dicetis, Quando adorauerint hic? Hi sunt testes, qui inuocati sunt super nos, si adorauerimus deos alienos. Aliter celum et terra, animam et corpus significare possunt, uel incarnationem et diuinitatem, uel legem littere et noui Testamenti, que non uident, nec audiunt. In hac sententia precauet, quod multas imagines idolorum apud Chananeos uidissent. Per tentationes, id est, ut in Mannaan. Et in alienigenarum, id est Amalech. Signa, id est figuras. Atque portenta, ut fuit serpens. Robustam manum, brachiumque extentum, id est in pugnas. Per tres ciuitates quas superauit Moyses  ante Iordanem, fides trium legum, uel fides Trinitatis ante baptismum indicatur.



CAPUT u.

Et uidimus facie ad faciem. Hoc ex persona Moysi tantum dicitur. Et medius fui, et reliqua. Sic et Christus mediator Dei et hominum. Timuistis enim ignem. In hoc plebem suam. Non usurpabis, id est non timeas, ut sanctifices illum uictimis siue opere. Sex diebus operaberis terram. Hec sententia figuram ueteris Testamenti tenet, septimus dies sabbati, figuram noui Testamenti, in qua legis spirituales hostias Domino offerimus. Non declinamus ad dexteram, id est ad uanam gloriam; neque ad sinistram, adorando idola.



CAPUT uI.

Diliges Dominum Deum tuum. Imperatio et probibitio  in hac sententia ostenditur. Imperatio, dum dicitur, Diliges; prohibitio, Non diliges deos alienos. Aliter, Non diliges, ut dilexisti ante. Hec quoque sententia precellit aliud, ubi dicitur: Non adorabis deos alienos, quod pertinet ad opus deserti. Quod uero hic dicitur, ad opus terre pertinet promissionis. Ex persona quoque ueteris dicitur, Non habebis deos alienos: Ex persona noui, Diliges, et reliqua. More quoque artificis dilectio primum ponitur, quia sit omnium mandatorum fundamentum. Ita enim artifex fundamentum primo ponit, et deinde edificat domum. Sic et nos decet dilectionem fundamentum primum ponere, ac deinde bona opera instituere. Ex toto corde, id est ex parte qua corpus animatur. Ex anima, hac parte qua  intelligitur super omnem creaturam. Et ex tota fortitudine, id est parte corporis; ut extollerent altitudinem creaturarum similem fuisse altitudini Creatoris. Aptum autem fuit tribus locis imperari dilectionem, in corde et anima et fortitudine, dum tres habitationes, id est Aegyptum et eremum, et terram repromissionis habuerunt. Aliter dicitur, corde et anima pro uno accipitur; et fortitudine, secundo. Aptum est enim, ut duobus locis dilectio sit, dum omnes homines duabus consistunt substantiis, anima et corpore; uel duabus aliis, id est pane sine fermento; et manu tua, id est opere tuo. In lumine, id est in opere.



CAPP. uII-XIII.

Cum uero ad Abraham Dominus de futuro loqueretur,  non septem gentes, sed decem dinumerat, quarum terram semen illius possideret: qui numerus adiecta idololatria gentium, blasphemia Iudeorum, hereticorum errore, uerissime adimpletur: quibus donec intellectu Aegyptum commemorat, multitu subiacet.

Si autem quis egressus de Aegypto, ad eremum perueniat, spirituali trium dierum itinere, de impugnatione gentium liberabitur: que septem principalia uitia figurant, que per Dei gratiam unusquisque miles uincit. Quod uero numeri maiores esse dicuntur, hec ratio est, quia plura uitia quam uirtutes. Quod dicitur, Non ibis cum eis, id est in adorando idola, intelligendum est. Scissusque fortis, id est itinere Iordanis, siue in pugnis. Auferat Dominus a te,  id est plenitudinem hanc, et infirmitates pessimas, id est decem plagas Aegypti. Non parcet illis oculus tuus, et reliqua. In hoc illorum cupiditati precauet. Nolite metuere, quia timor imperfectorum est. Non parcet oculus tuus: id est, diis illorum, id est, cupiditas tua uitiis illorum. Crabrones, id est mali mores illorum. Deus magnus ad libandum, et terribilis in uindicta. Quod uero dicit, De gentibus non delendis, pariter ne forte bestia multiplicarentur contra illos: cauendum nobis esse ostendit, ne forte expulsis peccatis a carne nostra, et repente superatis, accedant contra nos bestie spirituales, hoc est iactantia, uel superbia, uel certe uana gloria, que surrexerint maiori labore exstirpabuntur quam carnalia uitia. Loth enim et in monte positus concubitu nefario pollutus  est, qui in Sodomis habitans se continuit, ut non peccaret. Ac per hoc quodcunque uitium expulerimus, statim loco illius plantetur uirtus: ne forte repulsus spiritus, iterum reuertens inueniat domum nostram uacantem. Dispe, id est genus uiperarum, quod hereticorum tenet figuram, qui Trinitatem blasphemans, quod sub iuramento pollicitus est. Iurat Dominus per seipsum, quia non habet alium altiorem, per quem iuret. En Domini Dei tui celum est, ac si diceret, habet Dominus potestatem, si pluat celum, an non super nos. Et celum celi, id est stelle: aliter per celum angeli intelliguntur. Celum uero celi, anime sanctorum, ut est. Stella enim a stella differt in claritate, ita et resurrectio mortuorum, uel historia et sensus, et terra, id est  fructus terre, uel corpus et anima, et omnia que in eis sunt, id est Adam cum suo genere.

Deus magnus, id est in Aegypto.

Et potens, id est in mari.

Terribilis, contra Amalech.

Qui personas non accipit, uituperauit hic plebem, qui personas acciperet.

Ipse est laus tua, id est, ut ipsum laudes.

Mare Rubrum, propter limum rubicundum dicitur.

Pones benedictiones super montem. Hec sententia respicit ad locum ubi dicitur: Testes inuoco celum et terram, sed duo montes in testimonium proferantur. Ac si diceret: Habebitis benedictiones super uos, si legem Domini custodieritis, et maledictiones, si non custodieritis. Aliter benedictio super montes ad  Isrel pertinet, maledictio uero ad Chananeos. Hi quoque montes in terra repromissionis esse dicuntur, et alii nominibus nominari, id est, Libanus in parte Aquilonis, et Libanus minor in dextra parte eiusdem terre. Sed ab aliis dicitur, quod hi montes non tam historialiter fuissent quam ad testificationem benedictionis et maledictionis dicuntur. Mystice autem hi duo montes pro duabus legibus possunt accipi. Gebal pro ueteri, qui uindictam commisit. Gazarim pro nouo, qui indulgentiam docuit. Possunt etiam hi montes summitatem perfectorum et superbiam impiorum demonstrare, uel quod in fine dicitur uite: uenite, benedicti Patris mei, possidete regnum quod paratum est uobis, et reliqua. Et: Ite,  maledicti, in ignem eternum. Aliter Gebal pro maledictione, pro parte carnis ponitur, sicut et Paulus apostolus ait: Scio quod non est bonum in carne mea. Gazarim cum benedictione, pro anima in illo loco. id est, in Silo.

In hac sententia precauet, quod si unusquisque in domo sua immolaret, idola fecissent, filios et filias comburentes igni. Non quod hoc Aegyptii fecissent, sed Chananei obrutum negabitur, id est sensus testimoniis. Egressi sunt filii Eliab, id est filii iniqui, uel filii peccatorum.



CAPUT XIu.

Non facies caluitium super mortuum. Hoc historialiter manifestum est. Spiritualiter potest intelligi quod dicit, ne radatis mortales uoluntate causa diaboli  uel heretici, quod in duas partes ungulas findunt, id est, qui credit duas leges, sed diuinam dilectionem non implent, aut actualem aut theoricam uitam, uel Incarnationem et diuinitatem, et ruminat in opere. Comedetis, id est credendo, de his que ruminant, et ungulam findunt, id est de his qui quod credunt corde, opere non differunt. Pinnulas, id est, mandata legis; et squammas, id est cogitationes multas; omnes mundas, id est sanctos, qui ideo aues dicuntur, quia cogitationibus et operibus mundis ad superna uolant. Aues immunde, hereticos significant. Iuxta genus suum, id est si acciderit aliquid quod illi simile sit in forma, non prohibetur nisi de genere illorum. Omnes autem aues immunde quas  diximus, diuersa genera hereticorum significant. Quod uestis Isrel in eremo nulla uetustate defecit, potest figurare futuram incorruptibilitatem corporum, ubi illa que corruptibilia sunt sine corruptione permanebunt. Quod uero dicitur: Non coques hedum in lacte matris sue, ostendit quod quem hedus significat non est coquendus in lacte matris sue, id est, non purgandus mediocribus Ecclesie disciplinis, sed austerioribus preceptis illius peccata purganda sunt, ut qui per lasciuie blandimenta se perdidit fortiori disciplina se redimat, ut ceteri uidentes timeant. Per decimam partem quam Dominus a populo postulat significantur decem sensus, quos unusquisque nostrum reddere debet Domino. Anno tertio aliam decimam separabis. Postulatio autem anno tertio, ostendit Dominum  preuidentem bella illis. Futura enim in terra repromissionis anno tertio dixit: Usquequo eorum uinee creuerunt? uel pro tribus annis, quibus, ut dixerunt, fuerunt tribus Ruben et Gad, et dimidia tribus Manasse in terra repromissionis in pugnis magnis. Separabis mihi aliam decimam, id est sacerdotibus, ac si per hoc sacerdotibus diceret.



CAPUT Xu.

Cum tibi uenditus fuerit frater tuus Hebreus. Per fratrem sensus intelligitur. Hebreus transiens interpretatur. Hebrea, id est anima uniuscuiusque perfecti de gentilitate, ad baptismum transiens.

Per septem annos, quibus seruire precipitur, acti ue uite perfectio designatur.

 Per septimum annum, quo dimittitur, actiua uita exprimitur.

Sicque auris illius subula perforatur, dum mens subtilitate timoris percutitur.

Aliter sex anni sex etates mundi significant. Septimus uero annus diem iudicii designat: subula sapientiam, qua auris, id est sensus, perforatur. Ianua, id est fides domus tue, id est Ecclesie. Primogenitus opus perfectum significat. Quod autem dicit: Quidquid masculinum, ostenditur quod non debemus opus molle Deo offerre. Sexus quoque masculus sensum perfectum indicat. Quod autem dicit: Non operaberis in primogenito bouis, et non tondebis primogenita ouium tuarum, ostendit quod si quid robustum incipimus exercere, et hoc significatur in primogenito  bouis; uel cum uita nostra aliquid innocuum inchoat, dignum est ut humanis oculis, quasi subducto uellere non ostendatur. Hoc enim significatur per hoc quod dicitur: Non tondebis primogenita ouium. Cecus populum gentilem significare potest, qui potuisset uiam salutis intrare, si uidisset. Claudus uero dicitur qui non implet utramque dilectionem; qui uidet quidem uiam, sed non ambulat in ea. Potest quoque claudus populum Iudaicum significare, credentem tantum litteram, et non sensum. Quasi capra, id est Ecclesia; et ceruo, id est apostolorum populo. Sanguinem illorum non comedas, sed effundas in terram. Per hoc indicatur nos oportere magnopere de meritis interpretari, sed in iudicium Ecclesie effundere. Obseruabis mensem, id est ieiunium.



CAPP. XuI-XuIII.


Solemnitatem quoque tabernaculorum, id est mense Septembris. In solemnitate Azymorum, id est Pascha. Hebdomadarum, id est quinquagesima. Quod uero dicitur: Non plantabis lucum, neque omnem arborem iuxta altare Domini Dei tui, significat quod circa dominicam fidem nichil in uerbis infructuosis, nichil audientie secularis, nichil illecebrosum debemus componere. Hoc enim significant ligna nemorosa sine ullo fructu. Sed sola pietate ueritatis scientiam predicationis teneamus. Illud autem quod dicitur: Prophetam de gente tua, sicut me, suscitabit Deus, quanquam iuxta historiam de Iosue dici potest, tamen de Christo manifesta prophetia est, qui uerus propheta de gente Isrel ortus est. Et sicut Moyses dispensator  erat ueteris Testamenti, ita et Christus noui. Denique in Euangelio Dominus dicit: Si crederetis Moysi, crederetis et mihi, de me enim ille scripit. Quodque dicit, Sicut me, secundum carnem, et non secundum diuinitatem intelligendum est. Quod autem promittit Dominus ultionem in illos qui uerba prophete, id est Christi, audire nollent, comminatio est, plebisque Christi uerba. Hic est autem uerus Propheta, de quo dicitur: Non est Propheta sine honore, nisi in patria sua.



CAPUT XIX.

De illo qui cum amico suo simpliciter uadit in siluam ad ligna cedrina, et reliqua. Ad siluam quippe cum amico imus, quoties ad intuenda subditorum delicta  conuertimur. Et simpliciter cum delinquentium uitia sua intentione referamus. Sed securis manus figit, cum sese increpatio plus quam necesse est in asperitatem pertrahit. Ferrum quoque de manubrio prosilit, cum de correctione sermo durior excedit. Et unicum percutit, qui auditorem suum prolata contumelia a spirituali dilectione interficit. Correpti namque mens ad odium proruit, si huic immoderata increpatio plus quam debuit adiicit. Sed is qui incaute ligna percutit, et proximum exstinguit, ad tres necesse est urbes fugiat, ut in una illarum defensus uiuat, quasi ad penitentie lamenta conuersus, in unitate sacramenti sub spe, fide et caritate absconditur. Reus perpetrati homicidii non tenetur, quem inuenerit, non occidit. Quia cum districtus iudex uenerit,  qui se nobis per nature consortium iunxit, ab illo procul dubio culpe reatum non expetet quem sub illius uenia spes, fides, caritas, abscondit. Sequitur: Non stabit testimonium unius contra aliquem, sed in ore duorum uel trium testium stabit omne uerbum. Licet historialiter obseruandum est, tamen contra quoslibet impios uel hereticos agimus sanctas Scripturas in dubium uocari. Sensus quippe nostri attestatio sine his testibus non habet fidem. Adhibet duos testes, scilicet uetus et Nouum; adhibe etiam quatuor Euangelia, prophetas, apostolum, sicque stabit omne uerbum. Addet res alias in terra repromissa, id est credulitatem Patris, et Filii, et Spiritus sancti. In terra Ecclesie post baptismum stabit sacerdos, id est lex uel Christus, uel unusquisque doctor perfectus,  confirmans non contra hereticos, demones, uel uitia; duces uero prophete, uel apostoli, intelliguntur.



CAPUT XX.

Eiiciuntur ex prelio qui nouam domum edificauerunt, simul qui uineam plantauerunt, aut qui uxorem desponderunt, quia non potest diuine militie seruire, qui seruit negotiis secularibus. Homo quoque formidolosus et pauidus proiicietur e pugna, ne pauere faciat corda fratrum suorum. Non potest arripere spiritualis militie pugnam, quia adhuc terrenis operibus timet, ne forte alios ab euangelica perfectione suo exemplo reuocet. Tales enim non possunt bella preliare. Si quando accesseris ad oppugnandam ciuitatem, id est corporis in aqua ciuitate heretici, uel uitia. Offeres illi primum pacem, id est Christum ad credendum.  Si receperit usque portas, id est fidei uel penitentie, et seruiet tibi, percuties, id est in penitentia uel uindicta. Generis masculini, id est qui sunt superbi. Absque mulieribus, absque iumentis, et non succides arbores, id est sanctos quibus uesci potest, id est preceptis, absque animabus et mollibus sensibus et simplicibus; nec secularibus deuastare debes, id est penitentes.



CAPUT XXI.

Quando inuentum fuerit hominis cadauer, et reliqua. Hoc ad cadauer Adam cum suo genere potest demonstrari; cuius cedis reus ignoratur, id est diabolus ab hominibus in parte bona. Maiores natu et iudices, et prophete et apostoli intelliguntur. Locus autem cadaueris  Ade paradisus, ciuitas ciuitatum Iude. uitula est caro Christi, que iugum peccati non traxit, nec terram scidit uomere, id est nata sine uiri coitu. Et educunt illam in uallem asperam atque saxosam, id est Iudei ad humilem crucis passionem asperam, mundi peccatis et tentationibus saxosam. uallis enim animarum humilitatem significare potest, que est aspera contra diabolum, que nunquam arata est, id est a doctoribus cultro et uomere ueteris et noui Testamenti. Quod autem dicit, In illa ceruice uitule, predicationem Incarnationis ostendit. Accedentque sacerdotes, id est filii Leui, uel apostoli; uel in mundum, id est sanguis; lauabunt manus suas, id est opera per fidem Incarnationis, et dicent: Manus nostre non effuderunt sanguinem hunc, quasi dicerent: Non  apostoli, neque sancti effuderunt sanguinem Christi. Et auferatur ab illis sanguis reatus. Sanguis Christi pro mundo effusus est. Tu autem alienus eris ab innocentis cruore, id est non apostoli pro mundo passi sunt. Sequitur: Si exieris ad bellum contra inimicos tuos, et tradiderit Dominus in manus tuas, captiuos quoque duxerit, et uidebis in numero illorum mulierem pulchram, et reliqua. Dicunt Iudei, qui hanc historiam seruant, quid rationis habet mulierem decaluari, et eius ungulas abscindi? Mos autem, si mulierem pulchram, id est animam que a Deo pulchra creata est, in gentili conuersatione inuenimus, et sociari illam uoluerimus corpori Christi, deposito idololatrie cultu, induatur lugubribus penitentie indumentis. Defleat patrem et matrem, hoc  est, memoriam huius mundi, et gentilitatis illecebras carnales, deinde uerbi Dei uocabulo omne peccatum infidelitatis illius, quod mortuum et inane est, radetur. Hi sunt enim capilli et ungule mulieris, atque demum per lauacrum baptismi purificata coniungitur sanctis. Cum nichil superfluum in capite uel manibus habuerit, id est cum neque sensibus, neque actu immundum aliquid gerit. Unus autem mensis, quo pacto duci iubet illam in uxorem, fidem et opus significantem. Ternario autem numero fides ostenditur, denario opus legis, per fidem et opus legis anima Deo recte sociatur. Alii hanc mulierem pulchram facie, rationabilem aliquam disciplinam significare putant, que sapienter dicta inuenitur apud gentiles, quasi a nobis sit reperta. Oportet de ea primum  auferre omnem superstitionis immunditiam, et sic illam in studio ueritatis assumere. Nulla enim apud gentiles sapientia est, cui immunditia aliqua uel superstitio non sit admista.

Si habuerit homo duas uxores, usque, non poterit facere filium dilecte, et reliqua. In hoc Christus cum duabus Ecclesiis potest intelligi, qui non profert filium dilecte, id est populum Ecclesie gentium, populum Synagoge in diuisionem substantie, hoc est, in mandatis legis, a populo enim Synagoge, hoc est, a primitiua Ecclesia principium est.

Quando peccauerit homo, usque, sed in eadem sepelietur. Hic homo unusquisque baptizatus potest intelligi, qui si peccauerit, debet iudicari morti, id  est in uindicta, uel penitentia. Citius cadauer non debet permanere in patibulo, id est in peccato. Sed sepelietur eadem die, id est in nouo per penitentiam. Contaminabis terre fetore, id est terra cordis; fetore, id est peccata.



CAPUT XXII.

Non uidebis bouem, usque, de omisso fratris tui: hoc doctori dicitur. Spiritualiter bos iugum legis sustinentem demonstrat; ouis, innocentem; asinus, populum gentium. uestimenta autem opera sunt. Christus autem frater est, ad quem hec omnia per doctrinam boni doctoris dicuntur. Quod autem dicit: Non induatur ueste uirili, ostendit illud quod Apostolus ait: Non permitto mulieri docere in Ecclesia. Neque enim sacerdotium, neque doctrina feminis, nec in Ecclesia conceditur; sed nec uir debet indui ueste  feminea. Quod enim uir est, et principatum gerit Ecclesie, nec debet aliquid femineum uel molle in sua doctrina habere.

Si ambulans, usque, et longo uiuas tempore. uia hunc mundum demonstrat, arbor superbiam, terra carnalia desideria, nidus conuersationem, mater uniuscuiusque carnem hominis incumbentem in peccato, longum tempus, futurum seculum. Cum edificauerit domum nouum, id est animam uel Ecclesiam; faciens murum, id est fidei; non effundatur sanguis, id est bonum naturale a diabolo uel heretico, id est Ecclesia tua, uel anima tua. Non seres uineam tuam, id est doctrinam Spiritus sancti, ac si diceret: Non facies bona et mala simul fieri. Quod autem: Non arabis in boue simul et asino, significat duos populos.  In bouis enim nomine populus sub iugo legis accipitur, in asino autem populus gentium pertinens usque Euangelium. In boue autem simul et asino arat, qui sic Euangelium recipit, uel Iudaicarum superstitionum, que in umbra et imagine precesserunt, ceremonias non relinquat. Item in boue bene operantium uita signatur, in asino stultorum uecordia. Ergo in boue simul et asino non arabis, fatuum sapienti in predicatione non socies, quia non possunt equaliter enuntiare uerbum Dei. Sequitur: Non indues uestem ex lana linoque contextam. Per lanam simplicitas, per linum sublimitas designatur. uestis que ex lana et lino contexitur, linum interius celat, in superficie lanam ostendit. uestem ergo ex lana linoque contextam induit, qui sub locutione innocentie  intus sublimitatem celat malitie. Funiculos in fimbriis facies, id est, mandata legis exemplis apostolorum. Per quatuor angulos pallii tui, id est, per credulitatem quatuor librorum fidei. Insuper, Centum siclis argenti, id est, integritas penarum; ut fornicaretur in domo patris sui, id est in Ecclesia sanctorum. Si dormierit cum uxore alterius, id est hereticus cum Ecclesia, que Christi uxor dicitur: siue sensus malus cum anima, que boni doctoris est.

Utrique moriuntur, id est in uindicta uel penitentia. Si puellam uirginem, id est Ecclesiam despondentem Christo suam uirginitatem. Et inuenerit illam aliquis, id est Iudeus, uel hereticus, siue peccator. Ad portam ciuitatis, id est ad finem Ecclesie. Et lapidibus  obruentur, id est in uindicta, siue testimoniis in penitentia. Quia non clamauit, id est consensit. Ager autem Euangelii doctrinam significat; que sequuntur pene iuxta hunc ordinem accipienda sunt. Clamauit et nullus adfuit, id est usque ad aduentum Christi. Per hominem qui accepit uxorem fratris sui, diabolus uel hereticus ostenditur, accipiens Ecclesiam fratris sui, id est Christi, ne reuelauerit operimentum illius fidelitatem.



CAPUT XXIII.

Quod autem dicit, Non intrabit eunuchus attritis uel amputatis testiculis, et absciso ueretro Ecclesiam Dei, ostendit quod omnes qui molliter uiuunt, nec exercent opus uirile, non possunt permanere in numero sanctorum, siue congregatione. Qui autem de  scorto natus est usque ad decimam generationem, prohibetur intrare in Ecclesiam. Qui enim de carnali uita, uel de gentilitate uenit ad Ecclesiam, tunc recipiendus est, cum precepta legis spiritualiter seruauerit, quod significat denarius numerus. Quod uero Ammonites et Moabites non permittuntur in eternum intrare in Ecclesiam, significat ab Ecclesia hereticos semper esse repellendos. Hereticum autem, inquit, hominem post unam et alteram correptionem deuita. Sequitur: Non abominaberis Idumeum, quia frater tuus est, nec Aegyptium. Per Aegyptium et Idumeum significatur presens uita, cui quamuis renuntiantes ad Aegyptiam terram, id est, pristinam conuersationem mundi et concupiscentiam declinemus; tamen dum huius mundi necessitatibus subditur, quod  Aegyptiam nationem nequaquam exstinguimus, licet ab ipsa quadam discretione separemur, non de superfluis cogitantes, sed simus, secundum Apostolum, uictu quotidiano indumentoque contenti. Quod autem dicitur, Qui nati fuerint ex illis tertia generatione, intrabunt in Ecclesiam Domini, significat quod tunc secularis quisque potest sanctis Dei coniungi, cum perfecte crediderit in Patrem, Filium, et Spiritum sanctum, uel cum Spe, Fide, Charitate, sit ornatus. Sequitur: Si fuerit inter uos homo, qui nocturno pollutus sit somnio, et reliqua. Nocturnum somnium tentatio occulta, per quam cogitatio tenebrosa turpe aliquid corde concepit, quod tamen opere non expletur. Pollutum quippe extra castra exire, est, turpi impugnatione laborantem sese ex comparatione continentium  despicere; qui ad uesperum aqua lauatur, cum defectum suum despiciens, ad penitentie lamenta conuertitur, ut fletibus diluat omne quod animum occulta inquinatione accusat. Sed post occasum solis ad castra redeat, quia post tentationis ardorem necesse est ut iterum fiduciam erga societatem bonorum sumat. Ergo post occumbentem solem ad castra reuertitur, qui post lamenta penitentie, frigescente flamma cogitationis illicite, ad fidelium merita presumenda reparatur. Preterea iubetur ut cum egrederetur quis ad requisita nature, et reliqua. Nature enim corruptibili pondere grauate mentes nostre quedam cogitationum superflua, quasi uentris grauamine rumpunt; sed portare in balteo paxillum  debemus, ut ad reprehendendos nosmetipsos accincti, acutum circa nos stimulum compunctionis habeamus, qui incessanter terram mentis nostre penitentia et dolore confodiat, et hoc quod a nobis fetidum erupit abscondat. Egesta humo operies, id est, ut obscuret peccatum suum penitentie opere. Non tradas seruum domino suo. Hoc doctori dicitur, ut cum seruum diabolo, quem a seruitute peccati non conuerterit. Non contristes eum, id est, in desperatione, siue in penitentia. Non meretrix erit, id est anima; nec scortator, id est diabolus, qui genuit hereticum. Prostibuli, id est anime. Nec pretium carnis, id est, ut dicitur, Non dabis sanctum canibus; aliter hoc significat quod non debemus eleemosynam immolare pro peccato. Nec fenerabis fruges, id est legis;  sed alieno, id est gentili populo. Ingressus uineam proximi tui, id est legem Christi. Comede uuas, id est, crede incarnationem Christi. Foras autem, id est extra Ecclesiam. Si intraueris in segetem amici tui, id est in ordine mandatorum, siue in lege Christi. Frange spicas, et manu contere, id est litteram legis exemplo fidei tue. Falce non metas, id est non excedas cum sensu complendo.



CAPUT XXIu.

Si acceperit homo uxorem, et reliqua, usque, Reiicere eam. Hic homo Christum significat, uxor Synagogam Iudeorum, que Christum non inuenit persequendo, et ad crucem trahendo. Liber autem repudii, id est Euangelium. Manus autem illius, id est opera infidelitatis Domus Ecclesia est, siue regnum celorum.  Alter maritus, Apostolum, cuiusque domus ecclesiam significat. uel si mortuus fuerit, in adiutorio peccatoribus. Non poterit prior maritus, id est Christus Synagogam, quia impenitens est. Nec peccare facies terram, id est, corpus uel Ecclesiam. Cum acceperit homo uxorem, id est animam suam. Non procedat ad bella, id est, contra persecutiones demoniorum. Ut in uno anno, et reliqua, id est, penitentia. Non accipias loco pignoris superiorem et inferiorem molam. Accipere aliquando dicimus auferre. Unde aues ille rapaces accipitres uocantur. Pignus uero debitoris est peccatorum confessio. A debitore autem pignus accipitur, cum a peccatore confessio peccati tenetur. Superior autem et inferior mola,  spes et timor. Spes enim ad alta subuehit; timor, quod inferius premit. Sed mola superior et inferior ita sibi necessario coniunguntur, ut una sine altera inutilis habeatur. In pectore itaque incessanter debent spes et formido coniungi, quia incassum misericordiam sperat, si non et iustitiam pertimescat. Frustra quoque iustitiam metuit, si non etiam in misericordia confidit. Loco igitur pignoris mola superior aut inferior tolli prohibentur, quia qui predicat predicator, tanta dispensatione componere predicationem debet, ut nec derelicta spe timorem subtrahat, nec subtracta spe, in solo illum timore derelinquat. Tollit enim superiorem molam, si flent peccatum dicat, Non habebis ueniam de commissis Tollit inferiorem, si dicat peccanti, Age mala adhuc  quia magna est misericordia Domini. Non negabis mercedem, hoc apostolorum populo dicitur. Indigenis, id est, populo fratris tui, qui sunt apostoli. Siue aduene, id est gentiles populi. Non auferas, usque ad, uestimentum uidue, id est fidem minime, que est uidua mortua diabolo.



CAPUT XXu.

Quadragenarius autem numerus flagellorum, quo delinquentes argui iussit, ostendit quadragenarium numerum, in quo Ecclesia per quatuor mundi partes diffusa, sub Decalogo legis currit.

Quadragenario autem numero delinquente cedimus, si in hoc tempore penitentie uulneribus flagellemur. Si enim peccatis cedimur, illic sine peccatis inuenimur. Sequitur: Non alligabis os bouis  triturantis in area fruges tuas. Quod bene significat illud quod Apostolus ait: Si nos uobis spiritualia seminauimus, magnum est si carnalia uestra metamus? Scriptum est enim, Non alligabis os boui trituranti. Nunquid de bobus cura est Deo? In bouis sane nomine uita uniuscuiusque doctoris exprimitur. uult ergo Scriptura doctoris preparari carnalia, a quibus spiritualia consequantur auditores. Ipsi sunt enim boues terentes et separantes in area, id est in Ecclesia, paleas frugesque. Sequitur: Quando fratres habitauerint simul, et unus ex eis absque liberis mortuus fuerit, etc. Quid aliud in figura demonstrat, nisi quod unusquisque Euangelii predicator ita debet in Ecclesia laborare, ut defuncto fratri, id est Christo, suscitet semen, et quod suscitatum fuerit, illius  nomen accipiat. Hoc denique intelligens Apostolus, ait: Nunquid Paulus crucifixus est pro uobis, aut in nomine Pauli baptizati estis? Tanquam diceret: Defuncto fratre uos genui: Christiani uocamini, non Paulini. At qui electus Ecclesia ministerium renuit Euangelii, ab ipsa Ecclesia merito contemnitur. Hoc autem quod in faciem eius iubetur expuere mulier, non sine signo opprobrii fuit. Calceamenta enim unius pedis exuit, ne sit de numero illorum de quibus Apostolus dicit: Calceati pedes in preparationem Euangelii pacis. Qui enim sic euangelicam fidem  tenet, ut si possit Ecclesie prodesse, non renuat, bene intelligitur utroque pede calceatus. Qui autem sibi putat quod credidit satis esse consultum, curam uero aliorum refugit, quasi unius pedis calceamentum de area mittit. Si habuerint inter se uiri iurgium, usque, abscindes manum illius. Per hos duos uiros doctor perfectus et imperfectus potest intelligi, et per uxorem, hereticorum ecclesia, que uult hereticum liberare de manu doctoris perfecti, mittens opus hereseos ad opus perfectum boni doctoris: cuius ecclesie opus abscindendum est. Sequitur: Non habebis in siclo diuersa pondera. Per quod nobis precipitur, in Domino conscientie nostre non sint mensure duplices; id est, ne nos molliter uiuentes, ceteris grauiora precepta impendamus, et  humeris hominum onera grauia, que digito nolimus attingere, imponamus.



CAPUT XXuII.

Quod uero precipitur, ut, Iordane transmisso, ingentes lapides erigantur, in quibus legis uerba scribantur figurat, quia fidelis plebs per baptismum terram Ecclesie possidet, debet constituere sacerdotes et magistros, qui conuersatione magni et preclari habentur, qui uerba legis et diuinam Scripturam custodiant. Labia enim, inquit, sacerdotis custodiunt scientiam. Quod autem calce figurantur, significat quod omnibus malis actibus doctores debent in uirtutibus clarescere. In duobus autem montibus Gazarim et Gebal, in quibus benedictiones et maledictiones  inferuntur, utrumque Testamentum significare potest, quia populus sub lege positus, sub maledicto tenebatur. Quod scriptum est: Maledictus qui non permanet in sermonibus legis huius, nec illos opere facit. Denique Iudei, traditiones Pharisaicas obseruantes, mandata legis contempserunt. In Nouo autem Testamento gratie benedictio in populum Christianum redundauit, quo Christus eleuans manum, et benedixit apostolos. Utrumque Testamentum Moysen, quia utrumque intellectum habet. Quem Iudei non intelligentes, sub occidente eos littera uiuunt.





DE TABERNACULO ET uASIS EIUS, AC uESTIBUS SACERDOTUM. 



LIBER PRIMUS.



CAPUT PRIMUM. Moyses in montem Dei, cum Iosue ascendens, Aaron et Hur regimen populi reliquit.


Locuturi, iuuante Domino, de figura tabernaculi et uasorum, atque utensilium eius, primo situm loci, et circumstantias rerum, quomodo sese habuerint, quandoque hec fieri precepta sint, inspicere atque  attentius considerare debemus. Omnia autem, sicut Apostolus ait, in figura contingebant illis: scripta sunt autem propter nos . Omnia uidelicet, non solum facta uel uerba, que sacris litteris continentur, uerum etiam locorum, et horarum, et temporum situs, et ipsarum quoque in quibus gesta, siue dicta sunt circumstantia rerum.

  Dixit Dominus ad Moysen: Ascende ad me in montem, etc. Daturus ergo legem Moysi Dominus, primo illum in uerticem montis euocat, ut in alto secum demoratus liberius audiat que ad inferiora rediens populum precepta doceat; simulque ex altitudine loci colligat quam celsa quantumue ab humanis secreta doctrinis sit lex quam accipit, et quomodo ab illis solummodo perfecte intelligi uel custodiri possit, qui sese a terrenis contagiis sublimius ac perfectius uiuendo separauerint. Unde et populum in inferioribus exspectare, donec Moyses redeat, precepit; ut insinuet typice, quia celestia quidem sint arcana sue legis, et que a perfectioribus tantum capiantur, nec tamen infirmis occasio salutis desit, si sapientie maiorum humiliter auscultare  studuerint. Sic et in Euangelio Dominus nouos gratie precones in montem conuocans, preceptis salutaribus instituit; ut ex loci etiam situ patesceret, quia sublimia illis, uel mandata uiuendi, uel promissa daret remunerandi: iuxta illud Psalmiste, Iustitia tua sicut montes Dei . Sed et post resurrectionem, rursum eisdem in monte sancto apparens, eosque ad predicandum, non uni tantum populo Isrel, sed mittens toti mundo: Euntes, inquit, docete omnes gentes, baptizantes eos in nomine Patris, et Filii, et Spiritus sancti; docentes eos seruare omnia quecunque mandaui uobis . Et legis ergo, et Euangelii precepta Dominus in monte dedit, ut sublimitatem per hoc utriusque Testamenti commendaret. uerum, quia Scriptura legis  uni tunc populo Isrel committenda, gratia uero Euangelii ad omnes per orbem nationes apostolis predicantibus erat peruentura; recte ad discendam accipiendamque legem solus Moyses ascendit in montem, doctrinam uero Euangelii apostoli simul omnes in monte cum Domino positi, auscultantibus et turbis audierunt. Sed et aduentu sancti Spiritus, quo hec eadem gratia et ueritas Euangelii manifestius Ecclesie data est, non apostoli solummodo, uerum etiam plurima simul caterua fidelium in cenaculo montis Sion constituta suscepit, et hoc in uariarum diuisione linguarum, ut tali esse miraculo Ecclesia cunctarum per orbem gentium linguis Deum collaudatura signaretur.

Daboque tibi, inquit, duas tabulas lapideas, et legem  ac mandata, etc. Huic simile est illud Euangelii quod supra posuimus: Docentes eos seruare omnia quecunque mandaui uobis. Non ergo Moyses, non apostoli, non quilibet doctorum, alia debet populum Dei docere precepta, quam que ipse Dominus docuit, queque in eterno consilii sui decreto nobis obseruanda prescripsit, et in quorum obseruatione uitam nos habere eternam uoluit: sicut nec de illis, que fieri iussit, doctores quidquam pretermittere oportet, sed omnia quecunque ille mandauit, suis necesse habent auditoribus committere. Scripsit autem hec in tabulis lapideis, quia in cordibus electorum fide fortibus fixa intentione custodienda firmauit. Quorum exempla cum nobis ad imitandum proponit,  quasi scripta in lapide statuta sue legis ostendit. Nam et Daniel uidit Dominum in figura lapidis excisi, de monte sine manibus, contriuisse pompam regni mundialis, ut regnum ipsius solum sine fine permaneat . Et Petrus fideles admonet dicens: Et uos tanquam lapides uiui, superedificamini domos spirituales .

Surrexerunt Moyses et Iosue, minister eius. Iosue, minister Moysi, Dominum Saluatorem, et nomine designat, et actione. Qui minister Moysi recte uocatur, quia apparens in carne, Mosaice legis in se ceremonias suscipere dignatus est: quia non soluere legem, sed uenit adimplere. Moysi in omnibus uestigia sequitur: quia in cunctis que loquitur uel scribit Moyses, ille uel typice uel manifeste designatus,  quasi comes indiuiduus, si bene queritur, inuenitur. Hinc etenim dicit Iudeis: Si crederetis Moysi, crederetis forsitan et mihi, de me enim ille scripsit .

Ascendensque Moyses in montem Dei, senioribus ait: Exspectate hic donec reuertamur ad uos, etc. Aaron mons fortitudinis, Hur interpretatur ignis siue lumen. Unde Aaron Saluatorem Dominum, Hur designat Spiritum sanctum: quia et de hoc dicit Esaias, Et erit in nouissimis diebus preparatus mons domus Domini in uertice montium . Et ille super apostolos in lumine ignis apparuit. Ascendens ergo ad Dominum Moyses, Aaron et Hur, hoc est montem fortitudinis, et lumen ignis, in campestribus, ad regimen populi dereliquit. Et nos si doctores nostros  ad altitudinem diuine contemplationis sequi non possumus, curemus solliciti, ne aliqua nos tentatio a uicinia montis Dei retrahat; sed iuxta modulum nostrum uirtutum operibus insistamus, inherentes stabili corde sacramentis nostri Redemptoris, quibus imbuti sumus; et gratiam Spiritus eius, qua signati sumus, intemeratam in nos nobis conseruare curantes. Et si qua nos aduersitatum questio pulsauerit, mox adiutorium inuocemus eiusdem nostri Redemptoris, qui fideles suos per donum sancti Spiritus protegere a malis omnibus, ac liberare consueuit. Nec dubitandum quia si in ceptis persistimus, per montem fortitudinis infirmitas atque humilitas nostra confirmata exaltetur, et cunctis hostium tentamentis fortior efficiatur; per lumen quoque, et  ignem Spiritus sancti, nostra illustretur ignorantia, nosterque ad dilectionem eiusdem pii conditoris animus inardescat.

Cumque ascendisset Moyses, operuit nubes montem. Sicut mons in quo legem accepit Moyses, altitudinem perfectionis, que in eadem lege erat conscribenda, designat; ita nubes, qua mons tectus est, gratiam diuine insinuat protectionis: qua tanto amplius quisque perfruitur, quanto altius ad scrutanda mirabilia de lege Dei reuelatis oculis cordis ascendit. Namque nec montem solummodo, in quo Moyses ascendit, nubes operuit; sed et populum per deserta gradientem, qui nequaquam ad altiora poterat ascendere, nichilominus nubes celitus missa obumbrauit.  Unde scriptum est: Expandit nubem in protectionem eorum, quia nimirum Dominus omnes timentes se, pusillos cum maioribus, celesti benedictione protegit.

Et habitauit gloria Domini super Sinai, etc. Sciendum quod non tantum sublimitas, uerum etiam nomen montis, in quo lex data est, perfectionem ipsius legis figurate denuntiat. Sinai namque interpretatur Mensura mea, siue Amphora mea. Diuinitus ergo procuratum est, ut mons in quo lex daretur, Amphora mea uocaretur: quasi ipso Domino per hoc uocabulum significante, quod lex sua perfectam uiuendi regulam omnibus promulgaret, et unicuique secundum opera sua redderet: iuxta hoc quod ait ipse: In quo enim iudicio iudicaueritis, iudicabimini . Et: In qua mensura mensi fueritis,  remetietur uobis . Bene autem dicitur, quod, Moyse ascendente, nubes et gloria Domini, sex diebus montem operuit, septimo autem die illum ad altiora montis uocauit. Sex namque diebus in lege operari, in septimo requiescere iubemur. Ascendensque montem Moyses, sex diebus nube et gloria Domini tegitur: ut insinuetur mystice, quia quicunque mandata Domini operibus iustis exsequitur, diuina utique protectione dignus existit. Idem namque Dominus, qui Moysen in montem ascendere iussit, ascendentem quoque sua nube et claritate circumdedit: quia qui donum nobis bene operandi tribuit, ipse nos bene operantes, ne deficiamus, illustrat, et ne tentamentis antiqui hostis, quasi feruoribus solis exuramur, protegit.  Septimo autem die uocat ad altiora Dominus Moysen, quia post operum perfectionem, requiem nobis lex promittit eternam: ut qui in altitudine recte actionis Domino assistere curauimus, iam ad eius uisionem atque colloquium ascendere mereamur: iuxta illud Psalmiste, Etenim benedictionem dabit, qui legem dedit . Ambulabunt de uirtute in uirtutem, uidebitur Deus deorum in Sion. Quod etiam in hac uita nonnullis electorum constat esse donatum, ut post actiue perfectionem conuersationis, ad diuine gratiam speculationis ascenderint, qualiscunque et quantulacunque hec ab hominibus carne adhuc indutis fieri potest: quod et plurimis patriarcharum ac prophetarum, et pre ceteris ipsi Moysi concessum est, de quo specialiter dictum est,  quia locutus sit cum Deo facie ad faciem, sicut loqui solet homo cum amico suo . Unde et de illo specialiter intelligi ualet, quod sex diebus in monte nube et gloria Domini protectus sit; septimo autem die uocatus ad colloquium eius, altiora montis conscenderit, quia nimirum per bona opera, que Domino donante acceperat, magis ab illo illustrari, atque ab omnibus malorum incursibus meruit obumbrari, ac sic ad sublimiora uisionis et collocutionis illius dona peruenit. Medium namque caliginis, unde uocatus esse dicitur, non inesse Deo tenebras ullas significat: sed quia lucem habitat inaccessabilem , et sicut idem dicit Apostolus, Quem uidit nullus hominum, sed nec uidere potest . Caligo  namque illa obscuritas est arcanorum celestium, terrenis quidem cordibus inaccessibilis, sed Moysi et ceteris mundo corde beatis diuina reserante gratia penetrabilis: quibus dicitur in Psalmo, Accedite ad eum, et illuminamini . Inaccessibilis namque est lux eius uiribus nostris, ad quam tamen acceditur muneribus ipsius. Ubi apte subiungitur:

Erat autem species glorie Domini, quasi ignis ardens, etc. Quasi ignis namque ardens species glorie Domini apparuit; quia corda electorum, et dono scientie celestis illustrat, et ardore sue caritatis inflammat. In nube ergo, caligine et igne gloria Domini uisa est. In nube uidelicet, quia nos ab estu tentationum protegit. In caligine uero, quia potentia  maiestatis eius a nulla potest creatura ad integrum comprehendi. Pax enim Dei exsuperat omnem sensum . In igne autem ardente, quia mentes fidelium supernorum bonorum, et cognitione irradiat, et spe ac dilectione accendit. Et hanc quidem Domini gloriam filii Isrel de longe et ab inferioribus aspiciunt, Moyses uero altius ascendendo penetrat; quia nimirum abdita mysteriorum diuinorum perfecti quique perfecte ac sublimiter uident. At nos nostre memores fragilitatis et inertie, etsi huc intrare comprehendendo nequiuimus, saltem credendo, sperando, diligendo, in proximo manere, atque aspectare curemus. Quasi enim filii Isrel a longe oculos ad montem Dei, atque ad conspectum glorie eius habent, cum infirmi quique in ecclesia se Deum  uidere summopere desiderantes, oculos mentis sedulo in memoriam eterne claritatis fixos tenent. Quasi in uicinia montis Dei, in quem Moysen ascendisse nouerant, commorantur, cum in illo se moderamine uiuendi cercent, quo nunquam gressum sue operationis longius ab imitatione summorum uiuorum abstrahant, tametsi necdum plene illorum ad perfectionem sequi uestigia possint.



CAPUT II. Moyses septimo die ad altiora montis uocatus, quadraginta diebus ac noctibus ibi cum Domino moratur.

Ingressusque Moyses medium nebule, ascendit in montem, et fuit ibi quadraginta diebus et quadraginta noctibus. Moyses medium nebule ingressus ascendit in montem, cum predicatores diuine legis, in quibus  ipse Moyses eximius erat ad intuenda sublimiter incerta et occulta sapientie diuine, inuitante ac ducente Domino, penetrant. Fuit autem cum Domino Moyses quadraginta diebus et noctibus, ut hoc numero temporis disceret, quod illi solummodo decalogum legis, quem cum suo populo acceperat, possent implere, quos euangelice gratia ueritatis, que quatuor libris erat describenda, iuuaret. Quater enim deni quadraginta faciunt. uel certe quod uenturum esset tempus, quando eadem precepta decalogi, que tunc cum uno filiorum Isrel populo accepit, in notitiam cunctarum gentium, que quatuor orbis partibus continentur, diuina gratia largiente panderentur, omnesque per horum nationes obseruantiam, ad  salutem peruenirent eternam. uerum quia breuiter quam mirifico ascensu Moyses ad accipiendam legem peruenerit didicimus, iam nunc aures simul, et animos ad audienda que audiuit, ac pro modulo nostro exponenda ipsa legis mandata conuertamus. Sequitur:



CAPUT III. Filii Isrel primitias Domino offerre et sanctuarium facere iubentur.

 Locutus est Dominus ad Moysen, dicens: Loquere filiis Isrel, ut tollant, etc. Et nos primitias bonorum nostrorum Domino tollimus, quando si quid boni agimus, totum hoc diuine gratie tribuimus ueraciter, et intimo ex corde profitentes, quod ne initium quidem bone actionis, aut cogitationis  aliquid, nisi a Domino possimus habere: mala uero nostra semper a nobis ipsis diabolo instigante, et cepta et consummata, nec nisi Domino donante laxanda esse fatemur. Pelagiani primitias bonorum suorum nolunt Domino tollere, sed sibimetipsis possidenda retinere: quia se boni aliquid a seipsis absque gratia Dei habere, stulta presumptione autumant. Bene autem precipitur Moysi, ab homine qui offert ultroneus, accipere primitias. Hilarem enim datorem diligit Deus . Et Apostolus, non ex tristitia nos, aut ex necessitate, sed proposito cordis bona facere iubet . Quod se facere sciens propheta gloriatur in Domino dicens: uoluntarie sacrificabo tibi .

Hec sunt autem que accipere debetis, aurum, argentum,  et es, etc. Cuncta hec que Dominus sibi a priore populo, ad faciendum sanctuarium materialiter offerri precipit; nos quoque qui spirituales filii Isrel, id est, imitatores Deum uidentis populi esse desideramus, spirituali intelligentia debemus offerre, quatenus per huiusmodi oblationes uoluntarias, et ipsi sanctuarium ei in nobis facere mereamur, et ipse in medio nostrum habitare, hoc est in nostro sibi corde mansionem consecrare dignetur. Cui uidelicet aurum offerimus, cum claritate uere sapientie, que est in fide recta, resplendemus. Argentum, cum et ex ore nostro confessio fit in salutem. Aes, cum eamdem fidem publica predicatione diuulgare gaudemus. Hyacinthum, cum sursum corda leuamus.  Purpuram, cum corpus passioni subiicimus. Coccum bis tinctum, cum gemina, id est, Dei et proximi dilectione flagramus. Byssum, cum carnis castitatem seruamus. Pilos caprarum, cum habitum penitentie ac luctus induimus. Pelles arietum rubricatas, cum ipsos dominici gregis ductores suo sanguine baptizatos uidemus. Pelles hyacinthinas, cum nos post mortem spiritualia in celis corpora habituros esse speramus. Ligna setim, cum, expurgatis peccatorum spinetis, munda carne et anima Domino soli seruimus. Oleum ad luminaria concinnanda, cum fructibus caritatis et misericordie refulgemus. Aromata, unguentum et thymiama boni odoris, cum opinionem bone nostre actionis, multis ad exemplum bene uiuendi, longe lateque diffundimus. Lapides onychinos  et gemmas, ad ornandum ephod ac rationale, cum miracula sanctorum, quibus cogitationes Deo deuotas, et opera uirtutum ornauere, digna laude predicamus. Atque hec in adiutorium nostre fidei, ubi opus fuerit, assumimus. Quia enim in humeris onera gestare solemus, recte per ephod, id est, superhumerale, opera iustorum, et pii pro Domino labores insinuantur. Quia uero in pectore cogitationum sedes est, recte in rationali, qui est habitus pectoris sacerdotalis, munde electorum cogitationes exprimuntur. Lapidesque onychini et gemme ornant ephod ac rationale, cum eximiis summorum Patrum actibus et cogitationibus, etiam miraculorum insignia iunguntur. Neque aliquid uetat in lapidibus onychiois, qui sanguinei feruntur esse coloris, addita  bonis operibus martyrii merita intelligi. De quibus singulis suo loco plenius opitulante Dei gratia dicendum est.

Facientque mihi  sanctuarium, et habitabo in medio eorum, etc. Ostendit Moysi Dominus tabernaculum in monte, et uasa in cultum eius consecrata: quia eidem secum tanto tempore demoranti manifeste demonstrauit quanta pietate, humilitate et munditia, uirtutes angelice suo Creatori gaudeant obedire. Que sunt perfectum in omnibus tabernaculum eius, qui nunquam in eis, ex quo conditi sunt, manere atque inhabitare cessauit. Quorum etiam nobis in resurrectione similitudo uite, et communis ante Dominum conuersatio promittitur: quicunque modo relictis huius mundi contagiis, eorum in terris  uitam imitari studemus, uidelicet in laudando ac diligendo Dominum, et proximum quoque in Deo diligendo ac iuuando, inimicos etiam ad amorem Dei pietatis officiis prouocando, quales erant quibus ait Apostolus: uos autem, fratres, non estis in carne, sed in Spiritu . Tabernaculum ergo, quod Moysi in monte monstratum est, superna est illa ciuitas et patria celestis, que illo quidem tempore ex solis exstitisse creditur angelis sanctis: post passionem uero, resurrectionem, et ascensionem in celos, Mediatoris Dei et hominum, et multitudinem preclaram, et copiosam sanctarum recepit animarum. uasa uero tabernaculi illius singule queque sunt persone spirituum beatorum: ex quibus omnibus  ipsa Hierusalem, que est mater omnium nostrum, in uera pace et unitate consistit. Notandumque diligentius, quod sanctuarium Domino facere filii Isrel iubentur, non ex parte simile, sed iuxta omnem similitudinem tabernaculi, quod ostendit Moysi, omniumque uasorum in cultum eius. Si enim ad angelorum in celis consortia tendimus, debemus uitam eorum in terris,

. . . . quantum non noxia corpora tardant,
Terrenique hebetant artus moribundaque membra,
semper imitari. Quod si forte requiris, in quo hoc tabernaculum celeste, homo terrigena, spirituales carnalis imitari ualeas? Diligunt Deum et proximos: hoc imitare. Subueniunt miseris, etsi non angelis qui omnes beati sunt, certe hominibus: hoc imitare. Humiles  sunt, mites sunt inuicem, placati sunt, diuinis parent iussis: hoc, in quantum uales, imitare. Nihil mali, nichil otiosi, nichil iniusti loquuntur, agunt, cogitant diuinis indefessi laudibus, uerbo et mente assistunt: hoc quantum potes imitare, et sanctuarium Domino, iuxta exemplum quod Moysi in monte monstratum est, edificasti, ueniensque Dominus et Saluator noster cum Patre mansionem apud te faciet: quin et post hanc uitam in illud tabernaculum quod imitabaris, perpetuo beatum introducet. Sequitur.



CAPUT Iu. Descriptio arce.

Sicque facietis illud, arcam de lignis setim compingite. Arca que prima omnium in tabernaculo fieri  iubetur, non incongrue ipsam Domini et Saluatoris nostri incarnationem designat, in quo sunt omnes thesauri sapientie et scientie absconditi . Que uidelicet arca bene de lignis setim compingi iubetur. Ligna quippe setim leuis atque imputribilis feruntur esse nature, non multum a qualitate albe spine distantia. Arca ergo de lignis setim facta est: quia corpus dominicum ex membris constabat omni uitiorum labe carentibus. Et hec eadem sunt ligna spinis simillima, quia etsi non in carne peccati, tamen in similitudine uenit carnis peccati, ut Apostolus ait . Sequitur:

Cuius longitudo habeat duos semis cubitos, etc. Quidam solent interrogare cuius quantitatis sit estimandus cubitus, quem Moyses uel in arca Ne, uel  in factura tabernaculi posuerit: que, si Iosephi uerba uiderimus, facile questio soluetur. Neque enim putandum est, hominem Iudeum genere sacerdotalem, ingenio excellentissimum, et in Scripturis diuinis simul et secularibus doctissimum, ullatenus hoc potuisse latere. Ait ergo: Facta est autem et arca longitudinis quinque palmorum, latitudinis trium . Unde patet manifeste, quia illum designat cubitum, quem duo palmi complent. Mystice autem longitudo arce longanimam Domini ac Redemptoris nostri patientiam, qua inter homines conuersatus est insinuat. Latitudo amplitudinem ipsam caritatis, qua ad nos uenire, et inter nos habitare uoluit. Altitudo spem future sublimitatis, quia uel seipsum post passionem suam glorificandum,  uel glorificaturum esse preuidit. Unde et apte longitudo erat arce duorum cubitorum, propter uidelicet doctrinam et opera quibus refulgebat in mundo. Hinc enim et euangelista Lucas sermonem se fecisse asserit, de his que cepit iehsu facere et docere . Et ciues ipsius admirantes dicebant: Unde huic sapientia hec, et uirtutes?  sapientiam uidelicet referentes ad ea que miranda dicebat: uirtutes, ad ea que gerebat: quod uero post duos cubitos, etiam semissem arca in longitudine habebat, potest ad humane tarditatem fragilitatis referri: que dicta uel opera Saluatoris sublimia, necdum, prout dignum erat, capere ualebat. Unde et de quibusdam mysticis eius actibus aperte dictum est: Hec non  cognouerunt discipuli eius primum, sed quando glorificatus est iehsu . Similiter et de dictis illius sublimioribus: Et erat uerbum istud absconditum ab eis, et non intelligebant que dicebantur . Habebat arca duos cubitos longitudinis; quia Dominus in carne clarus uerbo et actibus apparebat. Habebat et dimidium cubiti; quia etiam tarditatem discipulorum, qua necdum perfecte dicta uel acta ipsius capere poterant, longanimiter ferebat. Unius erat cubiti latitudo arce, ob dispensationem ipsius Dominice caritatis, qua electos suos in Deo adunare curauit. Unde et pro eis supplicans Patri dicebat: Non pro his autem rogo tantum, sed et pro eis qui credituri sunt per uerbum eorum in me, ut omnes unum sint, sicut tu, Pater, in me, et ego in te, ut et ipsi in nobis  unum sint . Et paulo post: Et notum feci eis nomen tuum, et notum faciam, ut dilectio, qua me dilexisti, in ipsis sit, et ego in ipsis . Habebat post unum cubitum etiam semissem, uidelicet ob significationem nostre fragilitatis, qua necdum in hac uita positi, perfecte uel ipsi Deum diligere, uel dilectionem, quam erga nos habet Deus, comprehendere sufficimus: quin potius sicut, Apostolo teste , ex parte cognoscimus, et ex parte prophetamus, ita nimirum etiam ex parte diligimus. Habet ergo arca unum cubitum, habet et dimidium, quia Dominus unica nos pietate sibi ac Patri associandos diligit, et nostre quoque capacitatem dilectionis, qualiscunque in hac uita esse potest, eque pia benignitate complectitur, donec ad eius uisionem, ubi  eum ex toto corde, tota anima, tota uirtute diligamus, intrare mereamur. Altitudo quoque arce aptissime erat cubiti unius et dimidii, uidelicet propter significationem unice spei, qua uel Dominus ipse cum esset in carne nobiscum, future sue resurrectionis, et posterioris glorie prestolabatur euentum, uel nos inter aduersa seculi propter futurorum premia bonorum gaudere semper admonet. Habet ergo arca plenum cubitum in altitudine, quia Dominus et Saluator noster plenissime nouerat, ipse etiam corruptibili adhuc conuersatus in carne, quanta uel sibimetipsi, uel membris suis, que nos sumus, esset gloria conseruata in futuro. Habet et dimidium cubitum altitudinis, quia nostre quoque deuotionem paruitatis libenter in suo corpore suscepit, qui pia quidem  intentione futuram patriam diligimus: sed necdum perfecte, que sit eius felicitas, capere ualemus, attamen quantum capimus, hoc non nisi ab illo habemus.

Et deaurabis eam auro mundissimo, etc. Arca intus et foris auro mundissimo deauratur, quia assumpta a Filio Dei humana natura, et intus uirtute sancti Spiritus plena erat, et foris hominibus aperte sancti Spiritus opera premonstrabat. Cui nimirum arce bene corona aurea supra circumdari precipitur, quia apparens in carne, atque ad redemptionem humani generis ueniens Filius Dei, certum exspectabat tempus et horam, quando susceptam pro nobis mortem cum ipso mortis auctore superaret, atque ad Patrem uictor in celos ascenderet. De hac corona dicit  Apostolus: Eum autem qui modico quidem ab angelis minoratus est, uidimus Iesum propter passionem mortis gloria et honore coronatum . De hac in Apocalypsi Ioannes, Et uidi, inquit, et ecce equus albus, et qui sedebat super illum habebat arcum, et data est ei corona, et exiit uincens ut uinceret . Equus quippe albus Ecclesia, eques qui illi insidebat, Dominus est, qui habebat arcum, quia contra potestates erias ad bella ueniebat. Dataque est ei corona uictorie, qui regnum mortis moriendo subuertit.

Et quatuor circulos aureos, etc. Quatuor circuli aurei, quatuor sunt Euangeliorum libri, qui merito aurei sunt, propter claritatem sapientie qua fulgent; merito circulis comparati, quia eterna est ipsa Dei sapientia quam predicant. Neque incipiens ex tempore,  neque esse desinens eterna diuinitas, quam homo Christus accepit. Unde imminente hora sue passionis precatur Patrem, dicens: Et nunc clarifica me, tu Pater, apud temetipsum claritate quam habui prius quam mundus fieret apud te . Quatuor autem angulos habet arca, quia sacramentum dominice incarnationis per omnes mundi plagas, in quibus sancta Ecclesia dilatatur, celebrari non desinit. Et per eosdem angulos quatuor, quatuor circuli sunt positi; quia in cunctis mundi finibus Euangelium Christi saluandis fidelium cordibus predicatur. Duo autem circuli in latere uno, et duo sunt in altero: uel quia duo euangeliste discipulatui Saluatoris in carne predicantis, et miracula facientis adherebant; duo autem alii post resurrectionem ascensionemque  eius ad celos, ad fidem uenerunt: uel quia in figura quatuor animalium, duo qui per hominem et uitulum designati sunt, passionum et mortis eius indicia pretulerunt; duo uero illi qui per leonem et aquilam prefigurati sunt, uictorie qua mortem destruxit, insignia demonstrarunt. Homo quippe Dominus, per incarnationem mortalis factus apparuit. uitulus uero idem oblatus pro nobis in altari crucis exstitit. Idem leo fortiter subigendo mortem, aquila ad celos ascendendo factus est. Atque ideo duo circuli in latere uno, et duo sunt in altero, quia nimirum duo euangeliste, per suam figuram assumptionem in Domino humane fragilitatis; et duo alii uictoriam, qua de eadem assumpta fragilitate ac morte triumphauit, insinuant. Nam quasi leuum latus arce duos  habuit circulos, cum euangeliste duo incarnationem Domini ac passionem figurarent. Similiter lateri dextero duo inerant circuli, quod eque duo euangeliste resurrectionem et ascensionem eius, que ad future gloriam uite pertinent, figuraliter exprimunt.

Facies quoque uectes de lignis setim, etc. uectes quibus arca portatur sancti sunt doctores, qui Dominum predicando audientium cordibus inferunt. Qui uidelicet uectes semper esse iubentur in circulis, quia nimirum necesse est ut quicunque alii celestia sacramenta predicant, nunquam ipsi mentem a memoria sacre Scripture, nunquam manus a diuinorumo obseruantia mandatorum contineant. Bene autem sequitur:

 Ponesque in arca testificationem, etc. Quia illa solummodo de incarnatione Dei Filii loqui et credere debemus, que nobis ipse Dominus per auctores sacre Scripture reuelare dignatus est. Si autem uis scire que sit illa testificatio quam in arca ponendam a Domino Moyses accepit, Apostolum audi: Post uelamentum autem, inquit, secundum tabernaculum, quod dicitur sancta sanctorum, aureum habens thuribulum, et arcam testamenti, circumtextam ex omni parte auro; in qua urna aurea habens manna, et uirga Aaron que fronduerat, et tabule testamenti . Urna ergo aurea in arca habens manna, anima est sancta in Christo, habens in se omnem plenitudinem diuinitatis. uirga Aaron que excisa fronduerat, potestas est inuicta sacerdotii illius; de qua dicit  propheta: uirga equitatis uirga regni tui . Que postquam ad tempus per mortem uisa est esse succisa, illucescente mane resurrectionis uiuacius refloruisse inuenta est, ac perpetuo inuiolabilis atque immarcescibilis permansura esse innotuit. Christus enim surgens a mortuis iam non moritur, mors illi ultra non dominabitur . Tabule testamenti in arca omnem in Christo et scientiam paternorum secretorum, et potentiam iudiciorum designant. In tabulis namque testamenti, et fides erat inscripta eterne diuinitatis, que mundum crearet ac regeret; et mandata quibus Deo seruiri oportet, et discretio iudicii, qua ipse odientes se iure condemnaret; et diligentes se misericordia digna remuneraret. Hec est ergo testificatio, quam Dominus Moysi in arca  ponendam dedit cum confitendam nobis in Christo signauit ueritatem carnis, anime et uerbi: ipsamque carnem post passionem mortis resurrectione glorificatam, et eterni regis ac pontificis dignitate sublimatam monstrauit, cum ipsum esse solummodo paternorum conscium arcanorum, quasi ueraciter unius eiusdemque cum Patre maiestatis ipsum esse omnium iudicem docuit seculorum.



CAPUT u. Propitiatorii et Cherubin descriptio.

Facies et propitiatorium, etc. Queri solet quid propitiatorium dicat, quo operienda sit arca. Sed cum de auro fieri iubeat, et tante longitudinis ac latitudinis, quante arcam fieri preceperat; constat procul dubio, quia tabulam fieri uoluit auream tantam,  quanta arcam tegere sufficeret. Quod uidelicet propitiatorium non aliud quam Dominum Saluatorem, sed specialius in eo uiscera pietatis designat: de quo dicit Apostolus: Quem proposuit Deus propitiationem per fidem in sanguine ipsius . Nam et ideo desuper ponitur, quia superexaltat misericordiam iudicio. Unde et Psalmista, Suauis, inquit, Dominus uniuersis, et miserationes eius super omnia opera eius .

Duos quoque Cherubim aureos, etc. Cherubim esse nomen angelicarum uirtutum, Ezechiel propheta manifeste declarat, quas etiam iuxta exemplum, quo hic fieri iubentur, cum alis sibi apparuisse designat, dicens: Et uox alarum Cherubim audiebatur usque in  atrium exterius, sicut uox Domini loquentis . Et quidem numero singulari Cherub, plurali autem Cherubim dicitur, et est nomen generis masculini, sed Greca consuetudo neutro genere posuit Cherubin, m littera in n mutata. uerum noster interpres, Hebreum secutus idioma, masculino genere posuit. Duos Cherubim aureos et productiles facies, non duo Cherubim aurea et productilia, quod scriptorum incuria credo in eius translatione esse corruptum, ut pro Cherubim antiquorum more scriberetur Cherubin. Interpretatur Cherubim, siue Cherubin, scientie multitudo, uel scientie intellectus: quod uidelicet nomen tanto rectius angelicis potestatibus congruit, quanto perfecte ab omni impulsu impure cogitationis alieni, uisioni sui Conditoris adherent.  Idcirco autem alas, uel in figura Cherubim Moyses facere iubetur, uel in ipsa eorum specie uidisse se propheta testatur, quod etiam licentia solet imitari pictorum, ut in alto sedem habere angeli, et quasi leui uolatu ubique discurrere posse signentur, neque ullam habere tarditatem, quin confestim ubicunque uoluerint adsint. Quod ipsum quoque nobis post resurrectionem spirituali iam corpore uestitis indubitanter promittitur. Expandunt ergo alas Cherubim, et propitiatorium tegunt: quoniam angeli omnem sue nature potentiam, qua in altis habitare, et cuncta superne illius patrie loca leui ac leto itinere penetrare meruerunt, in obsequium sui Conditoris offerunt, ac uelut propitiatorium contuentes obumbrant, id est honorant uelando: quia totum quem  habent statum perpetue felicitatis, eius gratie deputant, a quo ut nichil mali uelle posse acceperunt. Duo sunt autem propter significandam societatem angelice pacis; quia minus quam inter duos haberi caritas non potest. Unde et sese respicere mutuo, et in propitiatorium uultus iubentur habere, quia nimirum in glorificatione diuine uisionis sibimet alterutrum consonant. Item per duo Cherubim possunt duo Testamenta figurari, quorum unum futuram Domini incarnationem, aliud factam clamat. Respiciuntque se mutuo, quia in attestatione ueritatis quam predicant, in nullo ab inuicem discrepant. uertunt uultus in propitiatorium; quia et misericordiam Domini, in qua unica mundo spes est, ualde commendant. Atque ideo sunt ex utraque parte oraculi,  quia et precedentia ante incarnationem dominicam tempora, et sequentia predicatione spiritualis scientie replent. Quibus etiam nomen scientie multitudinis, uel scientie multiplicate conuenit, quod uidelicet Scriptura sacra spirituali ac diuina scientia plena est, eademque scientia, ex quo ipsa Scriptura condi cepit, augeri semper ac multiplicari non desinit. Unde et angelus Danieli: Pertransibunt, inquit, plurimi, et multiplex erit scientia . Namque Moysen ampliorem patriarchis scientiam percepisse testatur ipse Dominus, qui illi apparens ait: Ego Dominus, qui apparui Abraham et Isaac et Iacob in Deo omnipotente, et nomen meum Adonai non indicaui eis . Multiplicata est ergo ex tempore  scientia diuine cognitionis, cum hoc de seipso Dominus Moysi, quod patriarchis non indicauerat, ostendit. Dauid qui in lege Domini meditabatur die ac nocte, uideamus an se, ipso qui legem scripsit Moyse, aliquid amplius de Domino intellexisse senserit. Quomodo, inquit, dilexi legem tuam, Domine; tota die meditatio mea est . Statimque subiunxit: Super omnes docentes me intellexi. Unde et alibi gloriatur in Domino, dicens: Incerta et occulta sapientie tue manifestasti mihi . Item apostolos maiora prophetis nosse declarat Dominus ipse, qui eisdem loquitur, dicens: Multi prophete et iusti cupierunt uidere que uidetis, et non uiderunt; audire que auditis, et non audierunt . Sed eisdem post resurrectionem ascensionemque suam  maiorem adhuc scientie gratiam repromittit, dicens: Adhuc multa habeo uobis dicere, sed non potestis portare modo; cum autem uenerit ille Spiritus ueritatis, docebit uos omnem ueritatem . Quibus et in futuro maius omnibus, que in hac uita cognosci possunt, reuelaturum se esse pollicetur, dicens: Qui autem diligit me, diligetur a Patre meo, et ego diligam eum, et manifestabo ei meipsum . Recte ergo Cherubim scientia multiplicata dicitur, quia in utroque Testamento fidelibus magis ex tempore magisque cognitio ueritatis innotuit. Recte Cherubim glorie propitiatorium obumbrare dicuntur; quia testamento crescente per tempus, et multiplicata scientia, propitiationem nobis Domini Saluatoris predicant; et hanc gratis semper uocibus quasi  expansis, ad uolatum alis honorare non cessant. Quia enim uerba colloquentium, quasi uolando per erem ab ore dicentium, ad cor perueniunt audientium, merito expansis Cherubim alis, et uelut ad uolandum aptatis possunt designari.

Inde precipiam, et loquar ad te, supra propitiatotorium scilicet, etc. Supra propitiatorium loquitur Dominus ad Moysen cuncta que per illum mandat filiis Isrel; quia per gratiam propitiationis Dei factum est, ut hominibus post culpam preuaricationis apparere, et eis uiam ueritatis post errorem demonstrare dignatus sit. De medio Cherubim loquitur; quia per angelicam uisionem, et non in sua substantia Deus apparuit, et locutus est Moysi, attestante apostolo: Quia lex propter trangressiones posita  est, donec ueniret semen cui promiserat, ordinata per angelos in manu Mediatoris . Item de medio duorum Cherubim loquitur Dominus, quia per uerba utriusque testamenti consona nos uoce ad fidem ueritatis erudit. uel certe de medio Cherubim loquitur, quia per Unigenitum suum, qui in medio duorum Testamentorum in carne apparuit, humano generi Deus Pater uoluntatem suam manifestare dignatus est. Quo sensu etiam illud potest accipi, quod ait Habacuc: In medio duorum animalium innotesces . Potest autem in arca etiam sancta Ecclesia figuraliter accipi, que de lignis imputribilibus, hoc est animabus sanctis edificatur, et in fide sancti Euangelii per quatuor mundi plagas  distenta, coronam uite a Deo exspectat eternam, habens in se tabulas Testamenti in meditatione continua legis Dei, habens et urnam auream cum manna in fide dominice incarnationis, habens etiam uirgam Aaron; que fronduerat, in participatione regni et sacerdotii dominici, dicente apostolo Petro: uos autem genus electum, regale sacerdotium . Habens propitiatorium desuper, ut cuncta que habet bona, largiente gratia diuina, sese accepisse meminerit. Habens et Cherubim glorie in propitiatorio, uel angelica uidelicet presidia, quibus a Deo semper adiuuetur propitio: uel Testamenta, quibus qualiter uiuere, et quomodo auxilium recte uiuendi a diuina propitiatione querere debeat instituatur. Sic autem sunt Cherubim supra propitiatorium positi, quomodo  ciuitas Christi, id est sancta Ecclesia super montem, id est super ipsum Christum esse constituta dicitur: non quod altior illo possit esse ciuitas sua, sed quod eius subsidio sustentata proficiat. Cherubim supra propitiatorium habet arca: quia uel angelica ministeria uel eloquia diuina eo ueracius Ecclesiam iuuant, quo ipsa in fundamento summe ueritatis stabilita consistunt.



CAPUT uI. Mense descriptio.

Facies et mensam de lignis setim, etc. Mensa de lignis setim facta, Scriptura est sacra, de fortibus sanctorum Patrum uerbis actibusque compacta, que dum nobis que sint eterne gaudia beatitudinis,  et quomodo ad hec perueniatur ostendit, cibum profecto nobis salutis ac uite suggerit. Hec habet longitudinem, cum perseuerantiam nobis cepte religionis; latitudinem, cum amplitudinem caritatis; altitudinem, cum spem perpetue remunerationis insinuat. Et bene longitudo duorum est cubitorum quia actualis nostra conuersatio in duabus maxime uirtutibus consistit, misericordia uidelicet et innocentia: dicente apostolo Iacobo: Religio autem munda et immaculata apud Deum Patrem hec est, uisitare pupillos ac uiduas in tribulatione eorum, et immaculatum se custodire ab hoc seculo . In eo namque quod pupillos ac uiduas in tribulatione eorum uisitare precipit, cuncta que erga proximos necesse habentes, misericorditer agere debemus, ostendit: in eo uero quod immaculatos nos ab hoc seculo  custodire admonet, uniuersa in quibus nos ipsos caste uiuere oportet, exprimit. Quos duos cubitos bone actionis, et Dominus ipse mense uerborum suorum inesse declarauit, cum ait: Sint lumbi uestri precincti, et lucerne uestre ardentes . Lumbi uidelicet precincti, ut a contagione seculi huius perduremus immunes. Lucerne uero ardentes, ut per opera misericordie coram Domino clari fulgeamus. Nam quod sequitur: Et uos similes hominibus expectantibus dominum suum, quando reuertatur a nuptiis, ad altitudinem eiusdem mense, hoc est ad spem future retributionis pertinet. Quod uero mensa unum habet cubitum in latitudine, unitatem ipsius dilectionis, quam tota nobis Testamenti ueteris  et Noui series commendat, figurate denuntiat: una quippe est caritas, hoc est simplex et pura mentis pietas, qua et Deum, et proximos, et ipsos quoque inimicos amare iubemur, quamuis magna distantia ac distinctione rectissima ipsius amoris, Deum primo loco, inimicos ultimo diligere debeamus. Ipsis quoque proximis pro differentia meritorum dispar sit modus impendendus amoris, sicut patriarcham Iacob cum omnes diligeret filios, Ioseph tamen singularis merito innocentie pre ceteris diligere Scriptura teste nouimus. Unde pulchre in Canticis canticorum dicit Ecclesia Christo, Introduxit me in cellam uinariam, ordinauit in me caritatem . Porro quod altitudo cubitum ac semissem habebat, cubitus eque ut in latitudine,  unitatem ipsius spei nostre celestis insinuat, qua exspectamus Dominum nostrum, quando reuertatur de celis, remuneraturus seruos, quos uigilantes accinctis lumbis, et ardentibus bonorum operum lucernis inuenerit. Nam etsi pro diuersitate meritorum multe sunt mansiones in domo Patris , unum tamen est regnum celi, in quo omnes recipiantur electi. Semis uero qui superest, initium uite contemplatiue, quo nonnulli sanctorum etiam in carne adhuc positi frui meruerunt, indicat: quibus non solum sperare celestia premia, uerum etiam ex parte uidendo pregustare donatum est, uti Esaias et Micheas, ceterique prophete, qui uiderunt Dominum sedentem in solio glorie sue, circumstante angelorum exercitu : ut Petrus,  Iacob et Ioannes, qui, clarificatum inter Moysen et Eliam Dominum in sancto monte uiderunt : ut magister gentium, cui, priusquam carnis debitum solueret, donatum est in paradisum ac tertium celum rapi, et audire arcana uerba, que non licet homini loqui . In his ergo et huiusmodi famulis Christi, mensa nobis tabernaculi, hoc est, diuina Scriptura qua Ecclesia sancta sine cessatione reficitur super cubitum communis spei semissem in altitudine adiungit, quia superne beatitudinis gaudia premonstrata illis priusquam reddita demonstrat: que nimirum premonstratio, quia raptim et in transitu sanctorum mentibus apparet, recte per dimidium cubiti, et non per plenum cubitum figuratur.

Et inaurabis eam auro purissimo. Mensa tabernaculi  inauratur, quia et Scriptura sancta sapientie celestis sensu clara refulget, et ipsi qui eam condidere prophete, preclari uita ac sermone fuerunt.

Faciesque illi labium aureum per circuitum, etc. Labium aureum fit mense per circuitum, quia doctrina sacri eloquii per mundissima nobis predicatorum fidelium ora ministratur. Neque illorum locutio, qui diuina nobis arcana tradiderunt, humane confabulationis sermonibus ullatenus attaminari consentiebat, quin potius non tantum nociua, sed et otiosa hominum uerba grauiter ferre ac redarguere curabant. uel certe labium fit aureum mense per circuitum, quia Scriptura sancta omni ex parte sue locutionis cum recte intelligitur, claritatem nobis sapientie celestis  insonat. Cui uidelicet labio corona additur; quia lingua predicantium suis auditoribus retributionem uite promittit eterne. Et bene ipsa corona quatuor digitis alta fieri precipitur; quia celsitudo nobis corone perennis, per quatuor sancti Euangelii libros ostenditur, uel quod per custodiam euangelice fidei et operationis, ad coronam nos uite peruenire oportet. Pulchreque per digitos libri designantur, quia nimirum et tabule legis, digito Dei esse scripte referuntur: et in Euangelio Dominus districtionem legis temperaturus, digito scribebat in terra, dicens de adultera, quam accusabant Pharisei et scribe: Si quis uestrum sine peccato est, primus in illam lapidem mittat . Digitus autem Dei, Spiritus Dei intelligitur. Unde illud quod  Lucas Dominum dixisse refert: Si ergo in digito Dei eiicio demonia . Mattheus clarius exponendo dixit, In Spiritu Dei . Itaque labio mense aureo corona aurea quatuor digitis alta superponitur; quia purissima sanctorum predicatorum eloquia, spem superne beatitudinis exspectant, que ministerio sancti Spiritus in quatuor sancti Euangelii libris descripta continetur. Nec solum predicatores ipsi premium in celis sui laboris accipiunt, uerum etiam omnibus sibi obtemperantibus eamdem uite coronam certa euangelice ueritatis auctoritate promittunt. Bene autem eadem corona interrasilis fieri precipitur; quia nimirum eterni retributio regni non indifferenter omnibus datur, sed pro qualitate accipientium distinctio diuinitus examine singulis  quibusque distribuitur. Corona etenim aurea mense Domini pura et non interrasilis esset, si claritas future iustorum retributionis equalis omnibus panderetur: instar uidelicet huius solis mundani, cuius splendorem Deus indifferenter super bonos et malos facit oriri. At quia sicut stella a stella differt in claritate, ita erit et resurrectio mortuorum. Corona mense Domini uariis distincta sculpturis, sed competenter ordinatis apposita est. Aeterna etenim uita futura omnibus est promissa iustis, sed multiformis in illa pro diuersitate meritorum gloria est singulorum. Quod uero descripta prius una corona subiungitur:

Et super illam alteram coronam aureolam. De illorum potest premio recte intelligi, qui generalia  Scripture sancte mandata spontanea uite perfectionis electione transcendunt, ideoque specialem pre ceteris fidelibus retributionem uoluntarie oblationis exspectant. Corona namque aurea quatuor digitis alta labio mense aureo apponitur, cum per Euangelium his qui mandata diuine legis custodiunt, uita eterna promittitur: dicente Domino ad diuitem: Si uis ad uitam ingredi, serua mandata. Non homicidium facies. Non adulterabis. Non facies furtum. Non falsum testimonium dices. Honora patrem et matrem, et diliges proximum tuum sicut teipsum . Sed eidem corone altera corona aureola superponitur, cum protinus subinfertur: Si uis perfectus esse, uade, uende que habes et da pauperibus, et habebis thesaurum in  celo, et ueni, sequere me . Ad hanc coronam pertinet canticum illud nouum, quod uirgines tantum coram Agno cantasse referuntur, qui empti sunt ex hominibus primitie Deo et Agno. Ad hanc, quod iidem sequuntur Agnum quocunque abierit . uel certe corona aurea labio mense Domini apponitur, cum in uerbis sacre Scripture dicimus, egredientes e carne animas ad eterna in celis premia esse recipiendas. Et super illam altera aureola superadditur corona, cum in eadem Scriptura repetitur, quod eis sublimior in fine seculi gloria in corporum quoque immortalium receptione seruetur.

Quatuor quoque circulos aureos preparabis, etc. Hec, ut supra de arca exposuimus, etiam hic accipienda sunt. Quatuor namque circuli aurei quatuor  Euangeliorum sunt libri; per quorum fidem contigit, ut omnis Scriptura sancta per mundum legeretur et intelligeretur uniuersum. Quatuor autem pedes habet mensa; quia quadriformi ratione omnis diuinorum eloquiorum series distinguitur. In libris namque omnibus sanctis intueri oportet, que ibi eterna intimentur, que facta narrentur, que futura prenuntientur, que agenda precipiantur uel moneantur. Item mensa tabernaculi quatuor habet pedes; quia uerbo celestis oraculi, uel historico intellectu, uel allegorico, uel tropologico, id est, morali, uel certe anagogico solent accipi. Historia namque est, cum res aliqua quomodo secundum litteram facta siue dicta sit, plano sermone refertur: quomodo populus Isrel ex Aegypto saluatus, tabernaculum Domino  fecisse in deserto narratur. Allegoria est, cum uerbis, siue rebus mysticis presentia Christi et Ecclesie sacramenta signantur: uerbis uidelicet, ut Esaias ait: Egredietur uirga de radice Iesse, et flos de radice eius ascendet . Quod est aperte dicere: Nascetur uirgo Maria de stirpe Dauid, et Christus de stirpe eius orietur. Rebus autem, ut populus de Aegyptia seruitute per sanguinem Agni saluatus, Ecclesiam significat, passione Christi a demonica dominatione liberatam. Tropologia, id est moralis locutio, ad institutionem et correctionem morum, siue apertis seu figuratis prolata sermonibus respicit. Apertis uidelicet, ut Ioannes admonet dicens: Filioli mei, non diligamus uerbo nec lingua, sed opere et ueritate . Figuratis uero, ut Salomon ait:  Omni tempore sint uestimenta tua candida, et oleum de capite tuo non deficiat . Quod est aperte dicere: Omni tempore sint opera tua munda, et caritas de corde tuo non deficiat. Anagoge, id est, ad superiora ducens, locutio est, que de premiis futuris, et ea que in celis est uita futura, siue mysticis seu apertis sermonibus disputat. Apertis scilicet, ut: Beati mundo corde, quoniam ipsi Deum uidebunt . Mysticis uero, ut: Beati qui lauant stolas suas, ut sit potestas illis in ligno uite, et per portas intrent in ciuitatem . Quod est patenter dicere: Beati qui mundant cogitationes et actus, ut potestatem habeant uidendi Dominum Christum, qui ait: Ego sum uia et ueritas et uita; et per doctrinam  atque exempla precedentium patrum intrent in regnum celorum.

Subter coronam erunt circuli aurei, etc. Apte subter coronam erunt circuli, quia libris sancti Euangelii in hac uita utimur, coronam uero uite superne futuram in celis speramus. Per quos uidelicet circulos immittuntur uectes ad subuehendam mensam, quia doctores sancti, ut uerbis sacri eloquii corda audientium reficiant, ipsi per omnia mentem suam necesse est in euangelica lectione fixam teneant, quatenus ad fidem sensumque illius omnem interpretationis ad doctrine sue intentionem dirigant, curentque sedulo ne quid aliud agendum, sperandum amandumue in Scripturis omnibus, quam quod in quatuor Euangelii libris inuenitur, doceant. Qui dum  uniuersa Scripturarum eloquia, ad eam que in Euangelii scripta est fidem ac dilectionem referunt, quasi totam Domini mensam cum panibus ac uasis ipsius in quatuor circulis portant.



CAPUT uII. uasorum mense et panum propositionis descriptio.

Parabis et acetabula ac phialas, etc. uaria uasa que ad offerenda libamina sunt facta, uarie sunt distinctiones eloquii diuini, pro dispari capacitate audientium. Non enim una eademque omnibus potest conuenire doctrina: aliter namque sapientes, aliter insipientes; aliter diuites, aliter pauperes; aliter sani, aliter infirmi; aliter senes, aliter iuuenes; aliter uiri, aliter femine; aliter celibes, aliter coniugati; aliter prelati, aliter subditi docendi sunt. Que  tamen uasa omnia ad mensam tabernaculi, omnia ad offerenda libamina pertinent, quia quecunque prudens doctor diuersa pro diuersitate audientium loquitur, uniuersa in regula sacre Scripture reperiuntur, atque ad offerenda Domino uota bonorum operum corda excitant auditorum. Que uidelicet opportuna diuersitas sancte predicationis ipsius Domini ore designabatur, cum diceret: Quis putas est fidelis dispensator et prudens, quem constituit Dominus super familiam suam, ut det illis in tempore tritici mensuram ? Mensuram quippe tritici conseruis dat in tempore fidelis dispensator et prudens, quando discretus uerbi minister non solum tempus opportunum in dicendo obseruat, uerum etiam qualitatem sensumque auditorum diligenter exquirit, et  iuxta distantiam huius modum sui sermonis temperat.

Et pones super mensam panes propositionis, etc. Panes propositionis super mensam positi semper, doctores sunt spirituales, qui in lege Domini die ac nocte meditantes, cunctis Ecclesiam intrantibus refectionem uerbi celestis offerunt. Qui recte propositionis panes uocantur, quia in propatulo semper esse debet uniuersis fidelibus sermo salutis, neque unquam in Ecclesia deesse oportet piis auditoribus uerbum solatii, quod Dominus per precones ueritatis mundo proponens, in conspectu suo semper apparere, et usque ad finem seculi, his qui esuriunt et sitiunt iustitiam, incessanter abundare uoluit. De his panibus in Leuiticum plenius, quot et quales  faciendi, uel quomodo ponendi fuerint, refertur, dicente Domino ad Moysen: Accipies quoque similam, et coques ex ea duodecim panes, qui singuli habeant duas decimas, quorum senos altrinsecus super mensam purissimam coram Domino statues: et pones super eos thus lucidissimum, ut sit panis in monimentum oblationis Domini, per singula sabbata mutabuntur coram Domino suscepti a filiis Isrel federe sempiterno: eruntque Aaron et filiorum eius, ut comedant eos in loco sancto . Ubi manifeste in primis ipso etiam numero panum duodecim apostolorum forma premonstratur, quos apparens in carne Dominus primos elegit, quorum ministerio cibum uite cunctis gentibus daret. Denique esurientibus in deserto turbis, dicit eisdem discipulis suis, nostris uidelicet  apostolis: Date illis uos manducare. Et saturatis de quinque panibus quinque millibus hominum, ipsi collegerunt duodecim cophinos fragmentorum : quia nimirum apostolorum et apostolicorum uirorum est, ea que turbe nequeunt, Scripturarum sacramenta capere. Duodecim ergo panes in mensa tabernaculi, duodecim sunt apostoli, et omnes doctrine illorum sequaces in Ecclesia. Qui quoniam usque ad consummationem seculi, populum Dei alimoniis uerbi reficere non desinunt, panes duodecim propositionis nunquam de mensa Domini recedunt. Et bene iidem panes non de qualibet farina, sed de simila fieri iubentur: quia nimirum quicunque aliis uerbum uite ministrant, primo ipsos necesse est uirtutum frugibus operam dare, quatenus  ea que predicando admonent, etiam faciendo commendent, configurati exemplis illius qui de semetipso ait: Nisi granum frumenti, cadens in terram, mortuum fuerit, ipsum solum manet . Bene etiam iidem panes seni altrinsecus super mensam statui precipiuntur, propter concordiam scilicet caritatis et societatis, nam et Dominus binos ad predicandum discipulos misisse perhibetur: figuraliter insinuans, quia sancti doctores nunquam ab inuicem, uel in assertione ueritatis, uel in effectu dilectionis discrepant. Quod autem super panes thus lucidissimum ponitur, uirtutem orationis designat, quia iidem doctores sue ministerium predicationis, simul et deuotionem operis Domino commendant. Nam per thus orationem designari testatur Psalmista, qui dicit:  Dirigatur oratio mea sicut incensum in conspectu tuo . Et thus lucidissimum super panes ponitur in monimentum oblationis Domini, quando pie sanctorum actioni ac doctrine oratio pura superadditur, quo per hec utraque rite sociata, semper memoria sacre oblationis in conspectu summi arbitri appareat. Bene autem per singula sabbata panes coram Domino mutari mandantur; panes namque qui per sex dies operandi in mensa Domini fuerant positi, sabbato nobis mutantur, cum doctores quique sancte Ecclesie, completo tempore sui sancti laboris, eterna in celis quiete remunerantur, et alios post se in idem opus laborandi in uerbo, sub eiusdem spe retributionis relinquunt. Sicque fit ut mensa Domini nunquam panis  inops remaneat, uerum mox uno sublato pane, alius loco eius substituatur, dum succedentibus sibi per ordinem ministris uerbi, nunquam Ecclesie desunt, qui apostolice, siue fidem pietatis, seu munditiam actionis, et uerbis ostendant et factis: semper manente pulcherrima illa sententia, qua in laude eiusdem sancte Ecclesie dicitur: Pro patribus tuis nati sunt tibi filii, constitues eos principes super omnem terram , quasi aliis uerbis tabernaculo Domini diceretur: Pro panibus tuis uetustis parati sunt tibi noui, constitues eos in refectionem cordium spiritualium fidelibus toto orbe terrarum. Panes ergo pro panibus mutabantur, mensa autem semper eadem in tabernaculo stabat, quia abeunt et ueniunt doctores uerbi, aliisque cedentibus succedunt suo in ordine  alii: Scriptura autem sacra nullis abolenda per euum temporibus constat, usque dum in fine mundi apparente Domino, nec Scripturis ultra, nec interpretibus eorum opus habebimus, impleta illa exoptatissima prophetia Domini, qua dicit: Et non docebit unusquisque proximum suum, et unusquisque fratrem suum, dicens: Cognosce Dominum, quoniam omnes scient me, a minore usque ad maiorem eorum . Coquebantur autem panes ante sabbatum, ut Iosephus scribit , duo et duo diuisi ante sabbatum: et sabbato mane oblati super sacram mensam ponebantur seni ad alterutros conuersi, duabus pateris aureis superpositis, thure plenis, que permanebant usque ad aliud sabbatum, et tunc pro illis alii deportabantur, illi uero sacerdotibus  exhibebantur: et thure incenso in igne sacro, in quo omnia holocausta fiebant, aliud thus super alios panes adiiciebatur, quodque in libro Regum scriptum est, quia Dauid tabernaculum ingressus, panes sanctos a sacerdotibus acceperit, sabbato mane factum est. uenit enim ad tabernaculum illa hora, qua panes septimane precedentis sublati erant de mensa Domini, ut ponerentur panes noui, qui pridie fuerant cocti: sicque panes sanctos accepit, ut ne ad momentum quidem hore mensa Domini sine pane maneret. Unde solertius adhuc considerare libet, quod panes per singula sabbata mutari iubebantur: namque ita mutabantur, ut singuli eorum et sabbato imponerentur in mensam, et sabbato rursum ablati in esum proficerent sacerdotum: et sex quidem diebus operum in mensa propositi apparerent,  sed in die sabbati, id est, requiei, impositi in mensa, rursumque die altero sabbati de mensa sublati. In cuius ordine positionis quid nobis aliud mystice intelligendum est, nisi quod sancti doctores, imo omnes iusti, et post opera bona, quibus in Ecclesia claruerunt ad requiem perueniunt, et ut bona delectentur operari, spe future quietis ac beatitudinis accenduntur? Imponebantur ergo panes sabbato in mensa Domini, ea utique intentione ponentium, ut transacto sabbato ibidem per sex dies operandi manerent: his quoque transmissis altero superueniente sabbato, in refectionem summi sacerdotis et filiorum eius consumerentur: quia nimirum in primordio nobis Deo deuote conuersationis accipienda requies, et uita  eterna promittitur, ea tamen conditione, ut per labores et opera bona uite temporalis ad eam pertinere debeamus. Qua autem ratione hoc quod summus sacerdos et filii eius panes propositionis comedebant, ad ingressum uite celestis pertineat, in expositione uersiculi sequentis aptius suo loco dicetur. Suscipiebantur autem panes iidem a filiis Isreel, quia de cetu spiritualium Dei famulorum eligi atque ordinari debent, qui gradum sacerdotii uel doctrine subeant. Quodque in conclusione subiungitur, Eruntque Aaron et filiorum eius, duobus modis accipi per mysterium potest. Comedit namque Aaron cum filiis suis panes sanctos de mensa tabernaculi sublatos, cum summus Pontifex noster raptos de hac uita electos suos in augmentum corporis sui, quod est in celis, hoc est  summe illius electorum multitudinis introducit: uel certe erunt panes sancti Aaron et filiorum eius, cum presules quique, et subiecti illis in Domino populi, exemplis patrum precedentium ad uitam nutriuntur eternam.



CAPUT uIII. Candelabrum.

Facies et candelabrum ductile de auro purissimo. Candelabrum tabernaculi, sicut et mensa, uniuersalem presentis temporis Ecclesiam designat. Ideo namque sunt ante uelum, intra quod arca testamenti posita est; quia necdum ad uisionem in celis sui Redemptoris meruit intromitti. Sed mensa est; quia his qui esuriunt et sitiunt iustitiam, uictum quotidie celestem, ne in tentationibus deficiant, impendit.  Candelabrum est; quia iter lucis errantibus ostendit. Mensa pariter et candelabrum est; quia sanctis edocta litteris, et animam esurientem satiare bonis, et sedentibus in tenebris atque umbra mortis lucernam uerbi subministrare didicit. Cui nimirum lucerne dum sese humiliter subiecit, ad agenda uidelicet, que Dei sermo precipit, a suis se uoluptatibus cohibens, ad speranda premia ac diligenda que promisit, a uisibilibus se gaudiis sustollens, quasi candelabrum eius efficitur; quia suis per omnia uoluptatibus imperium celeste preponit, seseque humilians claritatem uerbi Dei omnibus, et predicando et faciendo premonstrat.

Hastile eius, calamos, scyphos, etc. Hastile candelabri, ipse qui est Caput Ecclesie, Mediator Dei et  hominum, homo Christus iehsu, debet intelligi. De cuius corpore, quod nos sumus, quasi de calamis ex hastili procedentibus dicit Apostolus: Ex quo totum corpus per nexus et coniunctiones subministratum et constructum, crescit in augmentum Dei : quia nimirum omnipotens Deus Redemptor noster, qui in se quo proficiat non habet, adhuc per membra sua quotidie augmentum habet. Calami ergo procedentes de hastili, predicatores sunt, qui instituti a Domino, dulcem sonum in mundo ediderunt, uidelicet canticum nouum. Calami sunt omnes Ecclesie filii, qui sibi  libenter obtemperant, resonantes laudem Domino,  ac dicentes: Et direxit gressus meos, et immisit in os meum canticum nouum, hymnum Deo nostro . Quia uero scyphi uino repleri solent, non immerito per eos mentes audientium designantur, que ad uocem predicantium uino scientie replentur. Et quoniam eodem uino interne dilectionis inebriata corda fidelium, infatigabili desiderio ad Deum tendunt, recte in candelabro post scyphos spherule fiunt: sphera enim in omni parte uoluitur, quia nimirum mentes electorum nec aduersitatibus seculi ullis retineri, nec prosperitatibus possunt corrumpi, quin in omnibus que occurrunt, ad Deum per sancta desideria proficiant. Et bene post calamos, scyphos, et spherulas in candelabro lilia designantur; quia post gratiam predicationis, post ebriationem  potus spiritalis, post irreuocabilem sancte operationis procursum, illa uirens patria sequitur, que animabus sanctis, id est, floribus uernat eternis.

Sex calami egrediuntur de lateribus, etc. Constat quidem numerum senarium, in quo factus est mundus, operum perfectionem designare. Sed quoniam ita positus est in descriptione calamorum, ut in bis ternos diuidatur, magis de ternario dicendum. Tres namque calami de uno latere hastilis, et tres egrediuntur de altero; quia fuerunt doctores ante aduentum Domini in carne, qui fidem sancte Trinitatis mystica uoce designarent, et, quantum rudes adhuc capere poterant, predicarent. Unde est illud Psalmiste, uerbo Domini celi firmati sunt; et spiritu oris eius omnis uirtus eorum . Nomine etenim  Domini, Patrem; nomine uerbi, Filium; Spiritum uero sanctum ipso suo nomine spiritum oris eius appellat. Cuius uidelicet sancte Trinitatis unam esse potentiam, uoluntatem et operationem designat, cum et celos uerbo Domini, et omnem uirtutem eorum spiritu oris eius esse firmatum asseuerat. Sunt modo doctores, qui eamdem fidem sancte Trinitatis aperte predicent, ita ut omnes qui ad Christum pertinent, eadem debeant fide consecrari: dicente apostolis Domino, Euntes ergo, docete omnes gentes, baptizantes eos in nomine Patris, et Filii, et Spiritus sancti . Unde et Paulus pro fidelibus orans, eosque Trinitatis fide accepta confortari desiderans, ait: Gratia Domini nostri Iesu Christi, et caritas Dei, et communicatio Spiritus  sancti cum omnibus uobis . Item tres calami ex uno latere candelabri, et tres prodeunt ex altero: quia et ante et post incarnationem dominicam terni fuere gradus eorum qui fideliter in Ecclesia Domino seruirent, coniugatorum uidelicet, continentium, et rectorum: quorum distantiam Ezechiel propheta mystice describit, cum ueniente plagarum articulo tres tantummodo uiros, Ne uidelicet, Daniel et Iob, liberandos esse predixit . In Ne namque, qui arcam in undis rexit, prepositos Ecclesie: in Daniele, qui in aula regia continenter uiuere studuit, continentes siue uirgines: in Iob, qui in coniugali uita positus, mirandum cunctis exemplar patientie prebuit, bonorum uitam  coniugatorum ostendit. Item eorumdem in Nouo Testamento distantiam Dominus sub figura insinuat eorum qui in lecto, in agro, in mola reperiendi sint in die iudicii . E quibus singulos assumendos, et singulos dicit esse relinquendos. Namque in lecto quies continentium, in agricultura industria predicantium, in gyro mole labor exprimitur coniugatorum. Et quia in omnibus his gradibus quidam eligendi, quidam uero reprobandi, recte de singulis dicitur: Quia unus de duobus assumetur, et alter relinquetur. Quia uero in parte electorum sublimius est meritum predicantium, quam eorum qui solummodo continentie, et non etiam operi doctrine student, item sublimior continentium quam coniugatorum conuersatio: recte supremi  calami, qui hinc et inde de hastili procedebant, eos qui in utroque Testamento inter uirtutes alias doctrine studiis sese subdidere designant. Recte inferiores calami, qui eque ex utroque hastilis latere prodeunt, uitam continentium Deo deuotam, recte infimi calami, et ipsi ex eodem unius candelabri stipite orti, bonorum uitam coniugatorum, in utriusque Testamenti tempore, uni eidemque Domino fideliter seruientem, typice demonstrant. Diuersis ergo locis calami procedunt de hastili, qui tamen omnes suo quique loco et ordine reflexi in altum, ad unam perueniunt summitatem, quatenus equalem supra se positionem lucernarum ualeant conseruare; quia nimirum electi, etsi meritorum sunt gradibus discreti, una sunt fide ueritatis imbuti, ad unam in  celis lucem eterne ueritatis peruenturi: et quanto quisque altius in hac uita Christo adherere curauerit, tanto uicinior in illa uita eius uisione fruitur, ita ut de quibusdam pro magne merito uirtutis dicatur: Hi sunt qui sequuntur Agnum quocunque abierit . De quibus paulo ante, quasi de proximis candelabro calamis, premissum est: Et cantabant quasi canticum nouum ante sedem, et ante quatuor animalia et seniores . Ubi ostenditur quod omnes sancti per plateas superne illius ciuitatis, canticum letitie nouum Domino cantant. Sed illi pre ceteris ibi specialius gaudio carminis sublimantur, qui hic generalem uitam fidelium priuilegio sacre uirginitatis transcenderunt.

Tres scyphi, quasi in nucis modum, etc. Nucem in  figura presentis Ecclesie poni solere, testatur Salomon, qui ex persona doctorum fidelium loquitur: Descendi, dicens in Cantico canticorum, ad hortum nucum, ut uiderem poma conuallis . Sicut enim nux dulcem quidem habet fructum interius, sed non hunc ostendere foris, nisi fracta teste duritia, potest: sic iustorum uita presens, ita suauitatem gratie spiritualis intimo corde conseruat, ut hec a proximis quanta sit, nullatenus ualeat perspici, donec, soluto corporis domicilio, libere se anime ipsorum alterutrum in celesti luce conspiciant, et quanta singule gratia sancti Spiritus fulgeant, quantum unaqueque diligatur ab altera, nulli prorsus remaneat occultum. Fiuntque scyphi in candelabro  ad nucis modum, cum quilibet electi uino sapientie repleri desiderantes, ad exemplum sese informare satagunt precedentium iustorum, quos magna inuisibilium bonorum dulcedine ac dilectione plenos esse nouerunt. Quod autem per singulos calamos tres fuere scyphi, spherule et lilia, significat ternas temporum differentias, quibus electi et ante incarnationem dominicam, et postea Deo deuoti uixerunt. Fuerunt etenim iusti ante legem, fuerunt sub lege, fuerunt temporibus prophetarum. Item post ascensionem dominicam congregata est Ecclesia primitiua de Isrel, congregatur nunc Ecclesia de gentibus, congreganda est in fine mundi de reliquis Isrel. Habebat ergo calamus primus in uno latere tres scyphos, spherulas et lilia quia in parte doctorum ante  incarnationem Domini erant tres ordines eorum qui haustum gratie celestis, quasi scyphi sitirent, in uiam Domini promptissime, quasi spherule currerent, superne donum retributionis, quasi candorem liliorum odoremque gaudenter exspectarent: id est, ante legem, sub lege, sub prophetis. Secundus calamus et ipse habebat tres scyphos, spherulas et lilia, quia continentes illius temporis eque tres ordines sanctorum in prefata distinctione temporum habebant, potum spiritualem desiderantes, uiam mandatorum Domini currentes, et celestia premia prestolantes. Tertius similiter calamus tres scyphos et spherulas, et tria habebat lilia: quia multi erant coniugati ante legem, multi sub lege, multi in diebus prophetarum, qui uerbum Domini audire, qui  uiam eius currere, qui bonorum premia operum ab ipso exspectare gauderent. Item ex alio latere hastilis, et primus calamus, et secundus, et tertius, tres scyphos et spherulas, tria quoque lilia habebat: quia in Nouo quoque Testamento, et in doctoribus, et in continentibus, et in coniugatis Deo deuotis tres fuere ordines temporum distantium: hoc est in primitiua Ecclesia de Isrel, in nostra electione de gentibus, in ultima collectione reliquiarum Isrel, qui uniuersi quique suo tempore uerbo uite debriari, in uiam pacis properare, candorem perpetue lucis uidere desiderant.

In ipso autem candelabro erunt quatuor scyphi, etc. Diximus ipsum candelabrum, id est, stipitem candelabri medium, de quo calami procedebant,  Dominum Saluatorem designare; de cuius gratia iusti, quidquid boni habent, acceperunt. Unde ipse in Euangelio, cum dixisset discipulis: Ego sum uitis, uos palmites; continuo subiunxit: Sicut palmes non potest ferre fructum a semetipso, nisi manserit in uite; sic nec uos, nisi in me manseritis . Quasi aliis uerbis diceret: Ego sum candelabrum, et uos calami mei: sicut calamus non potest se erigere ad supportandam lucernam, nisi fixus manserit in stipite candelabri: sic nec uos, nisi in me manseritis, lucem ueritatis ac fidei in uobis ferre ualetis. In quo nimirum candelabro quatuor scyphi sunt facti, quia in quatuor libris sancti Euangelii, qui de Domino sunt conscripti, gustum uini noui, hoc est doctrine  celestis, inuenimus, quod non utres ueteres, hoc est mentes terrenis adhuc desideriis inherentes, sed tantum innouata per Spiritum gratie corda fidelium capere queunt. Sunt per singulos scyphos spherule, simul et lilia deformata, quia idem Dominus, qui poculum nobis sapientie spiritualis propinauit, cursum quoque pie operationis inoffensum ac promptum et habendum nobis ostendit: et ut habere possimus, ipse donabit, et ne in uacuum curreremus, claritatem nobis patrie celestis, ad quam intenderemus, promisit: et huius nobis aditum sua gratia patefecit, uel certe, quia sub duobus calamis per tria loca scyphi, spherule et lilia fieri mandantur. Possumus hec ita mystice interpretari, quia tribus fidelium gradibus, de quibus sepius diximus, coniugatorum  scilicet, continentium et uirginum, et doctrinam ueritatis aperuit, et cursum boni operis imperauit, et hereditatis semper immarcescibilis atque incorrupte benedictionem promisit atque donauit. Et apte scyphi, spherule et lilia candelabri non super calamos, sed sub calamis esse iubentur; quia corda predicantium, imo omnium electorum, ne ad infima delabi possint, donis, mandatis et promissionibus dominicis sustentantur, atque ad amanda et querenda celestia subleuantur. Hinc etenim sancta Ecclesia, uidelicet sponsa Christi, de ipso gloriatur, dicens: Leua eius sub capite meo, et dextera illius amplexabitur me . Leua quippe sponsi sub capite est posita sponse; quia temporalibus beneficiis Dominus mentes fidelium a  terrenis uoluptatibus et concupiscentiis segregans, ad speranda ac desideranda perpetua bona erigit. Et dextera illius amplexabitur eam, quia ostensa diuine maiestatis eius, uisio illam sine fine glorificat. Apte scyphi, spherule et lilia sub duobus sunt calamis, quia in utroque Testamento fidelibus, quamuis ceremoniis distantibus, eadem deuotio Domino seruiendi mandata, eadem est gloria regni celestis conseruata. Quartus autem scyphus, spherula et lilium, que supra calamos omnes iuxta summitatem fuere candelabri ipsius, proprie ad Dominum pertinet Saluatorem, qui non solum electis suis uirtutum scientiam, operationem, et remunerationem tribuit, uerum etiam in seipso idem homo Christus figuram ostendens scyphi, cum se plenum Spiritu sancto  declarauit: formam pretendit sphere, cum apparens in mundo, absque ullo circumstrepentium rerum obstaculo, exsultauit ut gigas ad currendam uiam : speciem monstrauit lilii, cum resurgens a mortuis, atque ad celos ascendens, clarificatus est ea claritate quam habuit priusquam mundus esset apud Patrem . Et recte hic scyphus, sphera et lilium calamis altior eminebat; quia nimirum dona, que Mediatori Dei et hominum, homini Iesu Christo Deus Pater contulit, omnem humane capacitatis modum transcendunt. Unicuique enim nostrum data est gratia secundum mensuram donationis Christi. In ipso autem Christo, sicut Apostolus ait, habitat omnis plenitudo diuinitatis corporaliter . Bene autem sequitur:

 Et sphere igitur et calami ex ipso, etc. Omne enim opus candelabri, hoc est et stipes medius, et calami ex ipso procedentes, cum omni suo ornatu, de auro fiunt; quia et Dominus ipse specialiter immunis a peccato, atque operibus iustitie per omnia preclarus, in mundo apparuit; et eamdem innocentiam atque iustitiam membra eius in hac interim uita, quantum ualent, imitantur; in futuro autem ueraciter ipsi adherendo proficiunt. Et apte idem aurum ductile fuit, ductile namque feriendo producitur; quia et Redemptor noster, qui ex conceptione et natiuitate perfectus Deus et homo exstitit, passionum dolores pertulit, ac sic ad resurrectionis gloriam peruenit: et omnes qui uolunt pie uiuere in illo, persecutionem patiuntur , quia et ipsi quasi metallum  feriendo dilatatum, per passionis contumelias ad immortalitatis gratiam proficiunt. Unde et in psalmo quarto, qui inscribitur, In carminibus, quibus in mysticis fidei calamis dicit Ecclesia suo Redemptori: In tribulatione dilatasti me. Ac si aurum ductile suo artifici diceret: In percussione fabrili amplificasti me, et maiorem tundendo mihi profectum dedisti.



CAPUT IX. Lucerne candelabri et emunctoria.

Facies et lucernas septem, etc. Lucerne, septem sunt dona Spiritus sancti; que et in Domino ac Redemptore nostro cuncta semper manserunt, et in membris eius, hoc est omnibus electis, pro eius uoluntate distributa sunt. Ponuntur ergo lucerne  septem super candelabrum, quia super Redemptorem nostrum primogenitum de radice Iesse requieuit spiritus sapientie et intellectus, spiritus consilii et fortitudinis, spiritus scientie et pietatis, et impleuit eum spiritus timoris Domini . Et sicut idem ipse per eumdem loquitur prophetam: Spiritus Domini super me, eo quod unxerit me Dominus : quod autem dicitur, Ut luceant ex aduerso; hoc est quod propheta subsequenter adiecit: Ad annuntiandum mansuetis misit me, ut mederer contritis corde, et predicarem captiuis indulgentiam, et clausis apertionem; ut predicarem annum placabilem Domini, et diem ultionis Deo nostro. Lucerne namque candelabri lucebant ex aduerso, et tabernaculum Domini illustrabant, cum Dominus, existens plenus  gratia et ueritate, nobis omnibus de plenitudine sua tribuit, et gratiam pro gratia, cum mansuetis et pauperibus spiritu, uerbum Euangelii commisit, cum penitentibus medullam indulgentie contulit, cum nunc tempus placendi Domino, futurum uero esse diem uniuersalis iudicii declarauit. Consonat huic lucernarum numero et positioni, quod in Apocalypsi dicit Ioannes: Et uidi, et ecce in medio throni et quatuor animalium, et in medio seniorum Agnum stantem, tanquam occisum, habentem cornua septem, et oculos septem, qui sunt septem spiritus Dei, missi in omnem terram . Si enim septem cornua ibi, siue septem oculi Agni, septem dona sancti Spiritus insinuare possunt: quare non eadem etiam  septem lucerne candelabri merito designare credantur? Imo sicut in cornubus et oculis recte signatur propter omnipotentiam uirtutis qua cuncta regit, et plenitudinem scientie qua cuncta perspicit: ita etiam Spiritus idem septiformis apte per figuram lucernarum exprimitur, propter lucem gratie qua in nocte huius seculi tenebras nostre cecitatis illustrat. Unde et apte subiungitur:

Emunctoria quoque, et ubi ea que emuncta sunt exstinguantur, etc. Sunt etenim quedam in Scripturis diuinis ita precepta, que perpetuo iure et in hac uita, et in futura, semper obseruari debeant: ut est istud, Non habebis deos alienos coram me : et, Diliges Dominum Deum tuum ex toto corde tuo, et ex tota anima tua, et ex tota uirtute: et, Diliges  proximum tuum sicut teipsum . Sunt alia que toto huius uite tempore obseruanda iubentur, sed in futura uita mercedem sue obseruationis eternam percipiunt: ut est illud Euangelii, Facite uobis amicos de mammona iniquitatis, ut et ipsi recipiant uos in eterna tabernacula . Hic enim ad tempus eleemosyne faciende, ibi perpetuo eleemosynarum est fructus recipiendus. Sunt item alia, que tempore ueteris Testamenti diligenter iubente Domino seruata sunt: nunc coruscante per orbem Euangelio, non iuxta litteram, sed iuxta sensum mysticum in Ecclesia iubentur obseruari, ut est custodia sabbati, ut ritus hostiarum, et sanguis agni paschalis, ceteraque huiusmodi, que suo quidem tempore solemniter custodita a populo Dei,  quasi lucinia in lucernis candelabri ardebant, infusa oleo pie deuotionis, et incensa igne uerbi celestis: cum uero ab apostolis atque apostolicis uiris predicabatur, his et huiuscemodi obseruationibus finem a Domino impositum, cuncta ea spiritualiter magis in Ecclesia, quam iuxta litteram sunt seruanda. Quasi emungebantur lucinia candelabri, ut reparata melius lucerent, quia sublimius intellecta per Spiritum sancte Ecclesie lucem doctrine salutaris prebebant. De qua reparatione lucernarum tabernaculi, hoc est Scripturarum diuinarum intelligentia sublimiore promittit in Leuitico Dominus suo populo, dicens: Multiplicabimini et firmabo pactum meum uobiscum. Comedetis uetustissima ueterum, et uetera nouis superuenientibus proiicietis. Multiplicatis quippe filiis Isrel,  confirmatum est cum eis pactum Dei: cum etiam gentibus, ad fidem uocatis, Noui gratia Testamenti in cordibus electorum firma radice plantata est. Comedimusque uetustissima ueterum, cum mandatum uetus, quod ab initio datum est generi humano, dulci cordis memoria retinemus: diligentes Dominum Deum nostrum ex toto corde nostro, tota anima, tota uirtute; diligentes et proximum tanquam nos ipsos. Et uetera nouis superuenientibus proiicimus, cum typica legis Mosaice statuta iuxta litteram seruare cessamus; sed eadem ipsa gratius intellecta per spiritum innouato in spem regni celestis corde custodimus: iuxta illud Apostoli, Si qua ergo in Christo noua creatura, uetera transierunt, ecce facta sunt omnia noua . Et in Apocalypsi, Et dixit qui sedebat in throno, Ecce facio omnia noua . Emunctoria autem, quibus hec agebantur, ipsa sunt uerba sacri eloquii, quibus manifeste designatur litteram legis in plurimis soluendam, et cum spirituali solummodo sensu esse seruandam. E quibus est illud in Actibus apostolorum, ubi prohibiti sunt credentes ex gentibus circumcidi, et absque ceremoniis hostiarum legalium euangelice gratie sunt obedire precepti. Et quod Apostolus ad Hebreos exponens uersiculum psalmi, ait, superius dicens: Quia hostias et oblationes et holocaustomata pro peccato noluisti, nec placita sunt tibi, que secundum legem offeruntur; tunc dixi, Ecce uenio, ut faciam, Deus, uoluntatem tuam . Aufert primum, ut sequens statuat: in qua uoluntate sanctificati  sumus per oblationem corporis Christi Iesu. Emunctoria ergo, et uasa ubi que emuncta sunt exstinguuntur, fiunt de auro purissimo; quia et diuina sunt uerba, quibus cessatio ceremoniarum legalium predicatur: et Dei gratia sunt illustrata eorum corda, in quibus eadem figurata legis adumbratio finem accipit, ut succedens Euangelii ueritas clarius mundo luceret. Constat enim primos apostolos in Euangelio ante passionem dominicam soluisse sabbatum, et post ascensionem Domini, et aduentum Spiritus sancti, penitus hostiis finem imposuisse legalibus, ac pleraque legis littere decreta euangelice gratia libertatis mutasse. In his ergo lucinia que emuncta sunt exstinguebantur: in quibus litteralis obseruatio completa exordium gratie mundo clarius  fulgentis exhibuit. Item quia finita mortali, et succedente uita immortali, cessabunt maxima ex parte opera uel dona lucis, quibus nunc utimur, ut sequantur eterne premia lucis in presentia diuine uisionis. Illa Scripturarum testimonia, que hec futura esse testantur, emunctoria nimirum sunt aurea, que spe future claritatis eximia. uasa quoque in quibus ea que emuncta sunt exstinguuntur, corpora utique sunt, et corda omnium iustorum immortalia. Et ideo rectissime auro assimilata, in quibus exoptatissima hec immutatio fiet, ut post temporalia Dei beneficia ad eterna perueniant. Denique Apostolus emunctoria nobis lucernarum Dei, et loca ubi ea que emuncta sunt exstinguantur, aurea prebet, cum de differentia presentium et futurorum  bonorum loquitur, dicens: Siue prophetie euacuabuntur, siue lingue cessabunt, siue scientia destruetur; ex parte enim cognoscimus, et ex parte prophetamus. Cum autem uenerit quod perfectum est, euacuabitur quod ex parte est. Et paulo post: uidemus nunc per speculum in enigmate, tunc autem facie ad faciem. Nunc cognosco ex parte, tunc autem cognoscam sicut et cognitus sum .

Omne pondus candelabri . . . talentum auri mundissimi. Omne pondus candelabri cum uniuersis uasis suis, omne corpus Christi est, cum ipso capite nostro Mediatore Dei et hominum, et uniuersis electis suis a summis usque ad infimos, ab his quibus maior inter natos mulierum nemo est usque ad eos, de quibus  dicit: uidete ne contemnatis unum de pusillis istis, qui in me credunt . Qui nimirum omnes, in diuersis licet gradibus, etatibus, sexibus, conditionibus, ingeniis, temporibus, uni eidemque auctori ac datori perpetue lucis, suo quique tempore ac loco, quasi candelabro aureo fixa radice mentis inherent, quo eiusdem participes lucis fieri possint. Quod uidelicet candelabrum, recte talentum auri mundissimi habere debere memoratur, talentum namque pondus plenum ac perfectum est: Quia iustus Dominus in omnibus uiis suis ; et qui suam gratiam in hac uita fidelibus, ut bene operentur, tribuit, ipse coronam iustitie in illa uita bonis eorum operibus reddit. Cui contra Zacarias propheta iniquitatem super talentum plumbi sedere   describit; quia et reprobis in eodem iusto examine, iuxta actus ipsorum restituet: Quia tu reddes, inquit, singulis secundum opera ipsorum . Sed distat, utrum quis aurum an plumbum ad examen diuinum afferat. Qui enim instar auri bonis fulgent operibus, in candelabrum Domini proficiunt, quia glorie sue Conditoris participes existunt. At qui peccatis graues in districto examine apparent, demerguntur tanquam plumbum in aqua ualidissima; quia merito scelerum in abyssum pene grauantis decidunt. Utrumque tamen, et plumbum scilicet et aurum, talenti habet mensuram; quia et in damnando impios, et in saluando ac coronando electos, iusta est nostri sententia Conditoris.

Inspice, et fac secundum exemplar quod tibi in  monte monstratum est. Huius mysterium precepti facillime ex eis que superius exposita sunt, patet. Ostensum namque est Moysi in monte exemplar candelabri quod faceret; quia in altitudine intime contemplationis didicit aperte multifaria Christi et Ecclesie sacramenta; que tamen non aperte populo, quem erudiebat, proferre uolebat; sed typice potius per figuram et opus candelabri ac uasorum eius signabat, donec ueniret ipse Dominus ac Redemptor noster in carne, qui interiorem eiusdem figure sensum Ecclesie sue, data sancti Spiritus gratia, reseraret: ut et moriendo in cruce uelum templi discidit, atque ea que tecta fuerant arcana sanctorum patefecit: et post resurrectionem discipulis apparens, aperuit illis sensum, ut et hec et alia Scripturarum  secreta spiritualiter reuelatis oculis mentis perspicere possent. Sed et omnis scriba doctus in regno celorum, cum ea que in litteris sanctis de fide catholica uel pia actione didicerit, et ipse diligenter sequi, et alios docere precipitur, quid aliud quam inspicere et facere secundum exemplar quod sibi in monte ostensum est, iubetur? Inspicit enim diligenter exemplar monstratum, et secundum hoc ad inferiora rediens facit, quando ea que per sublimitatem diuini sermonis intus credenda siue agenda intelligit, sedulo corde scrutatur: horumque semper exemplar auditoribus suis et exsecutione recti operis, et uerbo doctrine salutaris ostendit; qui uiuit et regnat cum Patre et Filio una cum Spiritu sancto, in secula seculorum. Amen



LIBER SECUNDUS.



CAPUT PRIMUM. Tabernaculi et templi descriptio.


Tabernaculum uero ita fiet. Tabernaculum a Moyse factum in solitudine, sicut et templum quod fecit Salomon in Hierusalem, statum sancte uniuersalis Ecclesie designat, que partim iam cum Domino regnat in celis, partim in presenti adhuc uita, decedentibus ac succedentibus sibi membris suis, peregrinatur a Domino. Et quidem in utriusque constructione domus, hec principalis solet esse distantia figurarum, quod tabernaculum presentis edificium Ecclesie, quo quotidie in laboribus exercetur, templum future requiem designat, que quotidiana animarum hinc post labores exeuntium receptione perficitur; quia nimirum tabernaculum Moyses cum populo Dei  in uia adhuc positus, qua ad terram repromissionis pergebat, condidit: Salomon autem templum, ipsa terra repromissionis, et regno in ea potitus, construxit. Moyses tabernaculum in solitudine, Salomon templum in Hierusalem, que interpretatur uisio pacis; quoniam hic quidem Ecclesia in labore et erumna uite labentis, in siti et esurie regni perennis edificatur: illic autem in uisione ac perceptione uere pacis consummatur. Unde bene in templi constructione dictum est, quod malleus et securis, et omne ferramentum non sunt audita in eo, cum edificaretur, preparatis extra Hierusalem cunctis lapidibus ac lignis, atque in positionem ordinis sui decenter aptata esse: que ibi facillime atque indubitanter suo queque loco reddita, aut cemento necterentur,  aut clauis; quia uidelicet in pace superne beatitudinis non est tribulationibus nostra examinanda fides, aut uita probanda, sed que in presentibus seculo castigata, et celestibus erat sedibus regulariter aptata, ibi glutine et uinculis mutue caritatis, ne perpetuo dissolui queat, in conspectu etiam sui conditoris ac regis ad inuicem copulanda. Nam cum in hac uita multitudinis credentium fiat cor et anima una, et sint illis omnia communia, quid nisi lapides uiui in edificium future domus Domini quadrantur, qui hinc inde translati, absque ullius labore tarditatis, suis quique ordinibus inserantur, et sibimet alterutrum copula diuine simul et proprie dilectionis iungantur? Item figura utriusque sanctuarii potest ita generaliter distingui. Opus tabernaculi,  tempus synagoge, hoc est antique Dei plebis: opus uero templi, Ecclesiam, id est, illam electorum multitudinem, que post incarnationem dominicam ad uitam uenit, significet: quoniam uidelicet tabernaculum Moyses cum sola Hebreorum plebe consummauit: templum uero Salomon collecta proselytorum multitudine perfecit, adiuuante etiam Tyrio rege cum artificibus suis, qui neque natura Iudei, neque professione fuerunt. Constat enim, quia priori Dei populo doctores non nisi ex ipsa eorum gente prefuerunt; at  uero Ecclesie rectores primi quidem fuere de Hebreis: uerum mox crescente ea ac dilatata per orbem, etiam de gentibus structores sunt eius exorti, adeo ut ipse quoque euangelista Lucas, et Timotheus ac Titus, uiri apostolici de uocatione gentium, ad presulatum eius peruenerint. uerum si diligentius singula inspiciamus, utriusque domus edificatio totius Ecclesie presentis statum mystice describit, que ab initio mundane conditionis usque ad ultimum qui in fine seculi nasciturus est electum, semper edificari non desinit: et future quoque gloriam uite, qua nunc ex parte fruitur, sed post huius terminum seculi, in omnibus suis membris in eternum fruitura est, mirabili figurarum ueritate depingit. Unde nos aliqua de tabernaculo, Domino  opitulante, dicturi, primum Ipsum inuocantes, humili etiam prece, deposcimus reuelari oculos cordis nostri, ut considerare queamus mirabilia de lege eius, et in perniciosorum decore metallorum ac uestimentorum intelligamus ornatum nobis morum, fide ac deuotione fulgentium, esse commendatum. Neque enim nobis aliter sermo ille apostolicus potest conuenire, quo ait: uos enim estis templum Dei uiui , sicut dicit Deus: Quoniam inhabitabo in illis, et inter eos ambulabo . Et quod Ioannes audiuit uocem magnam de throno dicentem: Ecce tabernaculum Dei cum hominibus, et habitabit cum eis , quam si [quasi] ornatum tabernaculi siue templi materialem religioso mundi cordis et corporis cultu imitemur. Sed antequam de spirituali  sensu disseramus, primo de ipso materiali textu littere paulisper uideamus. Erat tabernaculum domus Domino consecrata, habens longitudinis cubitos triginta, latitudinis decem, altitudinis eque decem, tectum habens equale per totum, quomodo in Aegypto et Palestina domos moris est edificandi. Cuius quidem parietes tres, australis, septentrionalis, et occidentalis, de tabulis sunt compacti ligneis, ab utroque latere deauratis. Porro pro orientali parte unus uectis erat, unde introitus fuit, qui per medias tabulas ab angulo usque ad angulum perueniret, id est a summitate ultima huius parietis usque ad parietis alterius summitatem. Cui cortine tabernaculi, et tectum incubuere, ubi et tentorium erat quinque columnis suspensum. Tegebatur autem domus, et  desuper, et undique cortinis mira uarietate contextis, que proprie tabernaculum uocabatur. Tegebatur et hoc undique sagis cilicinis, usque ad terram pertingentibus. Sed et operimentum aliud tecto de pellibus arietum rubricatis. Factum est et super hoc rursum aliud operimentum de hyacinthinis pellibus. Erat etiam et uelum opere plumario uariatum, columnis quatuor appensum, quo sanctuarium et sanctuarii sanctuaria diuidebantur: intra quod posita erat arca testamenti, et contra arcam extra uelum  altare thymiamatis. Item in medio ipsius sanctuarii candelabrum in parte australi. Mensa uero stabat in septentrionali; altare holocausti foris ante ingressum sanctuarii; labrum eneum inter hoc altare et tabernaculum. Et circa omnia atrium tabernaculi longitudinis habens cubitos centum, latitudinis quinquaginta. His ergo dilucidandi gratia breuiter prelibatis, uideamus ipsa uerba historie, quo per hec altius atque apertius ad sensum allegorie peruenire queamus. Cum Moysi Dominus in monte Sinai secum quadraginta diebus ac noctibus constituto, legis ceremonias et ritum uiuendi traderet, ait inter alia:



CAPUT II. Cortine decem

  Tabernaculum uero ita facies, etc. Tabernaculum Domini fit ex cortinis diuersa colorum specie uariatis; quia sancta uniuersalis Ecclesia ex multis electorum personis, ex multis per orbem Ecclesiis, ex uariis uirtutum floribus edificatur. Cuius omnis perfectio in denario numero continetur; quia quaqueuersum Ecclesia per mundum in diuersis gentibus, et tribubus, et populis, et linguis diffusa est: tota in sola Dei et proximi dilectione, que decalogo legis est comprehensa, subsistit. Neque aliter quisquam potest ueraciter ad Ecclesie membra pertingere, nisi integro corde et eum per quem edificatur, et eos in quibus edificatur Ecclesia; hoc est, Deum et electos eius amare didicerit. uarius autem colorum decor, quo eadem sunt cortine distincte,  uariarum est gratia uirtutum, quibus sancta Ecclesia mirabili ac prorsus celesti arte composita, in conspectu sui resplendet auctoris: qua profecto uarietate, et quasi opere plumario beatus Petrus tabernaculum Dei edificare studuit, cum ait: Unusquisque sicut accepit gratiam, in alterutrum illam administrantes, sicut boni dispensatores multiformis gratie Dei . Hanc inesse cortinis tabernaculi, hoc est mentibus fidelium, uidit Paulus, cum dicit: Alii quidem per Spiritum datur sermo sapientie, alii autem sermo scientie , et cetera illius loci. Et quidem byssus, que prima ponitur, quia decus uirtutum designet, testatur in Apocalypsi Ioannes, dicens: Quia uenerunt nuptie Agni, et uxor eius preparauit se, et datum est illi ut cooperiat se byssino  splendenti candido : byssinum enim, iustificationes sunt sanctorum. Dicit de eadem uxore Agni, id est, Ecclesia Christi, Salomon: Byssus et purpura indumentum eius . uerum Ioannes unius coloris figuram exponens. ceteros etiam figuraliter interpretandos insinuat. Byssus ergo, que de terra quidem oritur, sed eruta de terra, longo exercitio siccandi, tundendi, purgandi, coquendi, et nendi gramineum solet perdere, et candidum in sese recipere colorem, corpora designat castitatis nitida decore: quem cum carnis quidem illecebris nascentia magno continentie labore, quasi natiuum exsudant humorem, atque ad decorem Deo digne puritatis solerti ieiuniorum et uigiliarum, orationum et  lectionis, patientie et humilitatis instantia perueniunt. De quibus recte possit illud apostolicum dici: An nescitis, quoniam membra uestra templum sunt Spiritus sancti, qui in uobis est ? Retorquetur autem hec byssus in cortinas tabernaculi; quoniam non modo lumbos carnis, uerum etiam, ut Petrus admonet, lumbos mentis nostre in sobrietate succingimus , ut uidelicet et carnem a lasciuis motibus, et cor ab illecebrosis refrenemus cogitatibus. Hyacinthus, quoniam eris et celi speciem imitatur, eorumdem mentes electorum, omni spe ac desiderio celestia querentes significat. Cuius nobis coloris sacramentum commendans Apostolus, ait: Si consurrexistis cum Christo, que sursum sunt querite, ubi Christus est, in dextra Dei sedens . Purpura, quia colorem sanguinis ostendit: et uera quoque purpura conchyliorum sanguine tingitur, deuota eorum corda designat, qui dicere cum Apostolo possunt: Ego non solum alligari, sed et mori in Hierusalem paratus sum propter nomen Domini Iesu . Et cum propheta Dauid: Quoniam propter te morte afficimur tota die, estimati sumus ut oues occisionis . Coccus, quia ignis habet speciem, merito flagrantissime sanctorum dilectioni comparatur. Unde et quidam ex eis, qui hanc presente et comitante secum Domino conceperant, aiebant: Nonne cor nostrum ardens erat in nobis, cum loqueretur in uia, et aperiret nobis Scripturas ? Cui contra de reprobis dicitur: Et quoniam abundabit iniquitas, refrigescet caritas multorum  . Hec quasi bis tingitur, cum amore Dei et proximi flammescit, cum illum ex toto corde, tota anima, tota uirtute, hunc sicut nosipsos diligimus. Itaque in his quatuor cortinarum coloribus, quatuor iustificationes exprimuntur electorum. In bysso retorta, caro castitatem retinens; in hyacintho, mens superna desiderans; in purpura, caro passionibus subiacens; in cocco bis tincto, mens inter passiones Dei et proximi dilectione prefulgens.

Longitudo cortine unius habebit, etc. In longitudine cortinarum, longanimis sancte Ecclesie patientia; in latitudine amplitudo exprimitur caritatis, que non solum amantem, sed et Deum et proximum redamare:  sed et odientem se aduersarium expanso sue dulcedinis gremio consueuit excipere, suosque persecutores flexis in oratione genibus, Domino commendare, dicens: Domine, ne statuas illis hoc peccatum . Que latitudo apte quatuor erat cubitorum, quia quatuor sunt Euangeliorum libri, in quibus Domini Redemptoris nostri exemplis ac uerbis, qualiter eadem caritas sit tenenda, docemur. Quatuor uirtutes, in quarum operatione eadem est caritas exercenda, id est, temperantia, fortitudo, iustitia, prudentia, ut uidelicet incorrupta in Deo caritas, atque integra custodiatur, quod est temperantie; nullis frangatur incommodis, quod est fortitudinis; nulli alii seruiat, quod est iustitie; uigilet in discernendis rebus, ne fallacia dolusue paulatim  surripiat, quod est prudentie. Longitudo autem cortinarum uiginti octo erat cubitorum, qui est numerus quaternarius septies ductus, septenario autem numero propter diem sabbati solet requies eterna sanctorum figurari. Longitudo ergo cortinarum, in quater septenos extenditur cubitos; quia per fidem et custodiam doctrine euangelice, perque exercitia spiritualium, de quibus diximus, uirtutum patientia longanimis sancte Ecclesie ad requiem tendit eternam. Est et aliud in duodetricenario numero sacramentum, eque ad septenarium pertinens. Si enim ab uno usque ad septem omnes in medio numeros pleno ordine numerare uolueris, uiginti et octo complebis; unum namque, et duo, et tria, et quatuor, et quinque, et sex, et septem, fiunt uiginti et octo. Quia ergo in  partibus septenarii numeri, numerus XX et uIII inuenitur, merito in eo cortinarum longitudo continetur, quoniam fides et patientia sanctorum uirtutum uarietate distincta, in omnibus que agit aut patitur, non humani gloriam fauoris, sed superne beatitudinem quietis exspectat. Hinc est enim quod huius numeri psalmus in consummatione tabernaculi adtitulatur, quem totum de perfectione sancte Ecclesie constat esse cantatum, maxime in eo quod in illo dicitur: Adorate Dominum in atrio sancto eius. Et iterum: Et in templo eius omnes dicent gloriam . Apte enim XXuIII psalmus de consummatione tabernaculi inscribitur; quia nimirum in hoc est perfectio peregrinantis in hoc seculo Ecclesie, ut per fidem et per opera bona ad requiem tendat seculi futuri. Bene  autem sequitur:

Unius mensure fient uniuersa tentoria. Etsi enim uariante pictura cortine ab inuicem differebant, una tamen omnes erant longitudinis et latitudinis mensura temperate. Quod etsi donationes habent electi secundum gratiam, que data est illis, differentes, unus tamen Dominus, una fides, unum baptisma, unus Deus et pater omnium.

Quinque cortine sibi iungentur mutuo, etc. Narrat Iosephus  quod tabule Testamenti ita fuerint decalogo legis conscripte, ut utraque tabula etiam quina uerba contineret. Unde apte etiam cortine decem, que pulchritudinem tabernaculi iuncte complebant, ita tempore congruo disiungebantur, ut quine in utraque parte simul permanerent, quatenus  hec intuentes ministri sanctorum cum populo Dei admonerentur, semper obseruande legis, que decem quidem uerbis in duabus tabulis esset comprehensa, sed numero quinario per utramque tabulam distinctis. uerum nos propter hanc sententiam possumus de numero cortinarum bis quinario etiam ita disserere, quod Dei sequaces in utroque testamento diuino signauerint. Et priores quidem quinque, que frontem ac primam tabernaculi partem protegebant siue faciebant, antiqui Dei populi typum gesserunt, qui decreta legis in sacramento circumcisionis, et hostiarum, et uariam ceremoniarum obseruantiam secundum litteram implebat. Sequentes uero quinque cortine, que posteriora tabernaculi tegebant, uel etiam  suo tegmine faciebant, nos designauerunt, qui post aduentum Domini in carne nati, libros ac sacramenta legis spiritualiter ipso reuelante ac donante seruamus. Et quidem omnes cortine unius operis, eisdemque erant depicte coloribus, sed quine sibimet mutuo coniuncte; quia omnes utriusque testamenti cultores in unum eumdemque Deum credebant, unius eiusdemque pietatis et castitatis operibus seruiebant, sed in celebratione sacramentorum suas uterque populus discretus partes agebant. Nam passionis dominice, per quam utrique sumus redempti, sacramentum, illi in carne ac sanguine uictimarum, nos in oblatione panis et uini celebramus: illi uenturam in carne natiuitatem dominicam, predicationem, uirtutum operationem, tentationem, passionem, sepulturam,  resurrectionem, ascensionem, aduentum Spiritus sancti, fidem gentium credebant et confitebantur, nos hec omnia iam facta, neque ulterius fienda credimus et confitemur. Attamen eo tempore, quo erigebatur tabernaculum, omnes ad inuicem cortine nectebantur; quia cum uniuersa catholice Ecclesie pulchritudo ab initio usque ad terminum seculi protenditur, profecto quasi una decem cortinarum connexio tabernaculum Domini condecorat.

Ansulas hyacinthinas in lateribus ac summitatibus, etc. Hyacinthum diximus, quoniam erii coloris est, celestium bonorum significationi congruere. Ansulis ergo hyacinthinis cortine inuicem copulantur, cum unica spes superne beatitudinis omnia per orbem corda electorum in una eademque deuotione coniungit.  Que uidelicet ansule apte dicuntur, quia non solum in lateribus cortinarum, uerum etiam in summitatibus, hoc est extremis angulorum terminis fieri deberent. Neque enim uita tantum et operatio sanctorum communi ad perfectionem itinere recte intentionis properat, sed ipsum quoque initium bone conuersationis, quod per confessionem fidei et sacramentorum celestium perceptionem geritur, nequaquam ab inuicem diuersum, sed pari et indissimili habent omnes ueritatis gratia connexum. Terminum quoque uite temporalis cuncti unius eiusdemque spei habemus certitudine communem, cum ita oculos in morte claudimus, ut percepto prius uiatico mysterii celestis, citius nos in uera inueniendos uita, atque in hac perpetuo mansuros esse confidamus.  Congruit huic loco, quod in libro Numerorum precipitur filiis Isrel, ut faciant sibi fimbrias per angulos palliorum, ponentes in eis uittas hyacinthinas. Filii quippe Isrel in palliorum angulis fimbrias et uittas habent hyacinthinas, cum electi quique, et qui Deum uidere desiderant, ita operibus se iustitie induere laborant, ut horum finem non in laude mortalium ponant, ne forte dicatur de eis, Quia receperunt mercedem suam : sed in eis potius inferni arbitri oculos et premia requirant eterna. Unde et ibi protinus exponendo subiungitur. Quas cum uiderint, recordentur omnium mandatorum Domini, ne sequantur cogitationes suas et oculos per res uarias fornicantes. Quibus uerbis et nobis utendum est in  ansularum hyacinthinarum expositione, ut dicamus idcirco cortinas huiusmodi ansulis esse coniunctas, ut et filii Isrel tunc ista pre oculis habentes, admonerentur mandatorum celestium, et nos modo ista legentes, meminerimus, quod in hac uita degentes filii promissionis eterne, et temporibus ab inuicem dirimimur et locis: sed in celis est patria, que suos ciues a quatuor uentis celi collectos indiuisibili in perpetuum societate coniungat.

Quinquagenas ansulas cortina habebit, etc. Legimus quinquagesimum annum in lege iubileum , hoc est dimittentem siue initiatum iussum esse uocari, in quo omnis populus ab uniuerso labore terre quiesceret, et omnium debita solui deberent. Et in Nouo Testamento scimus gratiam Spiritus  sancti Pentecoste, hoc est quinquagesima Dominice resurrectionis in apostolos superuenisse , atque initia nascentis Ecclesie suo consecrasse aduentu. Unde constat eo numero, uel gratiam sancti Spiritus, uel future gaudium beatitudinis, ad quam per eiusdem Spiritus donum peruenitur, et in cuius perceptione sola ueraciter requiescitur atque gaudetur, recte posse figurari. Et apte quinquagenas ansas habebant cortine, quibus inuicem necterentur; quia non nisi dono sancti Spiritus agitur, ut in societate pacis, quod est uinculum perfectionis, sibimet inuicem copulentur electi: non alia quam futura spes ac memoria societatis ac pacis que discretos in hac uita temporibus siue locis Christi famulos una facit pietate concordes. Bene etiam dicitur, quod  ansas cortine in utraque parte haberent, ut uidelicet proximas sibi ex utroque latere cortinas, singule queque cortine, quasi extensis hinc et inde brachiis, amplecterentur. Quia nimirum necesse est, ut omnes fideles, et eos uidelicet qui nos in Christo precesserunt, et eos qui secuti sunt, obuiis sincere pietatis ulnis amplectamur; et illos qui nos erudiebant in Christo, et quos ipsi Christo donante erudiuimus, uno omnes in Christo ueneremur affectu. Sic enim oportet nos ad uidendam faciem nostri Creatoris bene uiuendo properare, ut currentem nobiscum nequaquam deseramus proximum, sed una cum ipso ante conspectum diuine glorie peruenire studeamus: quia et cortine singule ita per adminicula tabularum ad superiora tendebant, ita intus in superioribus  uariato sue picture flore refulgebant, ut nequaquam eas que secum pariter uel in altum ferebantur, uel in alto posite fulgebant, cortinas desererent: quarum instar nos decet et proficientes nobiscum in Dei seruitio fideles monitis exemplisque iuuare, et in quacunque uirtute proficere potuimus, similiter eiusdem uirtutis consortes digna uirtutibus ueneratione tractare. Ansa ergo contra ansam uenit, ut altera alteri possit aptari, cum iusti ad inuicem concordi ac parili uirtutum qualitate federantur.

Facies et quinquaginta circulos aureos, etc. Hic locus in sequentibus plenius explicatur, cum dicitur: Et quinquaginta fudit circulos aureos, qui morderent cortinarum ansas, et fieret unum tabernaculum.  Quinquagenarius ergo numerus ueram in Spiritu sancto regimen designat; et quia circulus nec initium uidetur, nec habere terminum, aurum uero pre sui claritate ceteris est pretiosius metallis. Quid in quinquaginta circulis aureis, nisi perpetua claritas et clara perpetuitas summe quietis exprimitur? Mordentque cortinarum ansas circuli, ut unum ex omnibus tabernaculum fiat, cum superni gloria regni puris fidelium mentibus sese ita infundit, ut tali glutine salutifere inspirationis, una ex utroque populo, imo ex omnibus electis Christi Ecclesia perficiatur.



CAPUT III. Saga undecim

Facies et saga cilicina undecim, etc. Hic locus in sequentibus ita repetitur: Fecit et saga undecim de  pitis caprarum ad operiendum tectum tabernaculi. Saga ergo, quibus operitur tabernaculum, rectores sunt Ecclesie sancte, quorum industria ac labore decus eiusdem Ecclesie protegitur, atque incessabili cura munitur, ne uidelicet uita fidesque electorum heretica seductione corrumpi, ne falsorum catholicorum improbitate fedari, ne tentantium uitiorum sorde attaminari, ne temporalium subsidiorum inopia possit ad tristitiam deduci. Qui quanto se attentius ad sustinendas siue repellendas irruentium tentationum uiolentias accingunt, tanto ampliorem subditis Domino seruiendi libertatem tribuunt; et quasi intus fulgendi copiam cortinis prestant, dum instar sagorum ipsi foris tempestates afflictionum tolerant. Recte autem eadem saga et cilicina de pilis  caprarum, et undecim facta esse referuntur; quia nimirum sancti predicatores, quo altiores merito, eo humiliores esse debent animo, iuxta illud uiri sapientis: Quanto magnus es, humilia te in omnibus . Undecim quippe, qui denarium transeunt, neque ad duodenarium, hoc est apostolicum numerum perueniunt, trangressionem decalogi legis significant. Et in undecimo psalmo Propheta defecisse sanctos, et filios hominum ueritates uanitatibus ac dolis mutasse queritur, dicens: Saluum me fac, Domine, quoniam defecit sanctus, etc., etiam hoc numero tacite designans, quod huiusmodi homines duplicis lingue et cordis, neque legalia decalogi precepta custodiant, neque apostolicam Euangelii percipere gratiam possint. Cilicinum quoque habitus  penitentium est, psalmista teste, qui dicit: Ego autem, dum mihi molesti essent, induebam me cilicio , hoc est, habitum penitentie et humilitatis, quo furorem persequentium, aut leuius sufferrem placidus, aut etiam mitigarem, assumpsi. Nam si capre semper, aut pili, siue pelles caprarum fetorem peccantium, et non aliquoties humilitatem penitentium significarent, nequaquam ipsum animal inter munda computaretur, neque in laude sponse diceretur: Capilli tui sicut grex caprarum . Saga ergo, que sanctos predicatores insinuant, et cilicina sunt et undecim; quia quo studiosius fide corda purificant, eo plura in quibus seipsos reprehendant, inueniunt. Unde humiliter fatentur: Quia  in multis offendimus omnes : et Si dixerimus, quoniam peccatum non habemus, ipsi nos seducimus, et ueritas in nobis non est . Quorum tamen corda quante sint perfectionis, sequentia uerba mystice declarant, quibus dicitur:

Longitudo sagi unius habebit, etc. Ecce hic longitudinis non undenarium, sed denarium habes numerum, et hunc tertio multiplicatum: quo patenter insinuatur uirtus eorum, qui decalogum legis in fide sancte Trinitatis, que per dilectionem operatur, perficiunt: qua uidelicet perfectione in hac duntaxat uita nulla esse poterit sublimior. Habes et latitudinis quatuor cubitos, quo amplitudinem sincere caritatis, hoc est eius que in Euangelio nobis per Iesum Christum et commendatur et datur, significari prediximus.  Operiunt ergo tectum tabernaculi saga undecim, et hec de pilis facta caprarum, sed in longitudine cubitos triginta, in latitudine quatuor habentia; quia summi illi predicatores, qui uitam fidelium suis exhortationibus, intercessionibus, quotidiana sollicitudine, uigiliis, ieiuniis, sua nuditate protegunt, sese quidem humiliter ipsi contemplata superne puritatis excellentia peccatores profitentur. Qui tamen, quantum ad humane modum perfectionis attinet, mundi inter homines ac sublimes apparent.

Aequa erit mensura sagorum omnium, etc. Una erit mensura sagorum omnium, quia nimirum una est fides, in qua tota saluatur Ecclesia, una eademque uita, ad quam festinat eterna. Unde et hi qui in uinea Domini diuerso tempore ad operandum intrauerunt,  uno omnes denario remunerantur. Diuisio ergo sagorum in quinque et sex, iuxta illud intelligi potest, quod supra de cortinis in quinque diuisis exposuimus; quia uidelicet doctores utriusque Testamenti designent. Quinque etenim saga antiquis populi Dei magistris apte comparantur; uel quia Mosaice tantum legis sacramenta predicabant, quamuis et euangelice ueritatis arcana predicabant; uel quia in quinque mundi etatibus uitam ducebant. In sex autem sagis possunt non inconuenienter Noui Testamenti doctores accipi; quia uidelicet omnia que diuina Scriptura in sex etatibus seculi facta, siue dicta refert, in adiutorium atque exemplum sue predicationis spiritualiter intellecta assumunt; quia passionem dominicam, per quam mundus sexta sabbati  redemptus est, palam suis auditoribus credendam confitendamque pronuntiant, ac per huius solummodo sacramentum eos saluari posse contestantur. Unde recte precipitur sextum sagum in fronte tecti duplicari, propter confessionem uidelicet et imitationem eiusdem dominice passionis. Neque enim sufficit, credentes solum in confessione mortis Domini ac resurrectionis baptizari et consecrari, si non etiam baptizatus quisque studuerit, in quantum ualet, similitudini mortis Domini continenter uiuendo, ac patiendo pro illo assimilari, ut et resurrectionis eius particeps existere mereatur. Siquidem iuxta litteram, frontem tecti ingressum tabernaculi dicit: ubi non tabulas, ut supra breuiter diximus, sed columnas  et uectem ab angulo tabularum usque ad angulum protentum poni preceptum est: ideoque quantum ad formam operis ipsius pertinet, ibi magis opus erat geminato sagorum munimento, ubi solida parietis firmitas aberat. At uero mystice in fronte tecti sextum sagum duplicatur, cum omnes qui sanctam intrant Ecclesiam, ita fide et sacramentis dominice passionis initiantur, ut in huius quoque imitatione sibi semper esse uiuendum intelligant. Quasi enim in ingressu sanctuarii nobis sextum sagum duplicatur, cum dominice passionis et sacramentis consecramur, et exemplis instruimur. Dicit namque de sacramentorum susceptione Petrus: Qui secundum magnam misericordiam suam regenerauit nos in spem uiuam, per resurrectionem Iesu Christi ex mortuis  . Dicit de imitatione passionum: Christo igitur passo in carne, et uos eadem cogitatione armamini .

Facies et quinquaginta ansulas in ora sagi unius, etc. Hec, ut supra in cortinis exposuimus, etiam hic intelligi possunt; quia uidelicet recordatio superne requiei, que numero quinquagenario solet exprimi, corda sanctorum uinculo pacis adunet. Aut si noui aliquid audire delectet, quoniam saga humilitatem sublimium designant uirorum; quia magis suorum meminisse delictorum, quam uirtutes predicasse suas cupiunt, amplius de eis quas apprehendere nondum possunt uirtutibus compungi, quam de illis quas iam apprehenderunt, student gloriari. Potest numero ansarum siue fibularum quinquagenario,  ipsa compunctionis eorum humilitas designari. Quinquagesimus namque penitentie psalmus est. Et recte; quia donum penitentie non nisi Spiritu sancto largiente conceditur, donum uenie penitentibus non nisi eadem sancti Spiritus gratia administrante tribuitur. Et bene quinquagene anse uel fibule saga inuicem nectunt; quia nulla magis uirtus quam humilitas fidelis in unam caritatis copulam ligat. Nam quanto se quisque amplius infirmum esse perpendit, tanto studiosius auxilium proximi, quo confortetur, inquirit. Et bene fibule sunt enee; quia multum uocale constat esse metallum, quia nimirum magnam apud Deum habet uocem humilis conscientia iustorum. Unde et pauper ille Dauidicus, cum anxiatus esset, et non in auribus hominum uociferaretur,  sed in conspectu Domini effunderet orationem suam: Domine, exaudi orationem meam, inquit, et clamor meus ad te perueniat .

Quod autem superfuerit in sagis que parantur tecto, etc. Hec ut plenius intelligi queant, paulo latius de tota ipsius tabernaculi positione disputare necesse est. Diximus parietes tabernaculi, que ex tabulis et columnis constabant, longitudinem habuisse triginta cubitorum, latitudinem decem, altitudinem similiter decem. Si quis ergo uellet domum in latitudine cingere funiculo, uerbi gratia, a basi tabule unius meridiani lateris, usque ad basim tabule, que est et e regione in latere septentrionali; constat profecto eumdem funiculum triginta cubitorum longitudinis  esse debere, hoc est decem cubitos habens ascensionis in meridiano pariete, decem alios equalitatis rursum inter parietes, decem tertio descensionis in pariete septentrionali. Item si per longitudinem domus extendere funiculum uelis, hoc est a basibus columnarum sursum, et per longitudinem totius domus ad occidentalem usque parietem, ac deinde usque ad bases eius deorsum, habebit funiculus ille quinquaginta cubitos longitudinis, decem uidelicet ascensionis iuxta columnas, triginta equalitatis secundum longitudinem domus; decem rursus descensionis iuxta occidentalis parietis tabulas. His ergo consideratis, intuere mensuras cortinarum, quibus tegenda erat domus, qualiter prefatis possint conuenire mensuris. Decem erant cortine, habentes singule  longitudinis uiginti octo cubitos, latitudinis quatuor, que simul iuncte, et in unum composite, tabernaculum implebant de latitudine sua cubitos quadraginta. Suspende igitur cortinas, que habent singule longitudinis uiginti octo cubitos, et pone in domo cuius est mensura in transuersum triginta cubitos, et uidebis quia cortine habebunt in equalitate, que est inter parietes, cubitos denos; in ascensu autem, siue descensu, qui est iuxta parietes, habebunt cubitos nouenos. Sicque fit ut summitas cortinarum terram tangere non possit, sed mensura unius cubiti a terra altior sit. Item uidebis quod cortine habent in equalitate per longitudinem domus cubitos triginta; in ascensu autem, siue descensu, qui est in orientali et occidentali latere domus, cubitos quinos. Ideoque eadem lateralis  summitas cortinarum nequaquam ad terram usque pertingit, sed quinis cubitis est terra altior. Unde necesse fit ut quini illi cubiti cortinarum, qui cessantibus parietibus supersunt, inducantur ad inuicem in orientali simul et occidentali latere, sibique mutuo iungantur, ac sic fiat, ut undique domum cortine excepto uno iuxta terram cubito contegant. Hec de cortinis. Porro saga tricenos habebant cubitos longitudinis, quaternos latitudinis; et quia undecim erant coniuncte ad inuicem per latera, quadragintaquatuor cubitos implebant. Pone ergo et has in domo: et quia concordat longitudo sagorum cum funiculo, quo domum metiebaris in transuersum, fit ut summitas eorum ad terram usque pertingat. Habebunt enim denos cubitos equalitatis inter parietes, denos  eque ascensionis siue descensionis in utroque latere. Et hoc est quod ait Scriptura, quia cubitus ex una parte penderet, et alter ex altera, qui plus est et in sagorum longitudine utrumque latus tabernaculi protegens. Tabernaculum namque proprie uocat ipsam cortinarum facturam siue coniunctionem, quas uno utique cubito transiebant saga ab australi latere domus, altero a septentrionali. Ideoque ad terram perueniebant, quia hec triginta cubitos longitudinis, ille duo minus habebant. Item mensura sagorum per longitudinem domus quadraginta quatuor cubitis tendebatur, triginta uidelicet cubitos in equalitate habens, a fronte domus usque ad summitatem tabularum in plaga occidentali, et septem cubitos dependentes  a fronte domus, septem similiter dependentes in plaga occidentali. Sicque fuit ut mensura sagorum in occidentali latere duobus cubitis excederet mensuram cortinarum; quia nimirum cortine desuper uenientes, sicut et supra commemorauimus, quinque cubitos eiusdem occidentalis parietis tegebant, et tres relinquebant intactos. Et hoc est quod nunc dicitur: Quod autem superfuerit in sagis que parantur tecto, id est, unum sagum, quod amplius ex medietate eius operies posteriora tabernaculi. Medietas namque sagi, in latitudine duo sunt cubiti, ex qua uidelicet medietate cooperiebantur posteriora tabernaculi, id est cortinarum que proprie tabernaculum uocabantur, quia duobus cubitis eas, ut diximus, ad inferiora tendens sagum ultimum transiebat. Itemque  saga desuper uenientia, septem solummodo cubitos occidentalis parietis cooperiebant: nec tamen tres reliqui, qui remanserant, usque ad terram nudi tempestatum iniuriis patebant; sed adductis ab inuicem ab utroque latere sagis septenorum cubitorum, qui deficientibus parietibus supererant, his posteriora domus firmissime ad terram usque contegebantur. Neque autem hec tantum ad inuicem pertingere, et instar cortinarum sese in medio parietis contingere poterant; sed quia septenorum erant cubitorum, medium parietis in utramque partem duobus cubitis excedebant, ac sibi inuicem superposite iungebantur: quod eodem modo per omnia etiam de orientali parte domus intelligendum esse putamus, ideoque supra preceptum, ut sextum sagum in fronte tecti  duplicaretur. Hec de re difficillima, prout nobis intellexisse uisi sumus, strictim explicare curauimus, parati ueriora in his discere, si qui nos docere uoluerit. In quibus tamen omnibus patet allegorie sensus perlucidus. Saga namque cortinas, et desuper et infra, et ex omni latere protegebant: atque ut ille intus libera facie sue uenustatis fulgerent, hec ab omni eas iniuria tempestatum, pluuiarum et caumatum foris immunes reddebant: quia nimirum perfecti sancte Ecclesie propositi, ita uitam fidelium sibi commissorum solerti solent cura circumspicere, ut nec subsidia carnis, nec uite spiritualis eis auxilia desint. Absint et dogmata hereticorum et prauorum exempla catholicorum. Adsit doctrina salutaris, qua confortati, et sapienter male docentium  uerba repellere, et sibi mala ingerentium patienter possint facta tolerare. Adsit uita ipsorum celestis, qua confirmati et tacente lingua, quasi uiua semper lectione utantur. Repellunt enim saga imbres, obsistunt procellis, arcent solis ardores, cuncta foris aduersantia fortiter abigunt, ut decus cortinarum interius intemeratum persistat: cum Augustinus omnia que fidem turbare poterant, hereticorum uenena euacuat: cum Gregorius ea que mores bonos impugnant, tentamenta antiqui hostis explicat: cum Cyprianus infirmos, ne in martyrio labantur, piis confortat exhortationibus: cum alii uenerabiles episcopi ac doctores queque turbare Ecclesiam poterant, longius tentamenta propellunt, et  queque eisdem sint ad salutem proficua, solerti indagine prospiciunt, quatenus undique tuta conuersatio religiosa fidelium libero corde uirtutibus studere, atque in conspectu sui Conditoris et opere prefulgida lucere, et ipsius quoque contemplationi possit oculum mentis intendere. uerum quia inter sanctos predicatores illi sunt maximo digni honore, qui excepto quod officio predicationis, et populorum regimini deseruiunt, etiam pro Christo sanguinem fundunt, recte subditur:



CAPUT Iu. Operimentum tertium et quartum de pellibus.

Facies et operimentum aliud tecto de pellibus arietum, etc. Arietum quippe uocabulo solent nonnunquam sancti doctores accipi, eo quod sint duces sequentium  Domini gregum. Unde pulchre Psalmista: Afferte Domino, inquit, filii Dei, afferte Domino filios arietum . Quod est aperte dicere: Afferte Domino, o angeli Dei, quibus huius officii cura delegata est: afferte Domino in celos spiritus fidelium, qui per imitationem uite et fidei, filii bearorum apostolorum fieri meruerunt. Hinc est quod sexta mansio egressi ex Aegypto populi Dei, Elim, id est, arietum cognominatur, in qua erant duodecim fontes aquarum, et septuaginta palme: ut uidelicet et nomine et specie figuram apostolorum apostolicorumque uirorum teneret. Rubricantur autem pelles arietum ad operiendum tectum tabernaculi, cum apostoli, siue apostolici uiri, usque ad passionem martyrii uerbo doctrine instare non desinunt:  quo tutius subiectos ab ingruentibus tentationum periculis protegant, dum ipsi persecutionem propter iustitiam ad mortem usque perpeti non refugiunt. Operiuntque tabernaculum Domini pelles arietum rubricate, atque ab iniuria tempestatum defendunt, cum sancti predicatores exemplo passionis et patientie sue corda infirmorum, ne in pressuris tribulationum deficiant, muniunt. Et quomodo inter precipua Christi et Ecclesie membra, eximium sacra uirginitas locum tenet, apte post uariatum decus cortinarum, post cilicinorum munimina sanctorum, post rubricatas arietum pelles, adhuc additur:

. . . . Aliud operimentum de hyacinthinis pellibus. Hyacinthus namque celestis est coloris: pellis uero  mortui animantis, pars et indicium est. Et quid per pelles hyacinthinas, nisi uirtus exprimitur illorum, qui mortificatis ad purum cunctis concupiscentie carnalis illecebris, celestem quodammodo in terris uitam gerunt, atque inter homines positi, angelicam magis puritatem imitantur: et hoc quod tempore future immortalitatis cunctis promittitur electis, quia non nubant, neque ducant uxores, sed sint equales angelis Dei , ipsi adhuc mortali carne retenti, preuenire satagunt? Unde merito tam magne uirtutis per magnum restat premium, quia attestante propheta: Hec dicit Dominus eunuchis, qui custodierint sabbata mea, et elegerint que ego uolui, et tenuerint fedus meum; dabo eis in  domo mea et in muris meis locum, et nomen melius a filiis et filiabus: nomen sempiternum dabo eis, quod non auferetur . De quo uidelicet loco ac nomine et euangelista Ioannes, qui erat unus ex ipsis, refert audisse se cantantes eos canticum nouum ante sedem Dei , quod nemo alius poterat. Statimque adiunxit: Hi sunt qui cum mulieribus non sunt coinquinati, uirgines enim sunt: hi sunt qui sequuntur Agnum, quocunque abierit. Merito ergo pelles hyacinthine, supremum in domo Dei locum tenent, colorque celestis proximam celo sedem sortitus est, ut chori uirginales, et animi et corporis speciali uicinia Agnum secuturi, et hymnorum ei laudes designentur cantaturi. Bene autem de uelis cortinarum ac sagorum dicitur, quod et etsi in  alto posita, ad terram tamen demissa penderent, quamuis cortine nequaquam ad terram usque pertingere potuerint. Columne quoque ac tabule tabernaculi, etsi in altum erant erecte, bases tamen in quibus starent, habebant in terra positas. At uero de rubricatis aque hyacinthinis pellibus, quod in alto tectum operient, dicitur: quod uero ad terram essent deflexe, non additur; quia nimirum cetera uirtutum species commune aliquid cum his qui in terra adhuc detinentur, habere uidetur: certamen uero martyrii, et decus Deo dicate uirginitatis, quasi ab infimis ac terrenis rebus suspensum, et supernis ciuibus specialiter constat esse coniunctum. Nam et martyr in tormentis positus, nil aliud toto animo intendit, quam ut omnia que sunt in  hoc mundo, et ipsum simul mundum citius relinquat, atque absolutus doloribus cunctis ad uidendum mundi Conditorem, et ea que ultra mundum sunt, gaudia possidenda perueniat. Et celibes, dum communem generis humani legem, qua dictum est: Crescite et multiplicamini, et replete terram, intuitu maioris premii transcendunt, iure uelut altiorem ceteris fidelibus, imo ipso mundo sedem sibi eligunt, sicque in Ecclesia uiuunt ut socialem Ecclesie conuersationem honore meriti sublimioris antecedant. Unde de talibus recte scribit Ioannes: Quod hi empti sunt ex hominibus primitie Deo et Agno . Recte tales Latino sermone uel uirgines, quasi uirtute insignes; uel celibes, quasi celo beati cognominantur, id est, celi ciuium in terra uitam  imitantes.



CAPUT u. Tabule tabernaculi.

Facies et tabulas stantes tabernaculi, etc. Ligna setim, de quibus tabernaculum fiebat, imputribiles sunt nature eximii candoris ac leuitatis, et non multum ab alba spina, nisi tantum magnitudine distantia. Unde et Hieronymus nonnunquam in libro Hebreorum Nominum, sed et in aliis opusculis suis, setim absolute spinas interpretatus est. uerbi gratia, Abel setim, luctus spinarum. Non autem facile hoc genus ligni nisi in desertis Arabie, ubi tabernaculum edificabatur, solet inueniri. Unde Greci uel Latini interpretes nomen ei aliud preter Hebreum  ponere nequiuerunt, ut pote cuius apud eos notitia nulla erat; quamuis quidam qualitatem nature eius exprimere uolentes, ligna imputribilia transtulerunt. Tabule ergo tabernaculi apostolos eorumque successores, per quorum sermonem Ecclesia per orbem dilatata est, designant. Latitudo etenim tabularum, dilatatio est fidei et sacramentorum, que prius in una Isrelitica plebe latebat; sed horum ministerio ad totius orbis plenitudinem peruenit. Quamuis recte in latitudine tabularum, ipsa quoque dilatatio cordis sanctorum ualet intelligi, per quam mundum despicere, atque ad appetenda celestia solent sublimiter accendi, per quam non solum amicos in Deo, sed etiam inimicos gaudent diligere propter Deum. Denique uideamus unam de tabulis tabernaculi, uidelicet  Apostolum Paulum, qualiter utroque modo se dilatatum insinuet. Dicit de interna, id est, cordis latitudine: Os nostrum patet ad uos, o Corinthii, cor nostrum dilatatum est; non angustiamini in nobis, angustiamini autem in uisceribus uestris. Tanquam filiis dico, dilatamini et uos . Dicit et de illa, qua ad profectum tabernaculi, hoc est sancte Ecclesie uti solebat: Ita ut ab Hierusalem per circuitum, usque ad Illyricum repleuerim Euangelium Christi . Facte sunt huiusmodi tabule de lignis setim, id est, spinarum. Spine uero iuxta eloquium Saluatoris, cure sunt huius seculi, delicie et uoluptates fallaces . Sed et punctiones peccatorum non incongrue spinis assimilantur. Hinc etenim scriptum est: Quia spine nascantur in  manibus temulenti  id est, in operibus stulti peccata. Quia ergo predicatores sancti, et a punctionibus se uitiorum expurgare, et omnibus mundi curis ac delectationibus exuere studuerunt, quatenus libera mente in amore Dei et proximi dilatari, atque ad predicandum uerbum longe lateque possint discurrere; recte dicitur, quia de lignis spinarum tabule sunt facte tabernaculi: facte sunt namque de spinis, sed his que omnes spinosos aculeos prorsus exuerant, ac solo candore nitebant. Nam et sancti quique, ac uirtutibus splendentes, etiam cum ipsi peccato sunt prime preuaricationis concepti ac nati, ad ipsos quoque pertinet generalis illa damnatio, qua Ade peccanti dictum est: Terra tua spinas et tribulos germinabit tibi : sed  gratia Dei per Iesum Christum spiculis sunt peccacatorum omnium exuti, ac digno uirtutum exercitio in structuram domus eius aptati.

Habebant autem singule tabule denos cubitos in longitudine, etc. Longitudo tabularum altitudo est, que decem cubitos habebat: quia sancti doctores per obseruantiam decalogi legis ad perfectionem tendunt; quia pro perceptione denarii diurni in uinea Christi laborant, id est, illa intentione uerbo doctrine insistunt, ut imaginem in se sui Conditoris ac regis, quam Adam peccante perdiderunt, ipso donante restaurent, ut nomen eius, quod peccando amiserant, recte uiuendo recipiant. Solet namque in denario regis nomen et imago contineri.  Sed et hoc quod denarius ex eo nomen accepit, quia decem nummis compleatur; statui future nostre beatitudinis apte congruit, que in uera Dei et proximi dilectione perficitur. Deus namque solet ternario sepe numero propter eam, que ipse est, Trinitatem figurari, homo septenario; quia corpus ex quatuor notissimis habet elementis. Anime uero, hoc est interioris hominis substantia, triplici solet in Scripturis distantia comprehendi. Hinc est enim quod diligere Dominum ex toto corde, tota anima, tota uirtute nostra precipimus. Bene ergo tabule, quibus erectis ac stantibus tabernaculum omne continetur, decem cubitos habent altitudinis; quia doctores ac rectores sancte Ecclesie hac intentione Deo deseruiunt, ut ipsum anima et carne immortales  ac beati in eternum uidere mereantur, ad hunc finem uite omnes suos auditores, et uerbo semper, et opere prouocare, ac ueluti suspendore contendunt. Quod uero ipse tabule cubitos ac semissem in latitudine habebant, plenus ille cubitus perfectionem bone operationis; dimidium cubiti quod superest, inchoationem diuine ostendit cognitionis: quia nimirum iusti in hac uita perfecte eleemosynis insistere, orationibus uacare, ieiuniis castigari, ceterisque huiusmodi actibus religiosis possunt operam dare. Deum uero interim fide cognoscimus, sed plenam eius cognitionem in futuro speramus, dicente ipso Deo ac Domino nostro Iesu Christo: Si manseritis in uerbo meo, uere discipuli mei eritis, et cognoscetis ueritatem . Qui rursus ad Patrem:  Hec est autem, inquit, uita eterna, ut cognoscant te solum et uerum Deum, et quem misisti Iesum Christum . Hinc etiam Apostolus ait: Ex parte enim cognoscimus, et ex parte prophetamus. Nunquid, ait, ex parte laboramus pro Christo, ex parte uerbo predicationis instamus, ex parte bonis operibus seruimus ? Plenum ergo bonis operibus cubitum habent in hac uita electi; sed cubitum beate retributionis ex parte habent, in quantum gaudia regni perennis, et presentiam sui Conditoris possunt desideriis pregustare celestibus. Cuius etiam cubiti adimpletione tunc beatificantur, cum fuerit sermo, quem omni electorum populo promisit in fine futurum, dicens: Eripiam eum, et glorificabo eum, longitudine dierum adimplebo eum, et ostendam illi  salutare meum .

In lateribus tabule due incastrature fiant, etc. Incastrature in lateribus tabularum uirtutem designant humilitatis in mentibus iustorum, per quam maxime sibi inuicem fraterna caritate iunguntur. Dum enim singuli quique eorum corde contrito et humiliato receptaculum in se proximorum dilectioni preparant, et diligendi se fratribus merito pietatis ac deuotionis exhibent, quasi tabule omnes tabernaculi in alterutrum per incastrature nexum copulantur: et quidem erecto tabernaculo, ac regulariter ante ordinata compage tabularum, figura incastrature non cernitur. Quanta tamen uirtute tabulas sibimet coadunauerit, ipsa parietis inconcussi  firma stabilitas ostendit: quia nimirum humilitas cordis sanctorum, qua sibi alterutrum federantur, foris hominibus uideri non potest, sed quid intus operetur, ex ipso sancte Ecclesie pacatissimo statu palam omnibus patet. Per quam mira diuine gratie dispensationis agitur, ut nos, in quos fines seculorum deuenerunt, etiam eos qui in primordio seculi fuerunt fideles, sincero affectu diligamus, et non minus illos quam eos qui nobiscum in presenti uiuunt, in sinu nostri amoris suscipiamus, et nos quoque ab illis per complexum caritatis suscipiendos esse credamus. Quod autem iubetur duas in tabulis singulis incastraturas fieri, hoc est in utroque latere illarum, dupliciter accipi per figuram potest, ut et in prosperis simul atque aduersis inuiolata erga  fratres iura caritatis seruemus, per arma iustitie, iuxta exemplum Apostoli, incedentes a dextris et sinistris, et maiores minoresque, hoc est et eos qui nos in Christo precesserunt, et eos qui secuti sunt, unius omnes eiusdemque dilectionis, brachiis tenentes, ad perfectionis fastigia tendamus. Sequitur:



CAPUT uI. De tabularum tabernaculi positione.

Quarum uiginti erunt in latere meridiano, etc. Quanta fuerit longitudo tabernaculi, specialiter non exprimitur; sed ex eo innuitur, quia parietes eius ex tabulis uiginti compacti essent, et he singule singulos cubitos ac semissem latitudinis habuisse perhibentur. uiginti namque cubiti, et uicies semis cubiti, triginta cubitorum summam complebunt,  quam fuisse tabernaculi longitudinem etiam Iosephus scribit. Et bene hoc numero tabernaculi longitudo comprehenditur, quia tres sunt uirtutes, in quibus principaliter omnis sancte Ecclesie perfectio consistit, uidelicet fides, spes et caritas: que per decem multiplicantur, ut tricenarius numerus impleatur, dum uirtutibus mentis opera bona iunguntur, que decalogo legis continentur, ne quis sibi fidem, spem, et dilectionem in Deum absque operum exsecutione putet sufficere posse. Quod uero numerus tabularum uicenarius est, et hoc magne sanctorum perfectionis mysterium continet; quatuor enim quini faciunt uiginti. Et cum lex Mosaica quinque libris, gratia autem et ueritas Noui Testamenti quatuor sancti Euangelii uoluminibus comprehensa est,  merito sancti doctores uicenario numero exprimuntur; quia miro ueritatis consensu, et reuelata atque completa in Euangelio legis arcana manifestant, et prefigurata fuisse in lege Euangelii sacramenta declarant. Dumque et uetus Testamentum in Nouo dilucidatum, ac latiori sensu propalatum esse docent, et Nouum in ueteri adumbratum, ac multifaria typorum reuelatione presignatum insinuant, quasi in latitudine sue locutionis et quatuor per quinque, et quinque tabularum numerum per quatuor esse multiplicatum demonstrant. Bases autem quibus tabule sustentabantur, uerba sunt et libri legis et prophetarum, quibus apostoli et euangeliste, ea que scribere ac predicare, esse uera ac diuina probabant.  Unde est illud in Euangelio sepissime repetitum: Tunc adimpletum est quod dictum est per prophetam , et: Hoc autem totum factum est, ut adimplerentur Scripture prophetarum . Et apostolus Petrus de Domino testimonium perhibens adiecit: Et habemus firmiorem propheticum sermonem, cui bene facitis attendentes . Bene autem singulis tabulis bine bases supponuntur, ut consensus prophetice attestationis in omnibus que apostoli dixere, monstretur. uel certe bine bases singulis tabulis per duos angulos subiiciuntur, ut bene suffultis angulis, tota recte et indeclinabiliter possit tabula consistere; quia omnis apostolici et euangelici sermonis in propheticis litteris et initium presignatum inuenitur, et finis. Omnis apostolorum successorumque  illorum uita ab initio fidei usque ad terminum uite presentis, eisdem mysticis Testamenti ueteris constat inserta esse paginis. Bene autem eedem bases argentee sunt facte, propter nitorem uidelicet uerbi celestis: Eloquia enim Domini, eloquia casta, argentum igne examinatum, etc. .

In latere quoque secundo . . . uiginti tabule erunt, etc. Latus meridianum tabernaculi, quod uergebat ad austrum, antiquam illam Dei plebem designat, que lucem scientie legalis iamdudum accipiens, amore sui Conditoris feruere solebat. Porro latus secundum, quod uergebat ad aquilonem, eam que tenebris ac frigore infidelitatis, usque ad tempus dominice incarnationis torpere non destiterat, gentium  multitudinem figurat, de cuius uocatione pulchre Dominus per prophetam: Dicam, inquit, aquiloni, Da; et austro, Noli prohibere. Quod est aperte dicere: Dicam populo gentium diutius sine fide algenti, Da de tuis filiis, qui ad mee fidem confessionis et amoris conueniant. Dicam et plebi Isrelitice, que iam mee lumine cognitionis fruebatur, Noli prohibere gentes in sortem electionis recipi. Dicam Cornelio et domui eius, Fidem et baptisma Christi suscipite. Dicam Iudeis, Nolite cogere credentes ex gentibus circumcidi, quibus fonte baptismi consecratis, fides et confessio ueritatis ad salutem sufficit. Unius autem numeri mensurarum et facture tabulas utrumque latus habuit; quia nimirum una eademque fides, spes, et caritas utrique populo per  apostolos predicatur, ad una uterque promissa regni celestis uocatur, de utroque generale preceptum Saluatoris accipiunt: Euntes in mundum uniuersum, predicate Euangelium omni creature , id est, et circumcisioni et preputio. Ubi et absque ulla differentia subinfertur: Qui crediderit et baptizatus fuerit, saluus erit.

Ad occidentalem uero plagam . . . sex tabulas, etc. Iosephus  scribit de tabernaculo quod decim cubitos habuerit latitudinis; scribit etiam, quod tabule eius mensura quatuor digitorum fuerint a terra suspense. Ex quo uidetur uelle intelligi, quod tante altitudinis facte fuerint ipsarum bases tabularum. Qui rursus de hoc, quod proposuimus,  capitulo ac de uectibus tabularum ita dicit, Posterioris autem parietis nouem cubitos sex tabule faciebant, quibus coniuncte sunt alie due tabule, ex medio cubito facte, quas angulares posuerunt ad instar tabularum maiorum. Singule uero tabule annulos habebant aureos; per exteriores frontes eminentes, uelut quibusdam radicibus confixos per ordinem, ad inuicem per circuitum respicientes, et per eos deaurati uectes immissi, unoquoque habente magnitudinem cubitorum quinque, erantque ad coniunctiones tabularum, intrabatque caput uectis uniuscuiusque in alio uectis capite, uelut in modum conche: et post tergum parietum in longitudine positorum unus erat ordo, per tabulas omnes uadens, quo per uncinos utriusque parietis latera continebantur,  in castrationibus factis et immissis ad inuicem. Quod propterea sic exquisitum est, ut neque a uentis moueretur, neque alia causa tabernaculum conturbaretur, sed immobile secura quiete seruaretur. Hec de littere textu Iosephus. uerum iuxta allegorie sensum, occidentalis plaga, que utrumque in se parietem recipiens, edificium tabernaculi consummat; recte adimpletionem totius sancte uniuersalis Ecclesie, que cum fine huius mundi perficitur, designat, ad quam usque fides et operatio recta utriusque populi perseueratura, quasi gemini longitudo parietis pertingit. Neque enim credibile est, uel ante tempus dominice incarnationis unquam defuisse, qui ex gentibus crederent, uel nunc quamuis grauiter damnato ob perfidiam populo Iudeorum, non  esse aliquos ex illis, tametsi paucissimos, qui inter Christianos exsulantes, quotidie credendo ad salutem perueniant. Quod si quis negare presumpserit, dicamus quod negari nullatenus potest, quod uidelicet spirituales utriusque Testamenti doctores atque interpretes, qui iuxta sermonem Domini proferant de thesauro suo noua et uetera, usque ad finem seculi sint in sancta Ecclesia permansuri. Et apte tabernaculum in occidentali plaga consummatur, in qua diem sol claudere, et cuncta solent astra occidere; propter scilicet uel obitum uniuscuiusque electi, uel generalem totius seculi terminum. Quasi enim occidit ei sol, qui ab hac temporali luce per tenebras transitorie mortis, ad gaudia lucis et uite transmigrat eterne. Quasi occidit omni Ecclesie sol  in occidente, ut uerius in oriente tenebris transeuntibus oriatur, cum finita in aduentu Domini uita seculi presentis, mox uerum seculi futuri mane, iustis uera dies eternitatis apparebit. Et quia tunc iustis cum Domino regnantibus, reprobi in eternum pereunt; recte de hac plaga tabernaculi in sequentibus dicitur, quod mare respiceret. Significat autem mare Rubrum, in quo demersus cum suo exercitu Pharao, et de quo saluatus Isrel a Domino, ad montem Sinai, ubi tabernaculum faceret, ascendit. Respicit ergo mare plaga occidentalis tabernaculi, cum sancta Ecclesia post operum perfectionem coronata, in Christo libero aspectu intuebitur uitia uel penas impiorum, quas ipso adiuuante cauefecit, Esaia attestante,  qui ait: Quia sicut celi noui et terra noua, que ego stare facio coram me, dicit Dominus, sic stabit semen uestrum et nomen uestrum. Et paulo post: Et egredientur, et uidebunt cadauera uirorum qui preuaricati sunt in me. uermis eorum non morietur, et ignis eorum non exstinguetur . Maris namque fluctus profundi, amari et turbulenti, et peccata possunt significare, quibus reprobi in hac uita male delectati intereunt, et future quoque barathrum perditionis, cum in ultimo examine in ignem cum diabolo mittentur eternum. Nec pretereundum quod tabernaculum cum edificaretur in monte Sinai, mare Rubrum habuit ad occasum; cum introductum per Iesum in terram repromissionis, et collocatum esset in Silo, eadem plaga celi habuit mare magnum. De  quo ita mystice possumus sentire, quod sancti in hac uita Domino seruientes, eique in corde suo tabernaculum facientes, superbam impiorum iactantiam, quasi citius occasuram, fixa mente despiciant: in futura etiam patria cum Domino positi, perpetuam eorum penam absque ulla sue felicitatis intermissione respiciant; ut eo maiores ei gratias referant, quo non solum fruantur bonis, que donauit, uerum etiam intueantur mala a quibus eos liberauit. Bene autem plaga tabernaculi occidentalis, uel que mare respicere dicta est, sex tabulis constabat; uel quia senario numero solet perfectio boni operis exprimi, eo quod Dominus in illo mundi ornatum consummauerit, in illo hominem in primordio creauerit, in illo genus humanum sua passione restaurauerit; uel quia  sex etates sunt seculi huius, in quibus oportet nos bonis operibus perfici, ut ad eternam requiem in futuro, et resurrectionis gloriam peruenire possimus. Nam quod rursum alie due tabule, exceptis sex primis, in angulis iubentur erigi post tergum tabernaculi, que uenientes ab orientali plaga parietem excipiant, et occidentalis plage parieti coniungant; ad remunerationem future pertinet uite, que post labores et tempora seculi huius secura est. Quod bifariam diuiditur, in sabbatismum scilicet, hoc est requiem animarum sanctarum, post absolutionem corporum, et in gloriam resurrectionis incorruptibilium receptionem corporum. Que utraque sortitio remunerationis utrique populo communis, nullo unquam fine terminatur. Nam et animarum requies  superueniente tempore resurrectionis, nullam sui diminutionem, sed augmentum potius accipit, et ipsa immortalitatis coniunctio, carnis spiritusque nostre in celis semper inuiolabilis permanet. Bene autem de eisdem tabulis subinfertur:

Eruntque coniuncte a deorsum usque sursum, etc. Quia nimirum omnis electorum uita, una eademque fide et caritate ad celestia tendit; in unum eumdemque finem diuine uisionis peruenit, in una eademque uoce recti dogmatis omnis sanctorum predicatorum sermo concordat. Dehisceret namque ab inuicem compago tabularum, si quod unus propheta aut apostolus dixisset, hoc alius negaret. uerum quod concors fabricam Ecclesie sermo diuinorum  eloquiorum erigit, profecto una omnes tabernaculi tabulas iunctura compaginat, atque ab inuicem seiungi non sinit

Duabus quoque tabulis . . . similis iunctura seruabitur, etc. Angulares tabule sunt tabulis parietum per omnia coniuncte, quod future requiei et immortalitatis gloria presenti nostre conuersationi per fidem, spem, et caritatem firmissime connexa est: imo ideo stabilis et inconcussa presens nostra conuersatio perdurat, quia future dona retributionis credit, sperat, diligit; quia crebro supernorum ciuium adiutorio, ne flatibus turbulentis immundorum spirituum decidere possit, continetur. Et he autem tabule, que uel perfectionem bone nostre actionis, uel futura pro bonis premia designant actibus, binis  singule basibus sustentantur; quia hec quoque omnia ad confirmationem euangelice et apostolice predicationis prophete sancti futura esse consona uoce predixerunt



CAPUT uII. uectes et annuli tabularum tabernaculi.

Facies et uectes de lignis setim, etc. uectes quinque, qui tabulas tabernaculi continent, quinque sunt libri Mosaice legis, quorum munimine sancta Ecclesia mirabiliter ab omni tentantium scelerum sceleratorumque spirituum impulsione tutatur. Et hoc in utroque latere, quia non solum priorem Dei populum littera legis erudiebat ad fidem et opera bona, sed etiam nos noui tempore testamenti Deo seruientes, eadem littera spiritualiter intellecta, maioris  gratia dulcedinis, et in presenti ad fidem operationemque uirtutum instituit, et in futuro ad spem perpetue remunerationis accendit. Eiusdem quoque numeri uectes ad occidentalem sunt plagam, quia ipsam quoque completionem boni operis, quando ad premia futura de carne egredimur, lex nobis bene intellecta predicat. Unde interroganti diuiti ac dicenti: Magister bone, quid faciam ut habeam uitam eternam? respondit idem Magister bonus: Si uis ad uitam ingredi, serua mandata . Et non illi alia quam legis mandata subdidit:

Ipsasque tabulas deaurabis, etc. Tabule tabernaculi deaurate prefulgent, cum omnis uita, omnis sermo sanctorum predicatorum lucem premonstrat sapientie celestis, nichilque in eis aliud quam uirtutum  decus aspicitur. Annuli autem aurei, per quos uectes tabulata continebant, ipsam uite celestis beatitudinem designant; que propter sue gloriam claritatis recte auro, propter eternitatem recte circulo comparatur. Unde Apostolus de illa: Reposita est, inquit, mihi corona iustitie . Quinque autem circulos singule habebant tabule; non quia quinquepartita est distinctio patrie celestis, sed quia eadem perpetua claritas et clara perpetuitas regni illius in Genesi, eadem in Exodo, eadem in Leuitico, eadem in libro Numerorum, eadem in Deuteronomio scripta continetur. Et quinque annuli aurei singulis tabernaculi tabulis erant infixi, quia corda iustorum multum dilatata per amorem, in omnibus legis Mosaice libris non  solum correctionem operum, sed et perpetuam superne retributionis lucem legunt.

Et fundes eis annulos aureos, etc. uectes per annulos aureos tabulata continent, cum uerba sacri eloquii per promissionem regni celestis, statum sancte Ecclesie confirmant; ut eo minus perturbationes mundi timeat, quo certius stabilitatem perpetue remunerationis didicit. Bene autem de eisdem uectibus subditur:

Quos operies laminis aureis. Laminis quippe aureis uectes operiuntur, cum uerbis diuine legis, que esse iuxta littere sensum fortia uidentur, atque ad confirmandam uitam fidelium aptissima, superior intellectus, id est, euangelica claritate prefulgidus inesse monstrabitur. Ut enim, exempli gratia, unum  testimonium ponam: cum legimus historiam sancti Ne, quomodo diluuium, quod impios deleuit, mirabiliter cum suis in arca seruatus euaserit; patet omnibus in eo quod Deus diligens iustitiam, et odio habens iniquitatem, pios nouerit de tentatione eripere, impios uero iusta districtione punire. Ideoque talis lectio instar uectium imputribilium tabernaculum Domini continet quia mentes fidelium uerbis inficte ueritatis, ab incursu tentationum premunit . uerum quasi uectes lignei laminis uestiuntur aureis, cum hec eadem lectio per spiritualem intelligentiam sacratioribus plena mysteriis ostenditur, cum arca Ecclesiam catholicam, aqua diluuii baptismum significare dignoscitur: munda et immunda animalia, spirituales et carnales quosque  in Ecclesia: ligna arce leuigata et bituminata, doctores gratia fidei roboratos: coruus de arca egressus nec reuersus, eos qui post baptisma ad apostasiam decidunt: ramus oliue per columbam illatus in arcam, eos qui foris quidem, hoc est inter hereticos baptizati sunt: sed quia pinguedinem castitatis habent, per gratiam sancti Spiritus in unitatem catholicam merentur introduci: columba de arca egressa, neque ultra reuersa, eos qui carne soluti, ad liberam lucem patrie celestis peruolant, nequaquam amplius ad labores terrene peregrinationis redituri. Circumdantur itaque auro uectes lignorum setim, cum firmissima sacre Scripture testimonia per interpretationem mysticam his et huiusmodi sensibus celestibus ac spiritualibus probabunt esse perlucida.

 Et eriges tabernaculum iuxta exemplum, etc. Exemplum tabernaculi Moysi in monte monstratum est, quia commoratus in secreto cum Domino, uidit sublimem angelice puritatis et immortalitatis uitam; ad cuius instar, humanam in terra conuersationem, in quantum mortalibus imitari possibile fuit, instituere iubebatur, ut cum exemplo eorum mutue in Deum dilectioni, diuine laudationi, unanime paci, sincere castitati, ceterisque huiusmodi uirtutibus in terra uacaremus, mereremur et in celis eorum esse consortes, iuxta promissum Domini, dicentis: Illi autem qui digni habebuntur seculo illo et resurrectione ex mortuis, neque nubunt, neque ducunt uxores,  neque enim ultra mori poterunt; equales enim sunt angelis et filiis Dei, cum sint filii resurrectionis . Exemplum enim nobis Moyses angelice conuersationis, quam in monte contemplationis uidit, preceptis legalibus ostendit, per quorum obseruantiam, et ipsi de terra editi, ad consortium angelorum in celis peruenire possimus. Exemplum idem nobis uite perfectioris et beate retributionis in figura tabernaculi et ministerii sacerdotalis ac Leuitici, quod describit, prebuit. Erigitur autem tabernaculum iuxta exemplum quod illi in monte monstratum est, quando electi quique ad imitationem angelice puritatis, quam ipse in occulto contemplari meruit, opus animumque componunt. Hactenus de pariete templi meridiano, septentrionali,  et occidentali, prout Dominus dedit, expositum est: in sequentibus autem etiam orientale latus, qualiter sit compositum, monstratur. Sed prius Scriptura de medio pariete, qui sancta sanctorum a priore tabernaculo diuidebat, intimandum iudicauit.



CAPUT uIII. De uelis et columnis tabernaculi et propitiatorio super arca.

Facies et uelum de hyacintho, etc. uelum hoc, quo tabernaculum diuidebatur medium, ita positum refert Iosephus, ut uiginti quidem cubiti longitudinis ad priorem domum, decem uero pertinerent ad secundam. Quod per omnia mensuris templi, quod postea factum est a Salomone, liquet esse conueniens. Quod cum esset sexaginta cubitorum longitudinis, et uiginti  latitudinis, tertiam longitudinis partem, id est, uiginti cubitos ad interiorem domum, hoc est sanctum sanctorum habebat separatam: ita ut longitudo et latitudo eiusdem domus interioris una esset. Sic ergo tabernaculi pars interior longitudinem et latitudinem similem, hoc est denorum habebat cubitorum. Quid autem idem uelum figuraliter exprimat, Apostolus ad Hebreos manifeste declarat, ubi et hoc pariter exponit ad sensum allegoricum: quare in priore quidem tabernaculo semper introirent sacerdotes, sacrificiorum officia consummantes, in secundo autem semel in anno solus pontifex, non sine sanguine, quem offerebat pro sua et populi ignorantia. uelum hoc, celum interpretatur. Quod autem in priore tabernaculo quotidie per annum introibant  cum sacrificiis sacerdotes, super huius uite statu edisserit: ubi sancti Domino sine intermissione famulantes, quotidianos sue fragilitatis erratus, sine quibus esse in hac uita nullatenus possunt, quotidianis bonorum operum uictimis, quotidianis lacrymarum suarum libaminibus, quasi ueri sacerdotes Dei et Christi eius, expiant. Summum uero sacerdotem, qui semel in anno sancta sanctorum cum sanguine uictimarum ingrediebatur, ipsum intelligit esse pontificem magnum, cui dictum est: Tu es sacerdos in eternum secundum ordinem Melchisedech . Qui semel oblatus pro peccatis nostris, ipse sacerdos et hostia per proprium sanguinem in ipsum celum intrauit, ut appareat  nunc uultui Dei pro nobis. Quod autem idem uelum de hyacintho et purpura, et cocco bis tincto, et bisso retorta pulchra uarietate contextum est, quis non uideat etiam iuxta litteram pulchritudini celestis congruere uisionis? Si enim decorem flammasque astrorum, si multifariam nubium speciem, si ipsam irim consideras, mille trahentem uarios aduerso sole colores, nonne uideris tibi multo plures ac pulchriores, quam uelo tabernaculi intexte sunt, inditas celo colorum notare picturas? Quatuor autem columne, ante quas appensum est hoc uelum, celestium sunt potestates agminum, quatuor uirtutibus eximiis preclare, de quibus et supra diximus, hoc est fortitudine, temperantia, prudentia et iustitia. Que quidem uirtutes aliter in laboribus et  erumnis uite huius a nobis, aliter in celis seruantur ab angelis et animabus sanctis. Ibi namque regnantia presens uidetur esse subditum iustitie. Est et hoc immortalis omnino iustitie; nullum bonum Deo preponere, uel equare, prudentie: Deo firmissime coherere, fortitudinis: nullo defectu noxio delectari, temperantie. Hic autem, quod ait iustitia in subueniendo miseris, quod prudentia in precauendis insidiis, quod fortitudo in perferendis molestiis, quod temperantia in cercendis delectationibus prauis, non ibi erit ubi nichil omnino erit mali. Bene autem he columne de lignis setim sunt facte, uel quia spiritus angelici incorruptibiles natura et immortales sunt conditi, uel quia absque peccato conditi, intemeratam sue conditionis puritatem semper custodiunt.  De quibus apte subditur:

Que ipse quidem deaurate erunt, etc. Deaurate quippe sunt columne, ante quas appenderetur uelum; quia posite intra uelum celi uirtutes angelorum, summe claritatis sunt gratia uestite. Capita habent aurea, quia mentem qua reguntur, habent presentia diuine cognitionis ac uisionis illustratam. Habent et bases argenteas; quia omnis eorum natura in hoc, quasi fundamento, specialiter subsistit, ut laudes hymnorum suo Conditori decantet, ut uoluntatem eiusdem Conditoris, nobis adhuc in terra peregrinantibus, quasi extra uelum positis, suis conciuibus narrent. Unde et ipsi de terra congratulantes eorum laudibus sedulo, quasi uoce exhortatoria, dicere solemus: Benedicite Dominum, omnes  angeli eius, potentes uirtute, qui facitis uoluntatem eius . Auro namque sepe in Scripturis sapientie splendor, argento nitor ostendi uerborum consueuit.

Inseretur autem uelum per circulos, etc. Circuli, quod neque initium habere, neque finem uidentur, nonnunquam in Scriptura sacra pro eternitate poni solent. Et apte uelum, quo celum figuratur, per circulos suspensum esse perhibetur; uel quia in eterno erat consilio Diuinitatis, quando mundus crearetur, in quo primum atque eximium locum habet natura celestis; uel quia ita factum est firmamentum celi, ut nunquam factura eius soluatur. Nam quod Dominus ait: Celum et terra transibunt , de  celo est ethereo accipiendum. De quo Hieremias: Miluus, inquit, in celo cognoscit tempus suum . Illud namque celum in iudicio igne periturum est, quod in diluuio constat esse perditum; Petro attestante, qui ait: Celi erant prius et terra, de aqua et per aquam consistentes uerbo Dei, per que ille tunc mundus aqua mundatus periit: celi autem qui nunc sunt, et terra, eodem uerbo repositi sunt, igni reseruati in diem iudicii . Intra hoc uelum templi posita est arca testamenti; quia mediator Dei et hominum, homo Christus iehsu, qui solus paternorum est conscius arcanorum, post passionem suam resurrectionemque a mortuis, super celos celorum ascendens, sedet ad dexteram Patris. Hoc uelo sanctuarium et sanctuarii sanctuaria diuiduntur;  quoniam Ecclesia, que ex angelis sanctis et hominibus constat, partim adhuc peregrinatur in infimis, partim in eterna patria regnat in supernis, adhuc ciues suos dirimente uelo celi habet ab inuicem segregatos.

Pones et propitiatorium super arcam testimonii, etc. Apte propitiatorium super arcam positum esse dicitur; quia ipse mediator Dei et hominum specialiter a Deo Patre donatus est, ut esset propitiatio pro peccatis nostris. Unde etiam Paulus dicit: iehsu Christus, qui mortuus est, imo qui et resurrexit, qui est ad dexteram Dei, qui etiam interpellat pro nobis.

Mensamque extra uelum, et contra mensam candelabrum, etc. Mensa et candelabrum tabernaculi, temporalia Dei beneficia designant, quibus in presenti  reficimur et illuminamur, ut his interim confortati et adiuti crescente gratia meritorum, ad panem angelorum in celis manducandum, et ad uidendam ueram mundi lucem intrare ualeamus. Que sunt ambo extra uelum; quoniam in hac solummodo uita, uel Scripturis sanctis ac doctoribus, uel ceteris redemptionis nostre sacramentis opus habemus: in futuro autem seculo, ubi Dominus palam de Patre annuntiabit nobis, id est palam Patrem ostendet nobis, et ubi, sicut Ioannes ait, uidebimus eum sicut est ; non iam opus erit externo salutis adminiculo, cum inhabitans in electis suis Deus omnipotens interius, sicut lux uite illustrat, et sicut panis uite satiat, quos introducens in gaudium  regni sui perpetua beatitudine sublimat. Diximus autem supra, quia latus tabernaculi meridianum antiquam Dei plebem significaret, que prior lucem diuine cognitionis, feruoremque diuine dilectionis accepit: pars uero septentrionalis eiusdem tabernaculi, congregatam de gentibus Ecclesiam, que diutius in tenebris et in umbra mortis remanserat, indicaret. Unde recta distinctione etiam candelabrum, quod in parte australi collocatur, potest gratiam, que priori populo data est, insinuare; mensa uero que in parte aquilonis stabat, ea que nobis sunt donata, Dei beneficia designare. Recte candelabrum contra mensam positum esse dicitur, quia nimirum Scriptura legis et prophetarum per omnia ad gratiam euangelii respicit; huic uidelicet testimonium perhibens, et  per hanc se sensu spirituali reuelandam esse significans.



CAPUT IX. Tentorii in introitu tabernaculi et columnarum eius descriptio.

Facies et tentorium in introitu tabernaculi, etc. Expleta narratione de uelo, quod sanctuarium et sanctuarii sanctuaria diuidebat, redit exponere de orientali latere sanctuarii, quod intermisisse ad tempus uidebatur, cum cetera eius latera, australe uidelicet, septentrionale, et occidentale, describeret. Tentorium ergo in introitu tabernaculi pulchra colorum uarietate contextum, primitiue est decus Ecclesie, diuersis uirtutum floribus glorificum: de quibus scribit Lucas: Quia multitudinis credentium  erat cor unum et anima una, et non erat separatio in eis ulla; nec quisquam eorum que possidebat, aliquid suum esse dicebat, etc. . Inerat namque ei hyacinthus, quia celestia cogitare, celestem in terris uitam ducere solebat. Inerat purpura, quia mori erat parata pro Christo. Inerat coccus bis tinctus; quia Dei et proximi dilectione flagrabat. Inerat et byssus retorta; quia continentia carnis et castitate gaudebat.

Et quinque columnas deaurabis lignorum setim, etc. Columne quibus tentorium suspendebatur, sancti sunt doctores, de quibus Lucas consequenter adiungit: Et uirtute magna reddebant apostoli testimonium resurrectionis Iesu Christi Domini nostri . Quorum mens quanto robustius ipsa ad superna erigitur,  tanto firmius docendo, et alios ad amorem supernorum sufficit attollere. Sicut enim apostoli et apostolici uiri per tabulas possunt recte designari, propter latitudinem uel doctrinam, qua euntes in mundum uniuersum predicant Euangelium omni creature; uel caritas, quam non solum usque ad amicos, sed usque ad diligendos etiam ipsos extendunt inimicos; et orationibus ac beneficiis prosequendos eos, qui se odio habent: ita etiam propter inexpugnabile robur cordis, et intentionem ad celestia semper erectam, non inconuenienter uocabulo et factura columnarum figurantur, Apostolo attestante, qui ait: Iacobus, Cephas, et Ioannes, qui uidebantur columne esse . Que nimirum columne bene  quinque sunt facte propter totidem libros legis, quibus necesse est ut sancti doctores sue uerbo predicationis communiant, et maxime qui primitiuam instituere Ecclesiam, que ex Hebreorum populo congregata, sola Mosaice legis auctoritate nouerit institui, cum necdum euangelica et apostolica per orbem Scriptura effulgeret. Bene autem eedem columne de lignis setim quidem fieri sed auro iubentur operiri, ut insinuentur predicatores sancti, et infirmitate cordis intus integri, atque in nullo deficientes, et operum claritate forinsecus esse debere conspicui. uel certe columne lignorum setim deaurantur, cum iidem doctores fortitudinem sue actionis diuino semper adiutorio protegendam docent, cum in omnibus que faciunt, gloriam Patris,  qui est in celis, requirant; cum in uniuersis que loquuntur, Christum sonare gaudent, dicentes: Non enim nosmetipsos predicamus, sed Iesum Christum Dominum nostrum . De quibus apte subditur:

Quarum erunt capita aurea, et bases enee. Aurea quippe capita illum designant, de quo dicit Apostolus: Et omnia constant in ipso, et ipse est caput corporis Ecclesie, qui est principium et primogenitus ex mortuis . Neque incongruum uideatur per quinque capita columnarum, unum caput Ecclesie Christum figurari; tot enim fuere capita, quot columne: quia nimirum idem ipse Dominus Christus omnium sanctorum caput est, in se quidem ipso manens, semper equalis atque indiuisibilis, sed singulis  quibusque electis gratiam sui Spiritus pro accipientium capacitate diuidens. Unde non solum omni generaliter Ecclesie, uerum etiam specialiter unicuique membrorum eius, licet illud propheticum cum fiducia proclamare: Nunc autem exaltauit caput meum super inimicos meos . Cuius nimirum capitis significantie conuenit apte, quod eadem capita columnarum non deaurata, ut columne et tabule, sed aurea fieri iubentur: quia sancti quidem omnes participes sunt facti Spiritus sancti et gratie celestis, ipse autem plenus erat gratie et ueritatis: et sicut precursor suus de illo aiebat: Non enim ad mensuram dat Deus Spiritum. Pater enim diligit Filium, et omnia dedit in manu eius . Bases autem enee, prophete sunt, quorum  attestatione apostolorum sermo confirmatur. Et bene enee, uel propter insuperabilem mentis prophetice fiduciam; uel quia sermo eorum, senescente siue transeunte mundo, nulla unquam uetustate potest consumi. Neque enim uenit Dominus soluere legem aut prophetas, sed adimplere. Habent enim columne tabernaculi bases eneas, habent aurea capita; quia nimirum apostoli et apostolici uiri uerbis prophetarum in fide sunt confirmati, et ad uidendam faciem sui Conditoris supernorum desiderio erecti. Item capita aurea, sed bases habent eneas; quia quecunque per Dominum celesti sibi auctoritate data perceperunt, cuncta hec pridem prophetico eloquio predicta esse sacramenta didicerunt. Sane, quia de orientali plaga loquimur, uidetur opportunum commemorare  aliqua de expositione uectis illius singularis, quem ab angulo tabularum ad angulum usque parietis alterius porrectum esse, ac totam parietum constantiam, ne ui et impulsu procellarum concuti, atque huc et illuc posset inflecti, continere iam diximus. Scriptum est in sequentibus sacre historie, ubi omnia que Dominus imperauerat, Moyses expleuisse narratur.



CAPUT X. uectis qui ab angulo usque ad angulum perueniebat.

 . . . uectem alium, qui per medias tabulas, etc. Hic ergo uectis a prima tabularum summitate usque ad alterius lateris summitatem, per decem cubitos latitudinis tabernaculi protentus esse  credendus est, capite utroque firmiter tabulis impositus, ut per hoc et ea tabernaculi plaga, que non tabulis, sed columnis constabat, non minus fixa quam cetere, uento licet impellente, persisteret. Cuius uecti si etiam sacramentum scire desideras, ipsum absque omni ambiguitate Redemptorem nostrum figurate denuntiat: qui quasi ab angulo usque ad angulum peruenit; quia a plebe Iudaica, quam prius elegit, sese ad saluandam etiam gentium multitudinem propitiatus extendit. Unde merito, sicut in prophetis lapis angularis, ita etiam in lege uectis angularis potest recte nuncupari . Lapis uidelicet angularis, propter templum, quod de lapidibus uiuis Deo construitur; uectis uero angularis, propter tabernaculum, quod ei de lignis imputribilibus,  hoc est de animabus electorum corruptionis labe carentibus edificatur.



CAPUT XI. Altaris holocausti et uasorum eius descriptio.

 Facies et altare de lignis setim, etc. Hoc altare, quod proprie holocausti uocabatur, corda electorum designat, que ad offerenda Deo sacrificia bonorum operum ipsius sunt dono consecrata. Quod apte de lignis setim fieri precipitur; quia munda et incorrupta decet esse corda et corpora in quibus Spiritus Dei habitet. Habet quinque cubitos longitudinis, et totidem latitudinis, cum fidelis quisque omnes sui corporis sensus in longitudine patientie et in latitudine caritatis exercere satagit: ut in omni suo uisu, auditu, gustu, olfactu,  et tactu, semper se diuino meminerit mancipatum esse seruitio; iuxta illud Apostoli, Siue manducatis, siue bibitis, siue aliud quid facitis, omnia in gloriam Dei facite. Habet et tres cubitos altitudinis, cum eadem corda electorum per fidem, spem et caritatem ad celestia tendunt.

Cornua autem per quatuor angulos, etc. Quatuor angulos habet altare holocausti, quia per quatuor mundi plagas sancta dilatatur Ecclesia, que propter unum cor et animam unam totius credentium multitudinis recte factura unius designatur altaris: ex quo uidelicet altari cornua fiunt quatuor, cum quatuor uirtutibus sepe ante dictis iustorum corda muniuntur. De quibus in laude sapientie dicitur: Sobrietatem enim et prudentiam docet, et iustitiam et  uirtutem; quibus utilius nichil est in uita hominis . Hec cornua ex ipso altari producuntur, cum munimenta uirtutum fideles non specie tenus, et ad faciem hominum ostentant, sed ex intima sui cordis radice Deo teste generant. Cornua sunt quatuor per quatuor angulos altaris, cum in omnibus mundi terminis Ecclesia, uirtutum potentia spirituali cunctis hostium insidiis inuiolabilis persistit, imo ipsa cunctis se impugnantibus fortior efficitur. Quod uidelicet altare operietur ere, cum uirtus cepta fidelium perseueranter usque ad finem firma tenetur; quia enim eris metallum longo solet tempore incorruptibile durare, recte per hoc uirtus ualet perseuerantie designari. Si quem uero mouet iuxta litteram, quomodo  ligna altaris tanto igne uicino incombusta permanere potuerint, accipiat beati Hieronymi de hac questione responsum. Altaris, inquit, ligna, que de lignis paradisi sunt, non cremantur igne uicino, sed puriora redduntur. Nec mirum hoc de sanctuario et interioribus templi, et altari thymiamatis credere, cum etiam amianton, quod ligni genus est, uel ligni habens similitudinem, quanto plus arserit, tanto mundius inueniatur.

Faciesque in usus eius lebetas, ad suscipiendos cineres, etc. uasa altaris diuersa, uel diuersas fidelium personas, uel certe multifarias ipsorum actiones, siue cogitationes in famulatum sui Conditoris dispositas accipere debemus. Et quidem primo lebetas, ad suscipiendos cineres, facere precipitur. Cinis  autem hostiarum, quod in magno mysterio debeat accipi, testatur cinis uitule rufe aspersus; qui etiam, Apostolo teste, inquinatos sanctificabat ad emundationem carnis ; in quo ipse prefiguratum intelligit sacramentum Dominice passionis. Tempus autem et acceptionem passionis Christi designat cinis cremata, que nos in perpetuum purificans saluat. Ergo crematio uitule rufe ipsum, qui ad emundationem immundorum seruabatur, mysterium iam complete eiusdem passionis, quo nos quotidie a peccatis nostris expiamur, insinuat. Quia ergo omnia sacrificia et uictime que incendebantur in altari, uel passionem Domini, uel deuotionem sanctorum eius flamma caritatis ardentem, figurate denuntiant; merito cinis holocaustorum, uel consummationem  dominice passionis, uel certe perfectionem exprimit uirtutis iustorum; cum toti in Dei seruitium per ignem sancti Spiritus oblati, ipsa iam bona opera finire, et ad percipienda operum premia in eternam uitam rapi meruerunt. Quod ut manifestius fiat, uideamus quid de cineribus holocausti Moyses dicat: Hec est, inquit, lex holocausti: cremabitur in altari tota nocte usque mane. Ignis ex eodem altari erit. uestietur sacerdos tunica et feminalibus lineis. Tollensque cineres, quos uorans ignis exussit, et ponens iuxta altare, spoliabitur prioribus uestimentis, indutusque aliis efferet eos extra castra; et in loco mundissimo, usque ad fauillam consumi faciet. Ignis autem in altari semper ardebit . Holocaustum ergo cremabitur in altari, cum in corde cuiuscunque  electi, qui seipsum totum, et carne uidelicet et corde, Deo uouerat, opus bonum feruente caritatis igne patratur. Quod tota fit nocte usque mane, cum quis toto uite huius tempore, usque dum raptus e corpore, futuri mane seculi uidere meruerit, bonis insistere non cessat operibus. Ignis ex eodem altari erit; quia illa solum caritate, quam Ecclesie sue Dominus per Spiritum sanctum tribuit, ardere debemus. Denique filii Aaron, quia ignem alienum Domino offerre, et non eum qui semel de celo datus est, uoluerunt, mox igne celesti perempti sunt; quia nimirum quicunque opera celestia non celestis intentione mercedis, sed temporalis intuitu fauoris, aut commodi faciunt, sententia ire  celestis feriuntur. uestietur sacerdos tunica et feminalibus lineis: sacerdos qui offert holocaustum, Dominus est: quia in nobis ipse ignem sue caritatis accendere, ac per hunc hostias bone nostre actionis sibimet acceptabiles facere consueuit. Et hec faciens uestitur lineis indumentis; quia ut nos ad opera uirtutum excitet, exempla nobis sue incarnationis, passionis et mortis proponit, que per linum significari posse sepius dictum est. Tollit autem idem sacerdos cineres, quos uorax ignis exussit, et ponit iuxta altare, cum Dominus finem laboriosis operibus imponit, neque iustos de hac uita raptos ultra pro uita eterna certare, sed coronam iustitie in uita eterna iubet accipere. Ponens etenim cineres iuxta altare, spoliabitur prioribus uestimentis, cum ad memoriam  iustis, que fecerunt bona, reducens, non eis amplius habitum sue passionis imitandum ostendit; sed induitur aliis uestimentis, illis uidelicet de quibus in Euangelio dicit ipse: Amen dico uobis, quod precinget se et faciet illos discumbere ; id est, ad eternam se remunerationem preparabit, et illos in eterna facit quiete refoueri. Indutus uero aliis uestimentis efferet cineres extra castra, cum paratus ad remunerandum laborem electorum suorum Dominus, quidquid boni gesserant, iam in illa facit uita uideri hinc ablatum. Nec ab re est loco extra castra posito uite perpetis ingressum figurari, cum et Dominus dicat: Per me si quis intrauerit, saluabitur, et ingredietur et egredietur, et pascua inueniet . Et Psalmista: Dominus custodiat introitum tuum  et exitum tuum : introitum uidelicet, in hanc Ecclesie uitam; exitum uero, in illam ubi pascua inueniuntur eterne satietatis. Non ergo inepte locum extra castra positum, in illa intelligimus uita, presertim cum ibi locus mundissimus esse dicatur, quod in hac uita fieri nullatenus posse perspicuum est. Locus ergo mundissimus extra castra, ipse est animus iustorum ex hac uita sublatorum, et in alia uita gaudentium. In quo uidelicet loco cinis holocausti usque ad fauillam consumitur, cum ita ubi operum bonorum merces redditur, ut labor omnis ad integrum consummatur; iuxta illud Apocalypsis sancti Ioannis, qui cum de retributione premiorum dixisset: Ecce tabernaculum Dei cum hominibus, et habitabit cum eis, et ipsi populus  eius erunt, et ipse Dominus cum eis erit eorum Deus ; continuo de abolitione laborum omnium subiecit, atque ait: Et absterget Deus omnem lacrymam ab oculis eorum, et mors ultra non erit, neque luctus, neque clamor: neque dolor erit, quia prima abierunt . Et quia cessante operum labore bonorum, ipsa caritas, per quam operabantur, nunquam cessabit, imo flagrantior exardescet, cum ipse, quem diligimus, in eternum uidebitur: recte subditur, Ignis autem in altari semper ardebit. Et paulo post, Ignis est iste perpetuus, qui nunquam deficiet de altari. Consummato ergo usque ad fauillam holocausto, ignis nunquam de altari deficiet; quia, absumpto perfecte omni genere laborandi, sola  caritas perpetuo et nunquam exstinguenda flagrabit. Hec de lege holocausti latius diximus propter lebetas altaris, qui ad suscipiendos cineres hostiarum fieri iubebantur. Lebetes ergo cineres sanctos suscipiunt, cum fideles quique, uel exempla ac sacramenta Dominice passionis, ad custodiam sui pia mente retractant, uel certe exitum precedentium iustorum diligenter aspiciunt, qui magnis pro Domino elaboratis agonibus, nunc cursu consummato, de percepto iam brauio sine fine letantur, quatenus consideratis maiorum uirtutibus, et ipsi magni fieri possint, iuxta preceptum Apostoli, dicentis: Mementote prepositorum uestrorum, qui uobis locuti sunt uerbum Dei, quorum intuentes exitum conuersationis, imitamini fidem . Post lebetas autem, forcipes  atque fuscinule, et ignium receptacula fieri sunt iussa. Forcipes ad emendandum altaris ignem fieri debere credendum est. Unde per eos recte sancti predicatores designantur, qui ignem in nobis caritatis, quasi in altari Dei, accendere suis exhortationibus solent. Namque hi uelut gemino dente forcipes, ad hunc ignem accendendum titiones in altari componunt: quando consonis utriusque Testamenti nos paginis instituunt, et eloquia ueritatis in nostro corde, quibus amplius ad eternorum desideria inflammentur, collocant. uel certe forcipe, duplici uidelicet ferramento, sacerdotes ignem altaris emendant, cum in omnibus que docent predicatores sancti, uirtutem nobis gemine caritatis infundere, et huius gratia nos ardere simul et lucere  precipiunt. Fuscinule, que Grece uocantur creagre, ad hoc in ministerio habebantur altaris, ut carnes uictimarum per eos de caldariis cocte proferrentur, atque ad esum eorum qui his erant reficiendi afferrentur. Quarum usus eque sanctorum predicatorum figure congruit, quorum ministerii est animas fidelium uerbo fidei reficere, et iuxta regulam apostolice discretionis, rudibus adhuc discipulis rationabile, et sine dolo lac doctrine simplicis adhibere, perfectioribus autem solidum cibum doctrine sublimioris ministrare . Quicunque enim sacramenta Christi summatim agnoscere, atque ad imitationem suscipere norunt, hi quasi carnibus hostie salutaris refecti satiantur . Et quia doctorum est spiritualium, que cuique persone mysteria audienda  committant, solertissime discernere; recte fuscinulas facere iubebatur sacerdotibus Moyses, quibus carnes hostiarum, prout oportuerit, componant, et alia quidem hominibus, sed mundis edenda offerrent, alia uero altaris ignibus consumenda relinquant: quia sunt in uerbis Dei nonnulla, que nostre humilitati reuelare, ad nostre epulas refectionis concedere dignatus est: sunt item alia tante profunditatis, que sancti Spiritus solummodo scientie pateant, nostre uero capacitatis per omnia mensuram transcendant. Porro ignium receptacula ad hoc deputata sunt, ut per hec ignis sanctus ab altari holocausti ad altare thymiamatis uespere et mane, ad incensum ponendum deferretur; que et ipsa patenter  figuram tenent doctorum, qui tanquam ignem de altari holocaustorum ad altare deferunt incensi, cum suos docent auditores de uirtute semper ad uirtutem proficere, meritisque crescentibus paulatim ad altiora et interiora diuine uisionis arcana penetrare. Sed et omnes qui feruentia pietate corda proximorum uidentes imitari festinant, quasi receptacula ignium fiunt; quia flammam celestis sacrificii, quam in fraternis conspiciunt, in suis quoque accendere mentibus satagunt. Que nimirum cuncta ex ere uasa fiunt, cum deuotio fidelium perseueranter diuinis curat obsecundare preceptis; uel certe cum hoc, quod ipsa recte agit, proximis quoque agendum clara uoce sedule exhortationis insonat, eternamque nonnunquam, ut sepius dictum est, et propter diuturnitatem  sue incorruptibilitatis, perseuerantiam mentis fidelium, et propter claritatem soni uoce solet designare doctorum.



CAPUT XII. Craticule altaris holocausti, annulorum ac uestium descriptio.

Craticulam quoque in modum retis eneam, etc. Altare quidem totum cauum fieri preceptum est, ut in sequentibus manifestius edocetur. Sed in medio sui habens craticulam per totum, in modum retis distinctam, in qua uictimarum carnes comburende imponerentur; et subter eam arulam, in qua compositis lignis arderet ignis, semper ad deuoranda superposita holocausta paratus. Erat enim contra arulam ostium in pariete altaris orientalis, unde uel ligna ad alendum  ignem immitti, uel carbones et cineres possent egeri, quomodo in pictura Cassiodori senatoris, cuius ipse in expositione Psalmorum meminit, expressum uidimus: in qua etiam utrique altari, et holocausti uidelicet et incensi, pedes quatuor fecit. Quod utrumque eum, sicut et tabernaculi et templi positionem, a doctoribus Iudeorum didicisse putamus. Habet ergo altare Dei medio sui craticulam, ad suscipienda holocausta paratam; quia preparant electi locum Domino in intimo sui cordis affectu, ubi deuotas ei cogitationes collocent. Habet arulam subter craticulam, in qua ligna et ignem holocaustorum suscipiat; quia eadem ipsa electorum corda receptaculum in se preparant auditui uerborum celestium, quibus calefacti, imo et inflammati per donum  sancti Spiritus, grata Deo referant uota cogitationum piarum. Ligna namque arule altaris sacerdos imponit, cum doctor quisque desiderantibus atque inhianter querentibus fidelium mentibus sanctarum testimonia Scripturarum, quibus amplius in fide ac dilectione confirmentur, ingerit. Addit et ignem lignis, cum intellectum uerbi atque efficaciam pie operationis a Deo querendam edocet. Ardentque ligna in altari, cum caritas Dei diffunditur in cordibus nostris per Spiritum sanctum, qui datus est nobis. Atque hoc igni superpositum consumitur holocaustum, cum uniuersa que bene agere disposuimus, donante gratia sancti Spiritus, per uirtutem dilectionis Deo acceptabilia redduntur. Unde bene craticula, que holocausta  gerat, instar retis fieri precipitur: quo per crebras illius aperturas ignis suppositus, ad consumendas omnes hostiarum partes libere penetret. Sic etenim et omnino necesse est, ut nequaquam obduremus corda nostra, neque obseramus more Pelagianorum aduersus gratiam Dei; sed diligenter aperiamus ea, et quasi plurimis simul patefactis ianuis seduli deprecemur; ut per omnia que inchoamus, uel agere desideramus bona, quasi per singula uictimarum eius frusta, sua nos misericordia illustrare, et in amorem ipse suum accendere dignetur. Namque Pelagiani, qui sine gratia Dei se aliquid boni perficere posse presumunt, non in altari sui cordis maculosam instar retis craticulam igni sacro superponunt; sed quasi parietem potius solidum inter se et ignem sancti  Spiritus, ne quando in dilectione calefiant, interponunt. Quatuor autem annuli enei, qui per totidem annulos altaris fieri iubentur, quatuor sunt Euangeliorum libri, qui apte annulis assimilantur, quia perpetuam auditoribus suis coronam uite promittunt. Apte enei sunt; quia in omnem terram exiuit sonus eorum. Apte per quatuor angulos altaris positi, ut Ecclesiam fidelium per omnes mundi plagas diffusam, uerbo fidei et ueritatis confirment. Apte subter arulam altaris infixi, ut animos humilium munimine sue consolationis alleuent.

Facies et uectes altaris e lignis setim duos, etc. uectes quibus altare portabatur, doctores sunt, qui sanctam Ecclesiam quasi portare solent, dum fidem ac sacramenta ueritatis, uel eis qui nesciebant predicantes,  uel in eis qui iam nouerant et acceperant confirmantes, roborant. Qui quoniam non sua predicant, sed ea que sunt Iesu Christi, non doctas fabulas secuti, sed cognitam celesti oraculo uirtutem Domini nostri mundo notam faciunt. Apte uectes, ut portare queant altare, mittuntur in circulos; uectibus namque altare Domini per circulos portare, est sanctis doctoribus corda fidelium per uerba euangelii, que nec celo et terra transeuntibus preteribunt, exhortando erigere. Duo sunt autem uectes, ut utrique populo, et Iudeo uidelicet et gentili, uerbum predicetur. Quod ipsum sequentibus quoque uerbis astruitur, cum subinfertur:

Eruntque ex utroque latere altaris, etc. Erunt enim doctores, qui Iudeam; erunt qui gentilitatem in  unam eamdemque fidei gratiam consono ore et opere aduocent. uel certe ex utroque latere altaris ad portandum erunt uectes, cum mentes fidelium sancti predicatores, et in prosperis et in aduersis, inconcussam tenere uirtutum constantiam docent, ne aut hec blandiendo extollant, aut illa terrendo conturbent.

Non solidum, sed inane et cauum, etc. Idcirco altare non solidum, sed inane et cauum fieri preceptum est, ut copiosum haberet locum, ubi uel ignem sacrosanctum, et ligna ad ignem, uel holocausta que igne erant consumenda, reciperet. In cuius exemplum, et tu, si uis esse altare Dei, exinani teipsum, et euacua ab omni contagione rerum mundanarum,  quatenus in te ligna uerborum celestium et hostie uirtutum locum possint habere sufficientem. Capiasque flammam sancti Spiritus, qua eadem hostie Domino consecrentur, et ad finem perfectionis firmum producantur. Ubi apte in conclusione subiungitur:

Sicut tibi in monte monstratum est. Nam cuncta que nobis mystice in altaris et tabernaculi totius constructione facienda signauit Moyses, prius in illa celesti conuersatione, in qua cum Domino diebus quadraginta permansit, facta a supernis ciuibus indefessa et perenni obseruatione cernebat. Neque enim dubitandum est, eum potuisse ante solium Dei uidere altare illud sacrosanctum quod uidere meruit Esaias, uiuis carbonibus interne caritatis plenissimum uidere, et forcipes sanctos ;  quos idem uidit propheta, et quorum uno tulerat angelus carbonem de altari, quo eius labia purgaret eiusdemque gratia Spiritus, quo angeli inflammantur ad amandum semper Deum in celis, et hominibus in terra, et dimittuntur peccata, et uirtutum dona conceduntur. Itaque altare cauum et inane fieri iubetur, sicut Moysi in monte monstratum est; quia sicut angeli ac spiritus iustorum in celis uacui a peccatis, et pleni sunt pietatis ac iustitie, ita et nos in terra pro modulo nostro declinare a malo, et facere bonum debemus. Quod ipsum sicut exhortationibus apertis uerbis celestis, ita et mysticis tabernaculi ac uasorum et ceremoniarum eius figuris semper agere docemur.



CAPUT XIII. Atrium et uasa tabernaculi.

 Facies et atrium tabernaculi, etc. Sicut et sancta sanctorum eam, que in celis est, sancte Ecclesie partem designant, et prius tabernaculum perfectam fidelium uitam, in hoc duntaxat seculo commorantium typice denuntiat; ita atrium tabernaculi, quod exterius erat, prima incipientium rudimenta demonstrat. Unde bene tentoria eiusdem atrii de bysso retorta erant facta; quia prima incipientibus cura impendenda est, ut illecebras carnis simul, et spiritus refrenent, iuxta illud Apostoli, quod de filiis adoptionis loquens adiecit: Has igitur habentes promissiones, karissimi, mundemus nos ab omni inquinamento carnis est spiritus . Byssus namque, ut sepius commemoratum est, de terra uiridis nascitur, sed eruta de terra siccatur, contunditur, coquitur,  torquetur, ac magno et longo exercitio, ad candidum de uiridi producitur colorem; sic et caro nostra, ut ad uirtutem decoremque castitatis perueniat, arctis se necesse est ieiuniorum orationibus, uigiliarum et totius continentie laboribus subigat, quibus naturales et uelut ingenitas eius delectationes exsiccare, atque ad eam, quam desideramus, dignitatem uirtutis accendere queamus. Retorquetur autem byssus, ne facile possit dissolui, cum non solum luxuria carnis restringitur, uerum etiam tota eius memoria ab intimo corde radicitus euellitur.

Centum cubitos unum latus tenebit in longitudine, etc. Constat numerum centenarium, qui in computo digitorum de leua transfertur in dexteram, nonnunquam  in Scripturis uite celestis habere figuram, que sicut dextera leue, ita merito prefertur uite presenti. Cuius nimirum numeri frequens in diuinis litteris mysterium reperitur. Aedificationem arce Ne centesimo anno compleuit; quia sanctam Ecclesiam, quam in hac interim uita edificat Dominus, in futura perficit. Abrahe centenario filius promissionis nascitur Isaac; quia nimirum benedictio hereditatis, que in semine eius omnibus familiis terre promittitur, in futura et celesti patria reddetur. Centum annos peregrinatur ipse in terra repromissionis; quia qui filii Abrahe per fidem efficimur, in spe superne hereditatis debemus peregrinam in presenti Ecclesia ducere uitam. Seuit itaque Isaac in Geraris, quod interpretatur incolatus, et inuenit in ipso anno  centuplum; quia quecunque filii promissionis in hac uita peregrinantes bona operamur, mox egressi de corpore in celesti uita recipimus. In qua figura et semen euangelici sermonis, quod in terram bonam cecidit, exortum fecit fructum centuplum, et qui temporalia bona propter Christum et propter Euangelium relinquit, centuplum accipit in presenti, et in seculo futuro uitam eternam, id est, gaudium fraterne societatis nunc in spe uite celestis, et tunc in seipsum uitam regni celestis. Centum ergo cubitos habet latus tabernaculi in longum; quia uniuersi quique ad membra Ecclesie pertinent, necesse est pro eterna in celis uita, laborem in se patientie et continentie temporalis assumant. Columne autem quibus hec tentoria suspenduntur in altum, doctores sunt sancti, qui suorum  corda auditorum a terrestribus contagiis extracta, ad celestia desideranda sustollunt. Et hec quasi uestem Domini diligenter extendunt, ne quid in his esse duplicitatis ualeat; sed simplici ac munda intentione coram Domino uelut tentoria byssina niteant. Que uidelicet columne enee fuere, sed argento uestite, ut in sequentibus manifestius dicitur. Aenee quidem, propter perseuerantiam uirtutis, siue propter sonum ipsius predicationis. Argento autem uestite, quia non aliud quam uerbum Dei sonant. Cuius sepe claritas argento figuratur, non aliud uiuendo in actibus, quam obseruantiam diuinorum monstrant eloquiorum. Non solum inargentate erant, sed et capita tota habebant argentea; quod proprie doctorum est, totos se uerbis sacre Scripture subiicere,  hisque animum corpusque meditando, predicando, operando mancipare. Sicut enim membra nostra sine capite subsistere ac uiuere nequeunt, sic eloquia diuina illi suam uitam estimantes, nunquam hec obediendo portare, et semet humiliando exaltare desistunt. Quid autem in basibus columnarum eneis aptius, quam initium sapientie, timorem Dei debemus intelligere? De quo et filius Sirach ait: Radix sapientie est timere Deum. Ubi et pulchre subiunxit, Rami enim illius longeui; quia nimirum germina uirtutum multifaria, que timore Dei tanquam opus, et celature columnarum de basibus prodeunt, nunquam fructu sue mercedis carebunt. Quare autem uiginti fuerint columne in uno latere atrii, supra  iam expositum est, ubi eiusdem numeri tabule in uno latere tabernaculi sunt fieri precepte.

Similiter in latere aquilonis per longum erant tentoria centum cubitorum, etc. Eadem de latere aquilonis repetuntur, que iam de latere australi erant premissa; quia utriusque Testamenti precones consono nos ore ad celestia erigunt; tametsi ceremonias sacramentorum habuerint pro temporum ratione differentes, imo hoc in tempore Noui Testamenti, quicunque de utroque populo ad salutem pertingunt, non solum eamdem fidem, confessionem, et operationem, sed et sacramenta habent eadem in emundationem peccatorum, et perceptionem uite celestis, in gratia Dei per Iesum Christum Dominum nostrum.

In latitudine uero atrii, que respicit ad occidentem,  etc. Latitudo atrii, que ad occasum respicit solis, ubi terminato labore diurno noctis sopor, et gratia succedit, merito tempus significat illud, quando cessante post mortem uita actuali, quies electorum et merces eterna sequitur. Denique illi qui in uinea summi patris familias operabantur, cum sero esset factum, premia sui percepere laboris; quia nimirum singuli quique iustorum cum ad huius finem uite perueniunt, tum uere ingressum uite sortiuntur. Unde in Apocalypsi Ioannes: Audiui uocem de celo dicentem: Beati mortui qui in Domino moriuntur . Amodo iam dicit Spiritus, ut requiescant a laboribus suis. Propter quam requiem recte occidentale latus atrii tentoria habebat per quinquaginta cubitos, et columnas decem; quinquagenarius  namque numerus consuete annum significat in lege quinquagesimum, qui libertati, qui et remissioni totus erat consecratus, propter quod et iubilens uocari preceptus est . Iobel namque dimittens aut mutatus interpretatur. Denarium quoque numerum constat eadem superna premia designare, ubi humana natura in utraque sua substantia immortaliter subleuata, in diuine presentia uisionis letatur. Deus namque trinitas est. Corpus nostrum ex quatuor elementis subsistit. Interior homo noster ternario numero comprehenditur, cum ex toto corde, tota anima, tota uirtute Deum diligere iubemur. Et cum quatuor nostra uisioni sancte Trinitatis in eternum iunguntur, iuxta illud Psalmiste: Mihi autem adherere Deo, bonum est , hoc est, utique denarium, quod cultores dominice uinee, consummatis diei laboribus, pro mercede accipiunt: quia ergo nobis sancti predicatores, finita hac uita, presentiam nostri Conditoris, et requiem promittunt eternam; his quoque promissis desideria nostra ab appetitu infimorum ad celestia querenda erigunt, quasi in occidentali latere atrii tentoria quinquaginta cubitorum longitudinis, decem columne subleuantes extollunt.

In ea quoque atrii latitudine, que respicit ad orientem, etc. Ea latitudo atrii, que ad orientem respicit, primordium bone nostre conuersationis, que a fide incipit, significat. Que propter primam celestis gratie perceptionem recte ad orientem respicere dicitur,  iuxta illud beati Zacarie: uisitauit nos oriens ex alto: illuminare his qui in tenebris et in umbra mortis sedent . In qua nimirum plaga quinquaginta erunt cubiti; quia in ipso mox ingressu conuersionis, omnes qui catechizantur, remissionem peccatorum et requiem sperare docentur eternam. Nam et quinquagenarius numerus ad remissionem peccatorum pertinet. Unde et in psalmo eiusdem numeri, penitentia, confessio, et remissio descripta est peccatorum; ita ut is qui Domino peccauerat, et malum coram eo fecerat, cognoscendo ipse iniquitatem suam, ablutus sit ab eo cui peccauerat, et super niuem dealbatus, rursumque letitiam salutaris Dei, hoc est, Domini Iesu, quem offenderat, receperit, et Spiritu illius principali, ne ultra labi posset,  confortatus fuerit. Itaque orientalis atrii latitudo quinquaginta habet cubitos, cum prima fidei confessio remissione peccatorum, et spe future in Christo quietis gaudet ac pacis. Denique in symbolo apostolorum confitemur nos credere sanctam Ecclesiam, remissionem peccatorum, carnis resurrectionem. Quod uniuersalis synodus Patrum sequentium plenius exprimi uoluit, dicens: Confiteor unum baptisma in remissionem peccatorum; spero resurrectionem mortuorum, et uitam futuri seculi. Quinquaginta ergo cubitis plage orientalis generaliter initia credentium designantur, qui in remissionem peccatorum et spem future beatitudinis celebrantur. Quorum tamen continuo alia specialis distinctio subinfertur, que ad unum eumdemque finem bene  considerata refertur. Sequitur enim:

In quibus quindecim cubitorum tentoria lateri uno deputabuntur, etc. Quindecim namque, que septenario numero et octogenario constant, recte gaudia designant uite eterne, que a sabbatismo incipiens animarum, in resurrectione corporum perficitur. Nam Dominus septima sabbati requiescens in monumento, octaua, id est, post septimum sabbati, resurrexit a mortuis. Quod autem in latere quindecim cubitorum columne tres cum basibus totidem, sanctos designant predicatores, fide, spe et caritate preeminentes, mentemque suam in stabilitate timoris Dei firmissime collocantes. Ingressurus quoque atrium tabernaculi, habes ab utroque latere tentoria cubitorum quindecim ternis suspensa columnis;  quia quicunque sanctam ingressurus Ecclesiam, sacramenta fidei discere proposuerit, siue ad Synagogam, seu ad Ecclesiam gentium intuitum mentis conuerterit, in utraque portione fidelium doctores inueniet fide fortes, spe sublimes, caritate feruentes, in timore Domini fundatos, auditoribus suis requiem animarum beatarum, ac resurrectionem immortalium promittere corporum. Qui uelut tentoria de bysso retorta in se suspendunt, cum eosdem auditores exemplo sui docent, que sursum sunt querere, non que super terram, integrumque spiritum suum, et animam et corpus sine querela in diem Domini custodire.

In introitu uero atrii fiet tentorium cubitorum uiginti,  etc. In introitu atrii quatuor sunt columne; quia non nisi per fidem et sacramenta Euangelii, que quatuor libris continentur, unitatem sancte Ecclesie quis ingredi poterit. Unde pulcher in ipsa Ecclesia mos antiquitus inoleuit, ut his qui catechizandi, et Christianis sunt sacramentis initiandi, quatuor Euangeliorum principia recitentur, ac de figuris et ordine eorum in apertione aurium suarum solerter erudiantur; quo sciant exinde ac meminerint, qui et quot sint libri, quorum uerbis maxime in fide ueritatis debeant erudiri. In quo introitu tentorium quoque fieri cubitorum uiginti precipitur, qui est numerus idem quaternarius quinquies ductus. Quinque autem sunt notissimi corporis nostri sensus; uisus, uidelicet, auditus, gustus, olfactus, et tactus.  Bene ergo in introitu atrii tentorium uiginti cubitorum in quatuor columnis suspenditur; quia omnes qui sanctam Ecclesiam intrant, ad regulam Euangeliorum fidem suam pariter et actus componere debent; ut continentes ab illecebris carnalibus cunctos sui corporis sensus diuinis subigant imperiis. Non solum enim hoc tentorium quatuor columnis subleuatur, sed et ipsum in longitudine sua quinarium numerum per quatuor multiplicatum habet, cum quilibet humiles ac pii auditores ad fidem inuenientes, non solum Euangelii uerbis imbuti, uerum etiam euangelicam ipsi agere uitam desiderantes, cunctos sui corporis sensus in obedientiam caritatis expendunt. Recte autem hoc in introitu atrii tentorium, non sicut in reliquo atrio, de bysso retorta, sed de  quatuor fit coloribus nobilissimis, hyacintho scilicet et purpura, coccoque bis tincto ab ipsa bysso retorta, opere plumarii; quia pulchra quidem his, qui catechizantur, Ecclesie facies exterius fulget, sed multo preclarior eius dignitas ac uirtus apparebit his qui eam per sacramentum baptismatis ingredi merentur. Nemo enim repente fit summus, sed gradatim necesse est a minoribus ad perfectiora tendamus. Diximus autem sepius quod hyacinthus spem celestium bonorum, purpura tolerantiam temporalium malorum, coccus bis tinctus ardorem perfecte dilectionis, byssus retorta refrenationem carnalis delectationis significet. Qui uidelicet colores opere plumarii sunt inuicem uariati; cum unaqueque uirtus fidelium uicinarum sibi uirtutum societate, et  uelut quadam consanguinitate amplius clarescit. Quamuis etiam singuli colores prefati singulis electorum possint conuenire personis; quia enim aliquis altius celestia speculari meretur, hyacinthus est; alter, quia plura propter iustitiam patitur, purpura est. Hic qui a feruentiore in Deum et proximum dilectione flammescit, coccus bis tinctus est. Ille qui specialiter integritate carnis uirginalis albet, byssus retorta est. Et cum iusti in una eademque fide et pietate euangelica de suis alterutrum uirtutibus congaudent, quasi introitum atrii Domini tentorium decorant, pulchra uariantium colorem diuersitate contextum.

Omnes columne atrii per circuitum uestite erunt  argenti laminis, etc. Diligentius ea que dixerat, inculcat; ut sedulo lectorem admoneat, neminem inter doctores ueritatis, columnas uidelicet atrii celestis, posse computari; qui non instar eris inuincibilem inter aduersa patientiam habere didicerit, non se celestium et obseruantia et annuntiatione uerborum undique, uelut argenti laminis munire atque exornare curauerit, non se omni subiectione preceptis diuinis, quasi argenteo capiti supponere studuerit; non in timore Dei, uelut enea basi constiterit.

In longitudine occupabit atrium cubitos centum, etc. Centum cubitos longitudinis habet Ecclesia; quia ulnas suas eleuat ad bona opera, propter uitam eternam. Quinquaginta latitudinis; quia requiem sperat sempiternam in gratia Spiritus sancti; que  quinquagenario numero uoluit designari, cum Pentecosten, id est, quinquagesimum Paschalis festiuitatis diem, suo aduentu consecrare dignatus est. Altitudo quinque cubitorum erit iuxta numerum sensuum corporis nostri; quia tunc recipiet unusquisque propria corporis sui, prout gessit, siue bonum, siue malum. Sed in atrio domus Domini eorum solummodo figura exprimitur, qui bonum in corpore fecerunt, pro quo in requiem uite perpetuis merentur introduci; qui nunc in operibus iustitie que casto et corpore et corde agunt, quasi byssus retorta nitent, et tunc in eodem corpore immortalitatis gloria sublimato, perceptis in eternum iustitie premiis letantur. At in euangelica parabola utriusque simul partis mentio est, ubi quinque uirgines, que cum operibus lucis ad  sponsum uenerant, statim cum eo ad nuptias intrant; quinque alie, que opera castitatis non casto animo exercuerant, repulse cum suis tenebris, procul a regni ianuis eiiciuntur . Quinque enim erant et quinque, quia utraque secundum ea que in carne gesserat, iudicate sunt. Tota ergo longitudo et latitudo atrii per centenos et quinquagenos cubitos distenta est. Quinque habet cubitos altitudinis; quia necesse est, ut qui promissionem habemus quietis et patrie celestis, mundemus nos ab omni inquinamento carnis et spiritus; nec solum ab inquinamento mundemus, sed et perficiamus sanctificationem in timore Dei; quatenus apparente hora promisse retributionis, non solum spiritu, uerum etiam in carne letari mereamur in amore Dei. Propter quam utriusque  nostre substantie, hoc est et anime et carnis, emundationem in timore Dei, subsequenter hoc quod  et supra dictum erat, ut diligentius memorie commendetur, repetitur: Fietque de bysso retorta, et habebit bases eneas. Ac deinde subiungitur:

Cuncta uasa tabernaculi in omnes usus eius, etc. uasa tabernaculi in omnes usus eius et ceremonias preparata, homines sunt Ecclesie in diuersis meritis gradibusque Domino seruientes; que uasa cuncta fieri iubentur enea, illius nimirum, ut sepe dictum est, figura mysterii; ut si quis pulsatur aduersis, perseueret in finem, nec promissam sibi salutem desidia perdat; siue, ut fidem quam didicit, etiam inimicis obluctantibus palam confiteri non metuat, sed et amicis dona, que percepit, sedulus insonare meminerit. Aes namque sonorum, et nature diu durabilis est. Paxilli autem, quos dicit, tabernaculi  siue atrii, ad hoc erant facti, ut infixi columnarum summitatibus foris eminerent, et impositis sibi uelorum siue tentoriorum funibus, sic ea leuantes, a terra suspenderent. Quorum factura et positione non absurde ipsa doctorum potest lingua designari, que predicando audientium corda tangit, ac tangendo subleuat. Funibus et enim solet aliquoties Scriptura sacra designari. Unde scriptum est: Funiculus triplex difficile rumpitur. Quia nimirum Scriptura, que historico, allegorico, morali consueuit sensu interperetari, nulla hereticorum siue paganorum ualet peruersitate corrumpi. Ipsa autem tentoria siue uela, ut recipere funes possent, habebant necesse est in superioribus suis ansas, siue circulos, quibus iidem funes immitterentur. Et  tu, si uis tentorium Dei fieri, prepara in corde tuo receptaculum sermonibus eius, quo possis ad superna suspendi. Imponantur uero paxillis columnarum funes tentoriorum, ut sic expansa, atque in altum elata, pulchritudinem tabernaculi compleant. Committant sancti predicatores fidelium cordibus eloquia diuina, eosque per hec ad exemplum sui ab infimis erigi commoneant. Expansa funibus, ac subleuata uela, siue tentoria, decus sui operis mirificum, quod inuoluta nequiuerant, cunctis longe lateque demonstrent. Ostendant fideles amplitudinem bone operationis, pulchritudinem mentis et interne gratie, quam donante Domino perceperant; ut uidentes proximi bona eorum opera, glorificent Patrem qui in celis est: dicantque, Quam amabilia  sunt tabernacula tua, Domine uirtutum ! concupiscit et deficit anima mea in atria Domini .



LIBER TERTIUS.



CAPUT PRIMUM. Olei offerendi ad lucernam descriptio.


 Precipe filiis Isrel, ut offerant tibi oleum, etc. Disposito omni ornamento tabernaculi, consequenter etiam lumen lucerne preuidetur, ut decor eius admirabilis, sicut interdiu lumine solari, ita etiam noctu lucernalibus flammis illustretur; ne unquam in domo Dei aliquis tenebrarum locus, aliqua umbrarum possit hora subrepere. Iuxta uero  mysticos sensus, quid significet lumen lucerne, Dominus in Euangelio declarat; qui eum per parabolam dixisset: Neque accendunt lucernam, et ponunt eam sub modio, sed super candelabrum, ut luceat omnibus qui in domo sunt; mox aperte subiunxit: Sic luceat lux uestra coram hominibus, ut uideant opera uestra bona . Lucerna ergo lucens in domo Dei, sunt opera iustorum, que mentes intuentium suis exemplis illuminant. uerum diligentius intuendum,  quod ut lucerna semper in tabernaculo Dei possit ardere; filii quidem Isrel oleum offerre, Aaron autem et filii eius ipsam lucernam collocare iubentur. Que est ergo hec distinctio, ut ad nutriendam lucem populus oleum offerat in domo Domini, et sacerdotes lucernam componant? Nisi forte hoc figurate imperatur, ut fideles et religiosi auditores prompta ad obediendum fidei corda afferant: doctores uero eis ignem uerbi celestis, quo illuminentur ad agnoscendum, et inflammentur ad diligendum Deum, predicando ministrent. Per olei namque pinguedinem, qua et lassi atque infirmi artus recreantur, et gratia prestatur luminis, interna sepe dilectio mentis, et opus misericordie designatur. Hinc etenim Psalmista: Ego autem, sicut oliua  fructifera in domo Dei, speraui in misericordia Dei mei in eternum, et in seculum seculi . Ac si patenter dicat: Ego, quia misericordie fructum indigentibus exhibui, mihi quoque in eternum a Deo rependendam misericordie gratiam speraui. Ergo filii Isrel offerant oleum, Aaron autem et filii eius allato igne componant lucernam, que ardeat in tabernaculo Dei. Offerant humiles auditores deuotionem pie mentis, et ministerio sermonis doctores doceant eos celestis arcana scientie; quibus regulariter instituti, et in conspectu sui Conditoris igne caritatis ardeant, et hominibus foras lucem bone actionis ostendant. Notandum autem quod non indifferenter oleum offerre filii Isrel, sed cum distinctione oleum de arboribus oliuarum precipiuntur; et  insuper additur, Purissimum, piloque contusum. Solet namque oleum nardinum, solet raphaninum, solet de nuce, uel de ligno, aliisque diuersi generis speciebus fieri, sed nullum offerri licet tabernaculo Dei, nisi quod de lignis oliuarum conficitur: sicut nec ignis alius quam qui de celo descendit, uel in lucernis sanctis ardere, uel in altari Dei debet accendi: Sanctus enim Spiritus discipline effugiet fictum. Offerant ergo filii Isrel oleum ad lucernam Dei, non qualecunque, sed de lignis oliuarum, et hoc purissimum, piloque contusum. Offerant boni auditores spiritualibus doctoribus conscientiam puram, et caritatis gratia fecundam, piloque sedule probationis ab omni nequitie commixtione permundatam; que sola uidelicet intentione placendi  et seruiendi Domino uerbo eius audito delectetur. Offerat Aaron cum filiis suis ignem non alienum, sed desuper missum ad accendendam lucernam; sicut etiam ad consummanda holocausta, ac redolenda thymiamata predicent uerbum doctores, non suum, sed Domini, protestantes cum fiducia: Non enim nos sumus, sicut plurimi, adulterantes uerbum Dei, sed ex sinceritate, sed ex Deo, sicut coram Deo in Christo loquimur . Hoc igne utuntur ad illustranda cognitione fidei corda audientium; hoc ad perficienda, ac Deo sacranda holocausta bonorum operum suorum; hoc ad incendenda thymiamata orationum sanctarum. Bene autem dicitur: Ut ardeat lucerna semper in tabernaculo testimonii; quia  nunquam in sancta Ecclesia lux predicationis, nunquam debet humilitas auditorum pura, que hanc libenter excipiat, imo et solerter inquirat, deesse. Bene additur: Extra uelum quod oppansum est testimonio. Non enim intra uelum celi opus habemus lucerna Scripturarum, ubi arca est Domini, et Cherubin glorie propitiatorium obumbrant, id est, agmina celestis militie gloriam incarnati Filii Dei, quem posuit Deus propitiationem pro peccatis nostris, consona uoce predicant. Bene sequitur: Et collocabunt eam Aaron et filii eius; quia non omnium est sacramenta fidei predicare in populo, sed eorum solummodo, qui sibi et castitate fidei, et exsecutione boni operis ad filios summi sacerdotis, Domini uidelicet et Saluatoris nostri, pertinere probantur.  Ceterum quisquis uel a puritate fidei prauo dogmate aberrat, uel integritatem cognite et seruate fidei, operum nequam improbitate commaculata: talis etsi sacerdotis nomine, uel persona preeminere uidetur, nichilominus auditurus est a Domino: Quare tu enarras iustitias meas, et assumis testamentum meum per os tuum? Tu uero odisti disciplinam, et cetera . Quales et Iacobus a collocatione lucerne Dei, hoc est, a uerbo predicationis benigna exhortatione retrahit, dicens: Nolite plures fieri magistri, fratres mei, scientes quoniam maius iudicium sumitis . Illud uidelicet iudicium, quod premisimus iamdudum Psalmiste uoce premissum. Bene autem adhuc additur: Et usque mane luceat coram Deo. Cum enim nocte transacta seculi huius, mane futuri seculi  claruerit, de quo propheta dicit: Mane astabo tibi, et uidebo , non iam ultra lucerna librorum indigemus, apparente et illustrante nos uera luce mundi, de quo dicit et propheta: uobis autem timentibus nomen meum orietur Sol iustitie .

Perpetuus erit cultus, etc. Et hec clausula sicut et precedentia, que de tabernaculo ac uasis, atque utensilibus eius, dicta sunt, spirituali magis sensu quam carnali intelligenda atque exponenda est. Quomodo enim iuxta litteram perpetuus esse potuit cultus officii sacerdotalis, ubi et ipsum sacerdotium et tabernaculum, in quo gerebatur, et populus cui gerebatur, iamdudum esse cessauerunt? Unde constat hoc in sancta Ecclesia uerbum esse complendum, ubi succedentibus sibi per ordinem doctoribus, simul  et auditoribus ueritatis, nunquam deerunt spirituales filii Isrel, qui in domum Domini dona pietatis offerant, et filii Aaron, id est, ueri sacerdotis nostri, qui illis lucem uerbi ministrent, donec completo seculi huius statu, et ipso quoque tabernaculo Dei toto, id est, uniuersa electorum multitudine ad regnum celeste translata, non erunt ultra qui ab hominibus erudiantur homines, cum sit Deus omnia in omnibus.



CAPUT II. De sacerdotio Aaron et filiorum eius.

 Applica quoque ad te Aaron fratrem tuum, etc. Descripta factura tabernaculi, consequenter sacerdotes, qui in eo ministrent, ordinantur. Quorum  quidem ordinatio et habitus recte Ecclesie sacerdotibus congruit: ita ut omne quod illic in ornain uestium clarum extrinsecus fulgebat, hoc intellectum spiritualiter in ipsis sacerdotum nostrorum mentibus altum intus emineat, hoc in eorum actibus pre ceteris fidelium meritis foris gloriosum clarescat. Unde apte precipitur Moysi, ut applicet ad se Aaron fratrem suum cum filiis de medio filiorum Isrel, ad fungendum sacerdotio coram Domino. Necesse est enim ut quicunque ad maiorem in sancta Ecclesia gradum promouendi sunt, maiore mentis industria sese ad legem Dei applicent, id est, diuinorum obseruantie mandatorum, solertiore pre ceteris animo copulentur. Hoc est enim eos, qui sacerdotio functuri sunt, de medio filiorum Isrel ad Moysem applicari,  presules ac doctores sancte Ecclesie, communem uitam electorum singulari mentis culmine transcendere, et familiari inspectione quid lex generaliter omnibus electis, quid uero paucis perfectioribus specialiter loquatur, attendere; ut altiori excellentia meritorum, ad altiora possint premia peruenire. Nam quod fratrem suum Moyses cum filiis in sacerdotium ordinare precipitur, quid nobis aliud mystice commendat, nisi quod omnes qui officium doctoris sortiuntur, tanto debent studio et amore meditationi diuine legis adherere, ut quasi germana ei uideantur cognatione coniuncti? Neque hoc quod primi filiorum Aaron post ordinationem, cum ignem alienum offerrent coram Domino, igne celesti perierunt, a significatione miserabilis nostri temporis  aberrat; ubi nonnulli sacerdotum ac doctorum loco potiti, quod dictu quoque graue ac lugubre satis est, dum ignem cupiditatis igni superne dilectionis anteponunt, igne superne ultionis assumuntur. Quorum perpetua damnatio temporali est filiorum Aaron morte figurata. Quamuis excellentioris figura mysterii, quomodo tabernaculum cum ornatibus ac uasis suis sanctam designat Ecclesiam, pulcherrima uirtutum siue personarum fidelium uarietate distinctam: ita etiam summus eiusdem tabernaculi sacerdos figuram tenet ueri pontificis Iesu Christi, qui semetipsum obtulit oblationem et hostiam Deo pro nobis in odorem suauitatis. Qui etiam iure potest frater Moysi uocari: quis enim amplius alteri fraterno est federe connexus, quam Christus Moysi, legi gratia, Nouum  Testamentum ueteri? cum et ipse Moyses tale de eo testimonium reddat, dicens populo quem docebat: Prophetam de gente tua et de fratribus suis, sicut me, suscitabit tibi Dominus Deus tuus, ipsum audies. Et paulo post ex persona Domini: Prophetam suscitabo eis de medio fratrum suorum similem tui, et ponam uerba mea in ore eius . Cuius operibus admirandis, que nemo alius fecit, recte habitu Aaron mira uarietate insignis comparatur, uel certe uestes Aaron multifarie, omnem electorum cetum in uaria personarum meritorumque distantia Christo adherentem designant, teste Apostolo, qui ait: Quicunque enim in Christo baptizati estis, Christum induistis . Cum autem in persona Aaron Dominum  Saluatorem figuraliter insinuatum accipimus, quod filios Aaron, qui et ipsi in sacerdotium uncti sunt, nisi apostolos Christi, apostolorumque successores, et cunctos fidelium magistros significare dicamus? Hec quidem ita principaliter de Domino possunt accipi; sed nos magis in eis que ad significantiam nostre in Domino pie conuersationis pertineant, queque ad correctionem nostrorum respiciant morum, decet intueri. Sequitur:



CAPUT III De sacerdotio Aaron et filiorum eius.

Faciesque uestem sanctam Aaron fratri tuo, etc. uestes sancte Aaron quas illi Moyses fecit, opera sunt iustitie et sanctitatis, que Scriptura sacre legis doctoribus habenda commendat, quorumque in  his qui precessere in Christo, exempla que imitentur, ostendit. Sapientes autem corde, quos ad faciendas easdem uestes Deus spiritu prudentie repleuit, ipsi sunt prophete et apostoli, ceterique doctores ueritatis, qui nobis apertissime quomodo uiuere sacerdotes, et ministri altaris qualiter docere debeant, siue exemplo sue actionis, seu uerbo exhortationis ostendunt. De quibus est illud Apostoli ad Titum: Oportet enim episcopum sine crimine esse, ut Dei dispensatorem; non superbum, non iracundum, non uinolentum, non percussorem, non turpis lucri cupidum; sed hospitalem, benignum, sobrium, iustum, sanctum, continentem, amplectentem eum qui secundum doctrinam est fidelem sermonem .

Hec autem uestimenta erunt, que facient, etc. Quomodo  hec singula facta sint, plenius in sequentibus explicatur. Rationale autem pectoris habitus, superhumerale est humerorum; tunica et linea stricta, id est, camisia, totum corpus operiunt, cidaris caput ornat, baltheus utramque tunicam, simul et superhumerale arctius ad corpus aptat. Quibus sex indumentis inferius septimum iungitur et octauum, feminalia uidelicet linea, ad cooperiendum carnem turpitudinis, et lamina aurea super cidarim, que titulo nominis Domini ceteris altior omnibus eminebat. Lineam autem strictam dicit, quoniam adherebat corpori, et ita arcta erat adstrictis manicis, ut nulla ei omnino ruga inesset. Descendebat autem usque ad crura, unde et Grece poderes, id est, talaris uocabatur. His octo generibus uestium pontifex tempore  sacrificii solebat indui. E quibus erant quatuor et minoris ordinis sacerdotibus concessa, feminalia uidelicet, linea stricta, et baltheus, et cidaris. Decebat enim, ut quo maiore quis gradu esset insignis, eo pluribus et uirtutum actibus admirandis fulgeret. Cuncta autem fiunt de auro, pretiosisque coloribus; quia nichil uile ac sordidum in sacerdotis ore uel opere debet apparere; sed cuncta que agit, uniuersa que loquitur, omnia que cogitat, et coram hominibus preclara, et in conspectu interni arbitri oportet esse gloriosa.



CAPUT Iu. De superhumerali

Facient autem superhumerale de auro, etc. Quoniam  in humeris onera portare solemus, quid per superhumerale pontificis, nisi labores bonorum operum, que iugiter coram Domino ferre debet, ostenduntur? Et apte primo de superhumerali faciendo precipitur; quia quisquis ad sacerdotium magisteriumque populi Dei promouendus est, primum eius debent opera cognosci, ut dum hoc quod foras omnibus patet, irreprehensibile apparuerit, conuenienter ex tempore etiam integritas cordis eius, et fidei sinceritas scrutetur. Superhumerale ergo quod in humeris gestabat pontifex, illud euangelicum onus accipiamus, de quo Dominus ait: Iugum enim meum suaue est, et onus meum leue . Quod manifestius alibi nobis commendans, aiebat: Si quis uult post me uenire, abneget semetipsum, et tollat crucem suam quotidie, et  sequatur me . Fit autem idem superhumerale de auro et hyacintho, ac purpura, coccoque bis tincto, bysso retorta. De auro uidelicet, et ante omnia in habitu sacerdotis intellectus sapientie principaliter emicet. Cui autem hyacinthus, qui erio colore resplendet, adiungitur; ut per omne quod intelligendo penetrat, non ad fauores infimos, sed ad amorem celestium surgat; ne dum suis incautius laudibus pascitur, ipso etiam ueritatis intellectu uacuetur. Auro quoque et hyacintho purpura permiscetur, ut uidelicet sacerdotale cor cum summa, que predicat, sperat; in semetipso etiam suggestiones uitiorum reprimat, eisque uelut ex regia potestate contradicat, quatenus nobilitatem semper intime regenerationis aspiciat, et celestis regni sibi habitum moribus defendat.  Quamuis, ut superius sepe dictum est, in purpureo colore possit ipsa effusio sanguinis pro Christo, uel diuersarum tolerantia pressurarum intelligi. Ipsa enim est crux, quam sequentes Dominum quotidie ferre iubemur. Unde merito talis species inter alias humero sacerdotis refulget, ut ipsum ad patienda aduersa semper doceat esse paratum. Auro autem, hyacintho ac purpure bis tinctus coccus adiungitur, ut ante interni iudicis oculos omnia uirtutum bona ex caritate decorentur; ut cuncta que coram hominibus rutilant, hec in conspectu occulti arbitri flamma intimi amoris accendat. Que scilicet caritas, qua Deum simul ac proximum diligit, quasi ex duplici tinctura fulgescit. Sed cum mens ad precepta  caritatis tenditur, restat procul dubio, ut per abstinentiam caro maceretur. Unde et bis tincto cocco torta byssus adiungitur. De terra etenim byssus nitenti specie oritur. Et quid per byssum, nisi candens decore munditia corporalis castitatis designatur? Que uidelicet terra pulchritudini superhumeralis innectitur; quia tunc castimonia ad perfectum munditie candorem ducitur, cum per abstinentiam caro fatigatur. Potest de cocco, qui ignis specie refulget, et hoc non inconuenienter dici; quia fortasse ideo bis tinctus fieri preceptum sit, quod ignis duplicem habere uim soleat, urendi scilicet et lucendi. Cuius naturam imitari presulem, in uerbo nimirum doctrine salutaris, oportet, ut et lucem uidelicet scientie desiderantibus aperire, et rubiginem  peccatorum in contemptoribus curet increpando comburere. Cum enim auditoribus suis dulcissima Scripturarum arcana siue miracula, aut parabolas Domini euangelicas exponit, uelut in habitu suo fulgorem lucis ostendit. At cum propter uiam superbientium, commemorata eterna ultione percutit, quasi terrorem flamme uorantis in eodem aspectantibus demonstrat. Neque enim quisque uerbum faciens ad populum, uel solum increpandis prauorum reatibus, uel solum debet Scripturarum reserandis insistere secretis, ne uel de peccatorum tantummodo correptione disputans, forte minus libenter audiatur; uel mysteriorum tantum abdita reserans, minus fortasse eis, quos emendare debuit, prosit. Sed cum ex utroque sermonem temperat, et suauitatem uidelicet celestium  secretorum audientibus pandendo, et correctionem morum, per quam horum participes fieri ualeant suadendo, quasi bis tinctum in habitu suo pontifex cocci fulgorem demonstrat.

Duas oras iunctas habebit in utroque latere summitatum, etc. De hoc in sequentibus ita dicitur: Fecit igitur super humerale de auro, hyacintho, et purpura. Et paulo post: Duasque oras inuicem copulatas in utroque latere summitatum. Ex quo uerisimile uidetur quod plicata ueste coniuncte sibi fuerint ore utriusque partis in utroque latere a sursum usque deorsum; ita ut dimidium uestis intuentium oculis foris appareret, dimidium uero aliud interius lateret; sed ore utrorumque coniuncte, usque ad extremos angulos ad inferiora descenderent. In quo  quid aliud nobis typice intelligendum, nisi ut cum bona foris opera proximis ostendimus, eadem intus coram Domino integra seruemus? ne unquam uel castitatem pure cogitationis minor pie actionis perfectio sequatur, uel perfectionem consequatur que uidetur operis imperfectioris, mentis intentio ex parte solitariam relinquat. Sed quasi due ore superhumeralis sibi inuicem copulantur, dum omnia que foris bona monstramus, intus pura et simplici intentione Deo placendi gerimus. Et hoc in utroque latere superhumeralis, ut inter aduersa et prospera concordi semper actione et cogitatione Conditori nostro seruiamus. Deserit namque ora breuior latiorem, ac discordante mensura in unum redire nequeunt, si cum extrinsecus bona facere pro eterna retributione  cernimur, intentione placendi hominibus, in secreto mentis implicamur, humanique fauoris magis quam uite inuisibilis premia requirimus.

Ipsaque textura et cuncta operis uarietas erit ex auro, etc. Non in una parte superhumeralis aurum, in altera hyacinthus, in alia rursum alii atque alii colores fuerunt, sed omnes colores utique per omnia cum auro ipso fuere contexti; quia nimirum in actione sacerdotali nunquam aliqua magnarum uirtutum, uel ad horam debet intermitti, sed semper auro sapientie lucidus, semper hyacintho spei in superna erectus, semper regni celestis purpura aduersus uitiorum bella magnanimus, semper cocco bis tincto gemine dilectionis flammeus, semper retorta  bysso castigate carnis sacerdos siue doctor fidelium debet esse nitidus.

Sumesque lapides duos onychinos, et sculpes, etc. Tres ob causas Aaron nomina patriarcharum inter sacrificia semper in humeris, sicut et in pectore portabat; uidelicet ut ipse fidem uitamque patriarcharum meminisset imitari, ut duodecim tribuum, que de his nate sunt, orationibus et sacrificiis memor existeret; ut idem populus scripta in ueste presulis sui patrum nomina uidens, curaret sedulo, ne ab illorum meritis desciscens, ad errorum contagia declinaret. Ad hoc enim ualet quod dictum est: Et pones in utroque latere superhumeralis memoriale filiis Isrel. Nunc quoque pontifex in superhumerali nomina gesta patriarcharum, cum doctor  quisque siue presul ecclesie, in omnibus que agit, patrum precedentium facta considerat, atque ad eorum imitationem uitam dirigere, et onus euangelice perfectionis ferre satagit. Que uidelicet nomina patrum apte in lapidibus pretiosis sculpi iussa sunt; lapides quippe pretiosi, opera sunt uirtutum spiritualium. Habetque sacerdos in humeris lapides pretiosos, et in eis nomina patrum inscripta, cum et ipse claritate bonorum operum cunctis admirandus exstiterit, et eamdem claritatem non a se nouiter inuentam, sed antiqua sibi patrum auctoritate traditam esse docuerit. Duplici autem ratione hec in humeris portat, ut et ipse preceptis Dominicis humiliter subditus incedat, et auditoribus suis semper celestia, siue sua, siue patrum exempla, que sequantur,  preponat. Apte etiam iidem lapides includi auro atque circumdari iubentur. Auro namque uel intellectus, ut supra dictum est, uel certe caritas insinuatur, quia sicut aurum metallis, ita caritas uirtutibus prestat ceteris. Includuntur uero auro lapides, et circumdantur pretiosi, cum operatio uirtutum adeo puro undique uersum intellectu circumspicitur, ut nil in eis uitiosum latere, nil remanere sordidum permittatur; cum ipse uirtutes ita uinculo caritatis continentur, ut nulla rerum mutabilitate a suo statu decidere, nunquam de habitu sacerdotis torpente mentis custodia ualeant prelabi. Bene autem sequitur:

Portabitque Aaron nomina eorum coram Domino, etc. Sacerdos namque ob recordationem nomina  patrum super utrumque portat humerum, cum diligenter omni hora precedentium sanctorum uitam perpendens, et in aduersis et prosperis uirtutum semper ornamento munitur; quatenus iuxta uocem Pauli: Per arma iustitie a dextris sinistrisque gradiens, cum ad sola que anteriora sunt nititur, in nullo dilectionis infime latere flectatur 

Facies et uncinos ex auro, etc. Uncinos quos dicit, in supremis erant angulis superhumeralis fabre affixi. Catenule autem, quas subiungit, non in ipso superhumerali, sed potius in rationali, hoc est, in superioribus eius angulis, per annulos aureos uidentur fuisse annexe, ut cum indueretur pontifex, catenule que de rationali pendebant, possent cum uncinis superhumeralis  annecti, quatenus utraque sibi mutuo firma positione cohererent. Scriptum namque est apertius in posterioribus: Fecerunt in rationali et catenulas sibi inuicem coherentes de auro purissimo, et duos uncinos, totidemque annulos aureos. Porro annulos posuerunt in utroque latere rationalis, e quibus penderent due catene auree, quas inseruerunt uncinis, qui in superhumeralis angulis eminebant. De quorum figura melius in rationalis expositione tractabitur.



CAPUT u. De rationali.

Rationale quoque iudicii facies opere polymito, etc. Opere polymito, opere multifario dicit. Sicut autem in superhumerali operum perfectio, ita in rationali  iudicii, quo pectus sacerdotis tegebatur, simul et ornabatur, cordis et cogitationem eius castitas exprimitur. Et bene post superhumerale, rationale iudicii sequitur; ut cum ante homines quis innocens manibus apparuerit, multo magis in conspectu summi iudicis mundos corde assistere contendat, omni agens industria ut quidquid foris erga proximos agit, aut iudicat, totum ex regula interne rationis probatum, ac suo Conditori placidum fulgeat. Item rationale iudicii sacerdos in pectore ferre precipitur, quia debet rector subtili semper examine bona malaque discernere, et que uel quibus, quando uel qualiter congruant, studiose cogitare. Duplex autem factum est rationale, ut facilius lapidum pondus sustineret. Sed hec duplicatio uestis in legalis  pectore sacerdotis typici nos admonet ut rationem nostri examinis et inuisibilis intus arbiter probet, et nunquam humana foris existimatio merito contemnet. Seu certe duplex in pectore ferimus rationale iudicii, quando et ea que de fide ueritatis, ac uita inuisibili loquimur aut cogitamus, ratione fixa subsistunt; et ea quoque que uisibiliter agimus, aut agenda disponimus, eque iudicio iuste discretionis probantur esse librata. Quod autem mensuram palmi habebat per quadrum, conatum indefatigabilem ac perpetuum pie intentionis ostendit. Qui enim palmo aliquid metitur, summo utique conamine dispansis digitis manum ostendit, ut possit mensuram quam querit plene, et absque scrupulo dubietatis tenere. Unde merito sicut per manum operatio,  ita per palmum exprimitur ipsa inflexibilis contentio bone operationis, dum suam quisque dexteram in uniuersa que ualet insignia uirtutum dilatare satagit. Et bene idem rationale tam in longitudine quam in latitudine mensuram palmi habere precipitur; quia siue in longitudinem uite eterne desiderium mentis erigat, seu in latitudinem caritatis erga curam proximi suum inclinet affectum, necesse est per omnia cor sacerdotale nequaquam segne et desidiosum manere, sed ardenti semper studio extendi ad comprehendendum brauium superne uocationis Dei in Christo Iesu.

Ponesque in eo quatuor ordines lapidum, etc. Hec gemmarum positio diuersarum in rationali, multiplicem  uariarum uirtutum operationem designat, que concordi serie disposita in sacerdotis debet corde semper apparere. Singuli autem lapides singulis patrum nominibus inscribuntur, dum sanctorum uitam rector inspiciens, quibus maxime uirtutum operibus floruerunt, sedula inquisitione scrutatur; et hec cuncta in abditis sui pectoris meditando colligere, atque operando proferre satagit. Neque enim sine certi ratione sacramenti, ita utraque uestis lapidibus pretiosis redimita, ac patrum nominibus insignita est; ut ipsa nomina in superhumerali quidem duobus lapidibus unius eiusdemque generis, in rationali uero duodecim nominibus diuersi generis inscripta sint. Sed quod patres in lapidibus pretiosis unius atque indissimilis generis sculpti sunt, significat aperte  quod una fides in Deum, eadem caritas, communis spes uite celestis omnium corda patrum replet. Quod uero diuersi generis lapidibus iidem inscripti sunt, denuntiat figurate quia multiplex est uarietas et gratia bonorum operum, quibus prefata sanctorum fides, spes, et caritas confirmata refulget. Quod autem in rationali quatuor ordines fuerunt, et horum singuli quique tres habuere lapides, quid nobis intimarunt typice, nisi ut in uirtutibus que distinguuntur in quatuor, principalem fidem sancte Trinitatis non fictam teneamus? Quatuor namque ordines gemmarum habet in pectore sacerdos, quando omne quod cogitat, prudentia circumspectum, fortitudine firmum, iustitia eximium, temperantia a malis omnibus fuerit secretum. Sed iidem ordines  ternas habent gemmas, cum eadem prudentia, fortitudo, iustitia, temperantia, sancte Trinitatis fuerit fide consecrata. Quia enim uita nostra in presenti fide et operatione recta consistit, apte sacerdos, ut operatione sit precipuus, quatuor uersus gemmarum in pectore baiulat. Ut uero cum operibus fidei sinceritate sit castus, ternas in singulis uersibus habet gemmas, quatenus omnibus sese intuentibus, et uere fidei confessionem et exempla semper bone actionis ostendat, ut et ipsi imitatione recte fidei et operationis summi membra sacerdotis mereantur effici. Possumus sane in uario decore lapidum, non solum claritatem multifariam sacerdotalis actus et cogitatus, uerum etiam spiritualium accipere carismata  uirtutum ac miracula sanitatum. De quibus ipse Dominus apostolis: Infirmos, inquit, curate, mortuos suscitate, leprosos mundate, demones eiicite . Et iterum: Signa autem eos, qui crediderint, hec sequentur: in nomine meo demonia eiicient, linguis loquentur nouis, serpentes tollent; et si mortiferum quid biberint, non eis nocebit . uerum siue hoc, siue illud, siue utrumque designent, recte duodenarius in rationali numerus fieri precipitur; ut eorum solummodo actus et miracula, qui apostolice fidei doctrine et caritatis unitatem sequuntur, accepta Deo esse nouerimus. Ceterum, si quis loquatur linguis, si quis facultates pauperibus omnes distribuat, si quis tradat corpus suum ut ardeat, si unitatem catholice caritatis non habuerit, nichil illi prodest . Recte etiam duo lapides onychini in superhumerali eodem duodenario erant patrum numero sculpti, ut doctrinam fidemque apostolorum utrique populo, Iudeorum uidelicet et gentium, profuturam esse designarent. Iuxta quod eidem intellectuali Hierusalem, hoc est, Ecclesie sue, Dominus per prophetam manifeste promisit, dicens: Ad dexteram enim, et ad leuam penetrabis, et semen tuum gentes hereditabit . Quod autem onyx rubri fertur esse coloris, igniculos uidelicet habens albis cingentibus zonis; quis non uideat, quod uel ardorem caritatis, uel lucem designet scientie comitante zona castitatis? Cuiusmodi lapidibus inscripta patrum uocabula gestat sacerdos, cum exemplo precedentium iustorum, caritati, castitati, humilitati, doctrine,  ceterisque uirtutum operibus iuge studium impendit. Et hoc in utroque humero, ut siue de Iudeis quis, seu de gentibus adsit, claritatem semper in doctore ueritatis et pietatis, per quam ipse ad meliora profecerit, aspectet.

Facies in rationali catenulas, etc. Ordo operis, quantum nobis uidetur, hic fuit. Duo erant uncini supra in duobus superhumeralis angulis impositi, et duo contra annuli in duobus rationalis annulis sursum. E quibus pendebant due catene auree, que tempore induendi inserebantur uncinis, qui in superhumeralis angulis eminebant, ut in sequentibus apertius scriptum est, ut superhumerale et rationale mutuo necterentur. Quorum superior connexio hucusque descripta est. Sequitur autem de inferiori,  que erat subtus ascellas. Scriptura ita subiicit:

Facies et duos annulos aureos, etc. Quod dicit: Et in oris, que e regione sunt superhumeralis; non significat in oris superhumeralis, sed in oris illis, que e regione sunt superhumeralis, hoc est, in oris rationalis, que uidelicet ore e regione superhumeralis sunt. Annuli enim illi, qui in ultimis et infimis erant angulis rationalis, habebant contra se in utroque latere superhumeralis eque annulos alios, quibus ipsi uittis ligantibus iungerentur. De quibus subsequenter adiungitur:

Nec non et alios duos annulos aureos, etc. Contra faciem dicit iuncture inferioris; quia de iunctura superiore, que erat super scapulas, ante dixerat.  Inter quas uidelicet iuncturas hoc distabat, quod superior catenulis, inferior uero erat uittis facta ligantibus. Unde apte subiungitur:

Et stringatur rationale annulis suis cum annulis, etc. Non autem putandum est utrumque indumentum simul esse terminatum. Nam rationale, quod mensuram palmi in altitudine, sicut et in latitudine habuit, non multo amplius quam pectus solum tegere sufficiebat. Superhumerale autem usque ad cingulum pertingebat, sicut in posterioribus manifestissime ostenditur, ubi scriptum est: Hec et ante, et retro ita conueniebant sibi, ut superhumerale et rationale mutuo necterentur, stricta ad balteum, et annulis fortius copulata, quos ungebat uitta hyacinthina, ne laxe fluerent, et a se inuicem mouerentur. Hec de  ipsa connexione superhumeralis et rationalis secundum litteram dicta sunt. Quia uero, quod sepius dictum est, superhumerale ad operum consummationem bonorum; rationale autem, ad significandam cogitationum munditiam pertinet connexio, que hec in alterutrum sociat; recte illam mentis industriam figurate denuntiat, qua doctorum fidelium intellectus ac fides cum operatione coniungitur. Manet enim iunctura fabre facta, ut a se inuicem rationale ac superhumerale nequeant separari, quoniam tanta eruditione, tanto operis studio preeminet rector, ut nichil ex eis que facienda esse cognouerit, imperfectum relinquat; nil ex eis que recta facere cernitur, per incuriam cordis uirtute rectitudinis priuet. Defluunt namque indumenta pontificis, et a se inuicem  mouentur, si uel decus operis boni minor cordis custodia sordidat, uel castitatem pure cogitationis integritas non sequitur perfecte actionis. Sed ne hec ab inuicem ualeant dissolui, habeat sacerdos in rationali duas catenulas ex auro purissimo, id est, continuationem caste et non ficte dilectionis cordi suo firmiter affixam; que nunquam manus et linguam illius ab equitate puri sensus dissentire permittat. Et bene duas, ut et in his que ad diuine cultum seruitutis, et in eis que ad fraterne subsidium necessitatis pertinent, rite ornatus incedat. Et quidem aperte opus caritatis per catenulas exprimitur aureas; quia sicut catenula ex plurimis auri uirgulis una contexitur, ita caritas ex multifaria uirtutum operatione perficitur. Quas profecto uirgulas  exponens Apostolus, ait: Charitas patiens est, benigna est: caritas non emulatur, non agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitatem; congaudet autem ueritati, omnia suffert, omnia credit, omnia sperat, omnia sustinet . Habeat autem et annulos aureos, e quibus eedem catene pendeant; id est, iugem memoriam perpetue et nunquam finiende claritatis in celesti patria, ex qua solum memoria fieri consueuit, ut continua nobis possint uincula claritatis manere. Habebat duos uncinos in superhumeralis angulis eminentes, quibus inserantur catene, hoc est in ipso exordio cuiusque bone actionis habeat firmam Deo placendi intentionem, que apta sit per  omnia suscipiende et continende in se dilectioni Dei et proximi; ita ut siue prospera seu aduersa queque occurrerint, nunquam saluberrima pie deuotionis retinacula laxet. Hoc est namque sacerdotem in utroque humero uncinos, qui catenulas rationalis excipiant, habere; et in prosperis eum, et in asperis rerum euentibus fixum Deo placendi studium gerere, et huius intentione studii in ipsius simul et proximi amore firmari. Inserunt ergo se uncini superhumeralis catenulis aureis, que de rationalis summitatibus offeruntur; cum ea que mens rationabiliter de interna luce caritatis degustat, mox alacritas bene operandi libenter amplexata suscipit, ne forte citius habitus rationalis pulcherrimus  a pectore sacerdotis relabatur, si non eum perseuerans boni operis uncinus, qui contineat, apprehendat. Subrogentur eisdem catenulis in auxilium et uite hyacinthine, quibus uterque sacerdotis habitus ad inuicem copuletur; id est, ligature desiderii celestis fortissime, que annulis aureis immisse, superhumerale cum rationali constringunt, cum agnita luce patrie perennis, in illam ineffabilem gloriam suspiramus; utique ut hanc intrare mereamur, concordi semper fide et uita, opere et professione, in tabernaculo presentis Ecclesie Domino seruire studemus. Quod autem superhumerale strictum erat balteo, ut in sequentibus, ubi pontifex induebatur, apertius indicatur; et de superhumerali, inquit, imposuit, quod stringens balteo aptauit rationali;  quis non uideat, quod custos bonorum operum fidelissima uirtus est continentie? de qua Dominus in Euangelio: Sint, inquit, lumbi uestri precincti, et lucerne ardentes . Lumbi uidelicet precincti, per continentiam; lucerne ardentes, per operationem uirtutum.

Portabitque Aaron nomina filiorum Isrel in rationali iudicii, etc. Semper quidem oportet sacerdotem memoriam patrum in pectore suo ferre; sed permaxime tunc, quando ministraturus coram Domino ad altare ascendit, ut quo sacratius est ministerium, eo solertius toto se permundans studio, tota industria mentis exornans et corporis, sanctorum exempla respiciat; horumque sedulus imitator existens, aptum se diuinis exhibere curet aspectibus. Item  nomina filiorum Isrel Aaron super pectus suum memoriale coram Domino portat in eternum, quando presul quisque fidelis nunquam eorum quibus prelatus est curam intermittit habere; sed uitam iugiter illorum exhortando, increpando, et consolando, ipse confortare, et confortandum tutandumque Domino crebris in orationibus commendare satagit.

Pones autem in rationali iudicii doctrinam et ueritatem, etc. Ideo doctrina et ueritas in rationali iudicii siue litteris impressa, seu nominis tantum sacramento erant imposita, ut pontifex eadem ueste indutus, meminisset se studiis doctrine et ueritatis inquirendis, non autem curandis rimandisque secularibus negotiis per acceptum sacerdotium fuisse  consecratum; ut quod exterius typicum in ueste prefulgebat, intus in corde ueraciter expressum coruscaret. Item doctrina et ueritas erant in rationali posite, ut aperte figuraretur quia uestis illa non solum legalem induebant pontificem, sed et Euangelium prenuntiabat, uel ipsum uidelicet Dominum, de quo scriptum est: Quia lex per Moysen data est, gratia autem et ueritas per Iesum Christum facta est . uel certe apostolos eius, imo omnes eiusdem gratie et ueritatis precones.

Et gestabat iudicium filiorum Isrel in pectore suo, etc. Sacerdos iudicium filiorum Isrel in pectore suo in conspectu Domini gestat, cum subditorum causas pro sola interni iudicis intentione discutit, ut nichil  se eis humanitatis admisceat, in eo quod diuina positus uice dispensat.



CAPUT uI. Tunica superhumeralis.

Facies et tunicam superhumeralis totam hyacinthinam. Tunicam dicit superhumeralis, cuius pars non minima superhumerali tegebatur, ad distinctionem tunice, que erat interior, linee; quarum pariter meminit superius, dicens: Hec autem erunt uestimenta que facient; rationale et superhumerale, tunicam et lineam strictam. Interior autem erat linea, siue byssina, quod lini esse genus nobilissimum constat. Exterior uero tunica tota hyacinthina, nichil omnino coloris alterius admittens. Cuius speciem uniformi uita manifeste sacerdotalis, qualis esse debeat, docetur:  hoc est, supernis solum desideriis incessanter intenta, et conuersationem iuxta Apostolum habens in celis, ac sui Saluatoris inde desideranter exspectans aduentum . Que uidelicet tunica, sicut et byssina, ad pedes usque pertingebat; unde utraque Grece poderis dicta est, ut ostenderetur nil in sacerdotali uita infimum ac sordidum remanere, sed omne quod ageret, quasi ethereo colore speciosissimum, uniuersa membra eius a capite usque ad pedes gratia uirtutum contecta esse debere. Item tunica talari sacerdos tota hiacinthina uestitur, ut admoneatur opus celeste non inchoandum tantummodo, uerum etiam usque in finem in eo esse perseuerandum omnibus qui salui esse uoluerint. Tunica namque hyacinthina usque ad pedes uestiri, est bonis  operibus usque ad finem uite eius insistere, precipiente ac promittente Domino: Esto fidelis usque ad mortem, et dabo tibi coronam uite . Et ita quia solummodo ad perfectionem bone actionis infatigabili proposito perueniemus, si hanc fixa intentione superne remunerationis incipimus, recte de eadem tunica subiungitur:

In cuius medio supra erit capitium, etc. Capitium quippe tunice hyacinthine firmissimam habet oram, et ex sese textam, ne facile rumpatur, cum primordium bone nostre actionis forti radice timoris diuini subnixum, et contra omnes insidias hostis antiqui probatur esse munitum. Talis namque ora, collum sacerdotis per gyrum uestit et ornat, quando rectori  fiduciam loquendi subditis ac predicandi celestia maximam prebet, hoc quod ipse non solum in procursu uite sue recte uixerit, sed ipsum quoque exordium a rectitudine ceperit, iuxta exemplum beatorum Samuelis, Hieremie, et Ioannis prophetarum, qui ab ipsa infantia Spiritus sancti gratia repleti, et in doctorum ordinem sunt segregati. uox siquidem in collo est, ideoque per collum recte loquendi usus exprimitur. Apte autem cum ora capitii per gyrum textilis fieri preciperetur, statim adiunctum est: Sicut fieri solet in extremis uestium partibus. Sicut enim uestibus opera, ita extremis uestium partibus potest non inconuenienter ipsa operum consummatio figurari. uel certe extreme uestium partes, ultime sunt nostre sollicitudines, quibus sese quique fideles,  cum uitam hanc finire coguntur, intentius solito ab omnium labe malorum expurgare contendunt, cum metu et pauore procurantes, ne ante districtum iudicem perducti, pro sordido uitiorum habitu expellantur, atque in tenebras precipitent eternas, quin potius appareant induti, sicut electi Dei sancti et dilecti uiscera misericordie, benignitatem, humilitatem, modestiam, patientiam: super omnia autem hec caritatem, quod est uinculum perfectionis. Et ideo ueraciter indumentum nuptiale, quod in conuiuio suo, id est, in Eclesia sancta rex et iudex noster inuenire delectatur. Tunica ergo sacerdotis hyacinthina habet oram in capitio textilem, sicut in extremis uestium partibus fieri solet; cum doctor quisque egregius a tanta perfectione opus uirtutum incipit,  ad quantam quilibet alius diutissime laborans, uix aliquando peruenit: cum tanto timore famulatus omni hora, iuxta sermonem prophete sollicitus ambulabat cum Domino Deo suo , quantum aliquis uel moriturus, et ad iudicium Domini sui ultimum ingressurus, uix habere sufficit. uerum quia tota perfectio sacerdotis in operibus et doctrina ueritatis consistit, iuxta hoc quod beatus Lucas descripto Euangelio dicit, fecisse se sermonem de his que cepit iehsu facere et docere ; recte subiungitur:

Deorsum uero ad pedes eiusdem tunice per circuitum, etc. Deorsum namque ad pedes tunice fiunt, quasi mala punica et tintinnabula per gyrum, quando ad tantam excellentiam deuote Deo conuersationis sacerdos peruenerit, ut nil in illo aliud quam splendor  et gratia, flosque, ut ita dixerim, uarius bonorum operum uideatur: nil ab illo aliud cum os aperuerit, quam suauissimus horum sonus audiatur. Quia enim in malo punico multa interius grana, uno foris cortice teguntur, recte per mala punica multifaria uirtutum operatio, uno caritatis munimine undique uersum tecta designatur. Fit autem eadem malorum punicorum effigies ex hyacintho et purpura, et cocco bis tincto, et, ut in sequentibus inuenitur, etiam ex bysso retorta; quibus quatuor coloribus, que uirtutem uarietas intimetur, sepius inculcatum est. His uero in medio tintinnabula permiscentur, cum neque opus sacerdotis unquam a sonitu uerbi, quod loquitur, discrepat; neque a rectitudine operis  territus aduersis, lingue sonitus dissentit. Unde pulchre additur:

Ita ut tintinnabulum aliud sit aureum, etc. Aurea quippe tintinnabula hyacinthine pontificis tunice inseruntur, et omni ex parte circundantur, cum omnis sermo eius claritatem superne lucis resonat, et idem sonitus, uelut hyacinthine tunice firme infixus, operum quoque ipsius sublimitate audientium mentibus commendatur. Fiuntque bina mala circum singula tintinnabula, et circum singula mala bina tintinnabula, cum et omnia que loquitur bonis confirmantur actibus, atque in auditorum arctius corde figuntur, et uniuersa que agit, quam sint rationabilia, discreto sermonis sonitu produntur. Bene autem sequitur:

 Et uestietur ea Aaron in officium ministerii, ut audiatur sonitus, etc. Sacerdos namque ingrediens uel egrediens moritur, si de eo sonitus non audiatur; quia iram contra se occulti iudicis exigit, si sine predicationis sonitu incedit. Quod si Iosephi uerbis intendere uoluerimus, quibus dicit, mala in tunica pontificis septuaginta duo fuisse, et eiusdem numeri tintinnabula, congruit hoc figuris mysteriorum; ut sicut in humero ac pectore apostolicum ferre numerum iussus est, ita etiam discipulorum septuaginta duorum circa pedes numerum adsignatum haberet. Constat enim quod sicut duodenarius apostolorum numerus episcopalis gradum dignitatis inchoauit, sic discipuli septuaginta duo, qui et ipsi ad predicandum uerbum sunt missi a Domino, gradum sacerdotii  minoris, qui nunc presbyteratus uocatur, sua electione signarunt. Unde et illorum numerus in ultima parte sacerdotalis habitus, ille in prima figuratus est. Decebat enim, ut qui maiores gradu in corpore summi sacerdotis, hoc est in Ecclesia Christi, erant futuri, sublimiorem in habitu typici pontificis locum typice haberent. uerum si quis ipsos etiam numeros utriusque ordinis mystice uult interpretari, duodecim gemmas Aaron in pectore preferebat, ut significaret tempus instare futurum, quo fides sancte Trinitatis in omnibus quadrati orbis partibus generi humano predicaretur; uel certe, sicut et supra docuimus, duodecim gemmas, id est, ter quaternas gestabat, ut omnes admoneret doctores opera iustitie que quatuor uirtutibus principaliter  comprehenduntur, simul cum fide ueritatis, que in Trinitate est, et ipsos habere semper, et suis commendare discipulis. Portabat et septuaginta duo tintinnabula aurea, cum totidem malis punicis, ut ostenderet mystice, quod eadem fides et operatio iustitie uniuersum esset mundum ab errorum tenebris ad ueram lucem perductura. Tres namque dies ac noctes habent horas septuaginta duas. Et quia sol iste uisibilis, omnes mundi partes in septuaginta duabus horis supra infraque lustrando tribus uicibus circuit; apte hic numerus tintinnabulorum et malorum diuersi coloris, tunice pontificis inditus est, ad docendum figurate, quod Sol iustitie Christus orbem esset illuminaturus uniuersum, eique donum prebiturus,  et uere fidei, que est in agnitione et confessione sancte Trinitatis, et bone operationis, que in uariarum flore est ac splendore uirtutum. Possumus sane in duodenario numero gemmarum rationalis etiam hoc intelligere figuraliter expressum, quod idem Sol iustitie cuncta nostra tempora, cunctas orbis nostri plagas sua esset luce repleturus; in exemplum solis mundani, qui per menses duodecim signiferum lustrare circulum, et totum ambire mundum consueuit. Nam et hoc quod quatuor ordines in rationali ternos habebant lapides, congruit anni uertentis ordini, qui per ternos menses in quatuor tempora distinguitur. Annum autem in Scripturis uocari totum hoc salutis nostre tempus, quo pro eterna retributione certamus, testatur ipse Saluator,  qui. iuxta sermonem Esaie, missus est predicare annum Domini acceptum, et diem retributionis : cum de eodem anno et Psalmista canit, dicens, Benedices corone anni benignitatis tue . Quibus enim in presenti dedit benignitatem recte fidei et operationis, dabit in die retributionis coronam perpetue benedictionis.



CAPUT uII. Lamine auree.

Facies et laminam de auro purissimo, etc. Lamina uero aurea in fronte pontificis, in qua sanctum Domino, siue sanctum Domini ut in sequentibus appellatur, sculptum est, sacratius ceteris erat indumentis illius. Et merito quia sicut diuina potentia cunctis que creauit supereminet, ita oportebat, ut nomen eius ceterum  pontificis habitum ornatumque transcendens, altius preemineret, et uelut cuncta sanctificans eximiam in eius fronte sedem teneret. Significat autem ipsam professionis nostre fiduciam, quam in fronte portamus, dicentes singuli cum Apostolo: Mihi autem absit gloriari, nisi in cruce Domini nostri Iesu Christi . Et recte hoc unum in toto pontificis habitu de auro est solo factum, ut munditiam cordis siue corporis, in qua mysteria redemptionis nostre recondere uel gestare debeamus, ostenderet. uel certe auro inscriptum in fronte sacerdos sanctum Domini gestat, ut insinuet mystice quod ita passionem Domini et Saluatoris nostri, per quam redempti sumus, uenerari, et amplecti debemus, ut claritatem in illo diuine maiestatis, per quam creati sumus, pariter  confitendum esse nouerimus: ita mortem assumpte ab illo humanitatis confiteri, ut eamdem mox humanitatem in eternam de morte gloriam resurrexisse fateamur. Sanctum autem Domini, quod in lamina sculpi iubetur, nomen eius sanctum et uenerabile significat; quod apud Hebreos quatuor litteris uocalibus scribi solet, hoc est [Figure: [Hebrew Text] 1Kb] cuius interpretatio lingua eorum ineffabile sonat, non quia dici non potest, sed quia finiri sensu et intellectu creature nullius potest. Et quia nichil de eo satis digne dici potest, ideo ineffabilis rectissime uocatur, iuxta illud Apostoli: Et pax Dei, que exsuperat omnem sensum, custodiat corda uestra . Et Psalmista: Magnus, inquit, Dominus, et laudabilis nimis, et magnitudinis eius non est finis . Et bene quatuor  litteris idem nomen Domini in fronte pontificis erat scriptum; propter uidelicet significantiam totidem partium dominice crucis, quam in fronte portaturi eramus, hoc est supremam, dextram, leuam et infimam. Item sanctum Domini auro sculptum in fronte portamus, quando expurgati a sordibus uitiorum, que ex primo parente habuimus, imaginem et similitudinem nostri Conditoris, ad quam creati sumus, in nobis recipimus; et hanc nos recepisse non in secreto celamus, sed cunctis palam factis, et uoce promulgamus, iuxta illud Apostoli: Sicut portauimus imaginem terreni, portemus et imaginem celestis . Quod loquens ad Colossenses apertius explicat, dicens: Nunc autem deponite  et uos omnem iram, indignationem, malitiam, blasphemiam, turpem sermonem de ore uestro, nolite mentiri inuicem, exspoliantes ueterem hominem cum actibus eius, et induite uos nouum, eum qui renouatur in agnitionem secundum imaginem eius qui creauit eum . De quo uidelicet sancto Domini et Ioannes in Apocalypsi scribit: uidi, inquiens, Agnum stantem supra montem Sion, et cum eo centum quadraginta quatuor millia habentes nomen eius, et nomen Patris eius scriptum in frontibus suis . Qui rursus claritatem superne patrie describens, ait: Et sedes Dei et Agni in illa erunt, et serui eius seruient illi, et uidebunt faciem eius, et nomen eius in frontibus eorum . Cum ergo idem nomen sacratissime uenerationis omnes Agnum  sequentes, hoc est, uniuersi fideles, in ipsa sue professionis fronte debeant habere; quanto magis necesse est eos qui, accepto sacerdotio ac magisterio spirituali, ducatum gregis dominici sortiti sunt, exemplum uirtutis omnibus in seipso ostendere? Ligatur autem lamina, que sanctum Domini continet, uitta hyacinthina cum tiara pontificis; cum spe celestium bonorum, quam hyacinthus significat, in fide confortamur, et eo arctius uel sacramenta nostre redemptionis, uel imaginem ac similitudinem nostri Conditoris ac Redemptoris intemeratam seruare contendimus, quo nullum esse aliud salutis iter cognouimus. De figura tiare in sequentibus suo loco dicetur. uerum, quia sacerdos tante industrie, talis esse debet meriti apud Deum, qui peccata populi sua exhortatione,  increpatione, admonitione corrigere et castigare, suisque ualeat precibus abluere, recte subiungitur:

Portabitque Aaron iniquitates eorum, etc. Portat namque pontifex iniquitates subditorum, id est, exportat et aufert, eum aut eos docendo penitentiam commissorum prouocat, aut pro penitentibus supplicando gratiam eius iusti iudicis conciliat. Facit autem hoc in muneribus et donariis, que ipsi obtulerunt Domino, et sanctificauerunt, cum pro bonis operibus fructibus dignis penitentie, id est, eleemosynis, ceterisque operibus iustitie, que fecerint, penitentes a reatu scelerum, que quondam patrauerunt, absoluit. Hec quidem ita gerenda institutio diuina, et in habitu pontificis mystice figurauit, et in  uerbis sacri eloquii manifeste docuit. Sed longe aliter, proh dolor! quidam presulum faciunt, qui et donaria siue munera accipere, imo exigere uolunt a populo, et nil pro iniquitatibus eius, ut exportentur et castigentur, ueniamque accipiant, curant laborare, cum ob hoc solum dona temporalia sumere debeant a subditis, quod eos eterna bona predicando ab errore correxerint, atque ad uiam ueritatis deduxerint, ad imitationem primorum sancte Ecclesie doctorum, qui illis a quibus temporalia percipiebant subsidia, confidenter aiebant: Si nos uobis spiritualia seminauimus, magnum est si uestra carnalia metamus ? uerum quia presul quisque siue minister uerbi, ita solum pro subditis efficaciter laborare, siue predicando uerbum, seu Domino supplicando potest, si  animus ipsius semper diuini nominis sit memoria preditus, apte subiungitur:

Erit autem lamina semper in fronte eius, etc. Si enim lamina nomine Domini scripta semper fuerit in fronte Aaron, placabitur filiis Isrel Dominus; quia cum doctor ipse fideliter se diuino seruitio puraque mente subdiderit, mox etiam subditi exemplis illius, ac monitis accensi, et ipsi recte uiuere, gratiamque interni aspectoris promereri satagunt.



CAPUT uIII. Tunica byssina et tiara.

Stringesque bysso tunicam. Hec est tunica interior, quam supra lineam strictam nuncupat. Quare autem linea stricta sit dicta, uel bysso stringi precipiatur, iam superius expositum est, et nunc adiiciendum;  quia solent milites habere lineas, quas camisias uocant, sic aptas membris, et strictas corporibus, ut expediti sint, uel ad cursum, uel ad prelium dirigendo iacula, tenendo clypeo, ense librando, et quocunque necessitas traxerit; qualem et Ioab habuisse legitur, quando Amasam interfecit , stricta scilicet ad mensuram habitus sui. Ergo et sacerdotes parati in ministerium Dei utuntur hac tunica, ut habentes pulchritudinem uestimentorum, nudorum celeritate discurrant. Hec tunica, quia sicut hyacinthina ad pedes usque pertingebat, et ipsa Grece poderis, id est, talaris, uocata est, cuius significatio mystica in promptu est: cum enim constet, lino uel bysso continentiam et castitatem significari corporis nostri, iuxta quod sepius supra explicatum  est, strictam habent lineam, siue tunicam de bysso sacerdotes, cum propositum continentie nequaquam eneruiter et fluxa mente custodiunt. Sed tanta prorsus instantia, ut nil belli concupiscibilis caro contra spiritum, aut contra carnem gerat spiritus. Lineam habent strictam, cum concupiscente ac deficiente omnimode anima, in atria Domini cor illorum pariter et caro socia germanitate exsultant in Deum uiuum. Hec autem linea non solum stricta, uerum etiam poderis est, uidelicet ad pedes usque descendens, cum continentia non unicuilibet membro uiolenter imposita, sed in toto est corpore delectabiliter consummata. Hec etenim linea, manus ac brachia debet stringere sacerdotis, ne quid nisi  utile faciant; pectus, ne quid inane cogitet; uentrem, ne delicias ultra modum appetendo, Deum se gulosis facere presumat; subiecta etiam uentri membra, ne lasciuiendo totam sacerdotalis habitus pulchritudinem corrumpant; genua, ne ab orationis instantia torpeant; tibias et pedes, ne ad malum currant. Induatur ergo sacerdos primo linea stricta, ut et corpus ab iniquis operibus, et a prauis mentem cogitationibus compescat. Accipiat deinde hyacinthinam, ut post districtionem continentie salutaris, eque corpus et animum spiritualium uirtutum habitu uenustet. uerum quia sensus quinque sunt corporis, uisus, gustus, olfactus, auditus, et tactus; quorum primi quatuor proprie capitis, ultimus toti est corpori communis; tunica hec, quam diximus  utraque proprie, continentiam tactus, et iustitiam designat. Consequenter uero et aliorum quatuor sensuum, quam sit uel curanda innocentia, uel sanctificatio conquirenda, figurato pontificis habitu monstratur, cum dicitur:

Et tiaram byssinam facies. Tiara namque, que et cidaris, et mitra uocabatur, caput tegebat et ornabat pontificis; ut hoc indumento admoneretur, omnes capitis sensus Deo consecratos habere, ne uel oculi eius uiderent uanitatem, uel aures libentius audiendo opprobrium acciperent aduersus proximum suum, uel os abundaret malitia, et lingua concinnaret dolum; siue etiam cor crapula et ebrietate grauaretur, uel olfactus aspersum myrra, et ale, et cinnamomo lectum meretricis amplecteretur. Quin potius oculi  eius uiderent equitatem, aures inclinarentur ad audienda uerba prudentie, dulcia essent faucibus eius eloquia Domini super mel et fauum, donec superesset halitus in eo, non loqueretur iniquitatem, nec ab innocentia sua recederet. Curandum et de quinto sensu, qui toti est corpori communis, ut fiat illud propheticum: Recedite, recedite, exite inde, pollutum nolite tangere . Et sicut admonet Apostolus: Mundemus nos ab omni inquinamento carnis et spiritus, perficientes sanctificationem in timore Dei . Qualiter autem tiara hec fuerit facta, Iosephus docet , dicens: Super caput autem gestat pileum in modum paruuli calami aut cassidis, quod extenditur supra summitatem capitis, et modice uerticis medietatem excedit; et tale est,  ut uideatur ex lini textura confectum, habens uittas que conuolute sepius connectuntur, nec facile dilabatur. Qui uidelicet Iosephus huic pileo superadditum esse narrat aliud maius uelamen, quod totam capitis superficiem celaret: aptatum perfecte, ne laborante sacerdote circa sacrificia corruat; quod tamen cuius esset coloris non ostendit. Et hec quidem de minoris sacerdotis pileo. De pontificis uero tiara hoc modo testatur: Pileum autem priori similiter operatum habet pontifex, sicut reliqui sacerdotes, et alium consutum ex hyacintho uariatum. Circumdatur autem ei et aurea corona, tribus uicibus facta, supra quam surgit in media fronte, quasi caliculus quidam aureos, similis herbe, que apud nos acharo nuncupatur,  quam Greci Hyoscyamon dicunt. Et paulo post descripta mirabili uarietate subintulit, dicens: Habet autem flores similes plantagini, et per circuitum tota corona his floribus est celata, ab occipitio usque ad utrumque tempus; in fronte uero hoc quidem non habet, sed lamina est aurea, que sacris litteris Dei nomen habet inscriptum. Hec quidem de secundo uelamine et coronis pontificum aureis Scriptura sancta tacere uidetur. Coronarum uero breuiter fecit in sequentibus mentionem, dicens: Fecerunt et tunicas opere textili Aaron et filii eius, et mitras cum coronulis suis ex bysso . Sed de qua materia facte essent, non dixit. Cum enim dicat, Et mitras cum coronulis suis ex bysso, poterat intelligi utrasque ex bysso factas esse, si non Iosephus  coronas esse aureas designaret, qui stante adhuc templo, et legali obseruantia celebrata, cum esset de genere sacerdotali, facillime potuit modum omnem sacerdotalis indumenti, non tamen legendo, sed et uidendo cognoscere. uerum siue byssine seu fuerint auree coronule, cum constet eas factas esse cum mitris, dicamus breuiter de figura. Mitras cum coronulis habent sacerdotes ex bysso, qui sic uisum, auditum, gustum, olfactum, et tactum suum in uenustate castimonie custodiunt, ut pro eadem custodia se coronam uite, quam repromisit Deus diligentibus se, accipere sperent. Nam qui sic continentie uel bonis operibus studet, ut pro his eterna premia retributionis querere negligat, mitram quidem byssinam habere uidetur in capite, sed coronulas non  habet; quia uidelicet imaginem uirtutis coram hominibus prefert, sed mercedem uirtutis cum Domino non inuenit. Siue ergo coronule fuerint auree, claritatem perpetue lucis significant; siue fuerint byssine, ipsam nostri corporis immortalitatem, que perennis futura est, figurate denuntiant. Et recte sacerdos cum stolis byssinis coronas superadditas gestat, ut et in continentia ipse sua iugiter eterna premia meditetur, et in sanctificatione continentie uel bone operationis simul eadem gaudia superne beatitudinis audientibus promittat; ne si absque spe retributionis pondus imponat laboris, iugum Christi suaue, atque onus leue asperum suis auditoribus reddat, et durum. Cum uero Dominus tiaram faciendam preciperet, addidit:

 Et balteum opere plumarii. De cuius uidelicet facta baltei manifestius in posterioribus scriptum est. Cingulum uero fecerunt de bysso retorta, hyacintho, purpura, ac uermiculo bis tincto, opere plumario. Hoc cingulum, ut Hieronymus ex Iosepho scribit, in similitudinem pellis colubri, quam exuit in senectute, sic in rotundo textum est, ut marsupium longius putes. Textum autem sub tegmine cocci, purpure, hyacinthi, et stamine byssino, ob decorem et fortitudinem, atque ita polymita arte distinctum, ut diuersos flores et gemmas non artificis manu contextas, sed additas arbitreris. Habebatque latitudinem quatuor digitorum, quo cingulo proprie pontifex utebatur, et eo tunica hyacinthina, simul et superhumerale  stringebatur. Nam in sequentibus aperte de coniunctione superhumeralis et rationalis dictum est: Hec et ante et retro ita conueniebant sibi, ut superhumerale et rationale mutuo necterentur, stricta ad balteum et annulis fortius copulata; quos iungebat uitta hyacinthina, ne laxe fluerent, et a se inuicem mouerentur. Nulli autem dubium, quin balteus siue cingulum, cui superhumerale astringebatur, tunicam hyacinthinam, que et superhumeralis tunica uocabatur, cingebat; cuncta etenim que hucusque dicta sunt, ad pontificis habitum pertinent. Dehinc consequenter filiorum eius simul baltei et cetera indumenta exponuntur, cum dicitur:

Porro filiis Aaron tunicas lineas parabis et balteos, etc. Neque de balteis eorum, utrum et ipsi opere plumarii,  an unius coloris fieri debuerint, aliquid decernitur. Dicendum igitur primo de balteo pontificis, qui de quatuor coloribus illis nobilissimis ac Deo dignis factus est; quia apte talem haberet pontifex, quem singulari uirtutum decore semper oportebat accingi. Apte pontifex uariante flore colorum fulgentium accinctus incedebat, quia sicut alius quilibet necesse est industria continentie precingatur, ne caro repugnans spiritui internam mentis pacem aliquando conturbet; ita pontifex ac doctor fidelium, edomito iam omni concupiscibili motu animi siue corporis, ipsa uirtutum gloria debet circumdari, ut iuxta exemplum floris illius qui egressus est de radice Iesse, id Domini Saluatoris sit iustitia, cingulum lumborum eius, et fides cinctorium renum eius. Tunice autem  linee, et baltei ac tiare, que, filiis Aaron in gloriam et decorem fieri precepta sunt, quid nobis interni decoris et glorie commendent, facillime ex his que superius exposita sunt, intelligi ualet. Tunicas namque habent sacerdotes lineas, cum totum corpus suum candori castitatis dedicant. Balteis tunicas cingunt, cum eamdem castimoniam uigilanti mentis custodia circumspiciunt, ne conscientia illius desidiosiores erga bonorum operum exercitia remaneant, ne per iactantiam castimonie, ipsius etiam castimonie meritum perdant. Qui enim tunica talari indutus absque cingulo incedit, defluit tunica, ac relicto corpore uentis et frigoribus intrandi spatium tribuit; quin et prepeditis gressibus incedendi usum retardat; uel etiam calcantibus se causa efficitur  ruine. Sic nimirum castimonia carnis sepe nonnullis castimoniam cordis adimit, cum tanto segnius bonis insistere operibus curant, quanto minus perspiciunt, quia nil castimonie custodia absque aliorum augmento bonorum ualeat, que tamen, adiunctis bonis actibus, magnam habenti gloriam conquirit. Denique uirginibus stultis nil castitas profuit carnis, quibus ueniente sponso lumen defuit interne puritatis. Accingantur ergo filii Aaron tunicis lineis, ut castitatem habeant. Sacerdotes accingantur balteis, ne ista castitas sit remissa et negligens; ne uento elationis animum perflandi aditum prebeat, ne crescente iniquitate, refrigescere faciat caritatem ipsorum, ne bonorum gressus operum iactantia sue  presumptionis impediat, ne prepedito uirtutum cursu, ipsa etiam terrestris concupiscentie sordibus polluta uilescat, et ad ultimum auctorem suum ad ruinam superbiendo impellat. Accincti autem sacerdotes accipiant et tiaras in capitibus, ut post uigilantem et circumspectam corporee castitatis custodiam, ipsius etiam uisus, auditus, gustus, et olfactus Deo digna, et custodia teneatur et cura.



CAPUT IX. Feminalia.

uestiesque his omnibus Aaron fratrem tuum, etc. Omnibus quidem his uestiendus erat Aaron et filii eius; sed ea distinctione, ut ipse quidem omnibus his uteretur, filii autem ultimis tribus, que illorum proprie nomini ascripta sunt, cum dicitur: Porro  filiis Aaron tunicas lineas parabis, et balteos ac tiaras in gloriam et decorem. Quod uero sequitur:

Facies et feminalia linea, etc. Ad utrosque simul, et Aaron scilicet et filios eius, sicut etiam ipsa uerba manifeste probant, pertinet; sicque fit ut Aaron ipse cunctis que commemorantur octo uestibus induatur, feminalibus uidelicet lineis, tunica linea, hyacinthina superhumerali, rationali, balteo, tiara, petalo aureo. Filii uero eius quatuor tantum ex his, id est, feminalibus, linea stricta, cingulo et tiara utantur. uerum, quia de ceteris supra tractatum est, feminalia hec que ad operiendam carnis turpitudinem fieri mandantur, illam castimonie portionem, que ab appetitu copule coniugalis cohibet, proprie designant, sine qua nemo uel sacerdotium suscipere, uel ad altaris  potest ministerium consecrari, id est, si non aut uirgo permanserit, aut contracta uxorie coniunctionis federa soluerit. Quod uidelicet genus uirtutis nulli per legem Dei necessario imperatum, sed uoluntaria est deuotione Domino offerendum, dicente ipso de hoc: Non omnes capiunt uerbum istud . Ad quam tamen benigna mox exhortatione eos, qui possint, inuitat dicens: Qui potest capere, capiat. Et paulo post eisdem qui uel uxorem, uel alios cognatos, et implicamenta mundi huius propter ipsum reliquerint, centuplum promittit in hac uita premium, et in seculo futuro uitam eternam. Unde certe gratia distinctionis non Moyses hoc indumento uestiri Aaron et filios eius iubetur, sicut de prioribus dicitur: uestiesque his omnibus Aaron  fratrem tuum, et filios eius cum eo. Sed facies, inquit, feminalia linea, ut operiant carnem turpitudinis sue. Ipsi, inquit, operiant carnem turpitudinis sue, tu feminalia pontifici et filiis eius facies, tu castitatis regulam docebis, tu abstinendum ab uxorio complexu eis qui sacerdotio functuri sunt intimabis. Nulli tamen uiolentum huiusmodi continentie iugum impones; sed quicunque sacerdotes fieri, ac ministerio seruire altaris uolunt, ipsi sua sponte uxorum serui esse desistant. Quod ubi perfecerint, et suscepto semel continentie proposito ministros se sanctuarii atque altaris fore consentiunt, aderit lex diuina, que uelut ceterum illius habitum sacerdotibus congruum imponens, quomodo uiuere uel docere debeant abundanter instituat, congaudensque spontanee  ipsorum deuotioni, dignum sacerdotio decus sapientie, patientie, mansuetudinis, misericordie, zeli spiritualis, humilitatis, timoris Domini, ceterorumque huiusmodi ornamentorum superaddat; alioquin iniquitatis rei moriuntur. Mortem namque certissimam incurrit anime, si quis luxuriose uiuens, sacerdotalem sibi usurpare gradum presumit. Qui sensus subsequentibus quoque Domini uerbis affirmatur, quibus post pauca subiungit:

 Cumque laueris patrem cum filiis suis aqua, etc. Nam neque hic aliquid de feminalibus a Moyse accipiendis precipitur: unde liquido constat, quod se hoc genere uestimenti ipse prius Aaron ac filii eius induerant, et sic ad manum Moysi lauandi.  induendi, ungendi, et consecrandi intrabant. Ubi et hoc notandum quod consecraturus eos Moyses, primo lauit aqua, et sic habitum illis sacri gradus imponit; quia nimirum necesse est, ut qui ad officium altaris promouendus est, maioribus se solito fluentis lacrymarum siue compunctionis tempore dedicationis abluat, ut quo mundior ad gradum accipiendum accesserit, eo perfectius acceptum consummet. Posset autem in hoc lauacro baptisma sacri fontis intelligi, si qua esset consequentia: ut quis in sacerdotium electus, tunc primum aqua baptismatis in remissionem peccatorum ablueretur, et non talium ordinationi contradiceret Apostolus, dicens: Non neophytum ordines, ne in superbiam elatus, in iudicium incidat diaboli: indutus uero sacris uestibus pontifex,  mox oleo unctionis perfunditur, ut per gratiam Spiritus sancti consecratio perficiatur; non quod ea que premissa sunt indumenta uirtutum absque gratia Dei possimus habere, sed quia maius necesse est auxilium gratie tribuatur a Domino, ubi quis uel maiorem conscenderit gradum, uel plurimorum fuerit regimini prelatus. Notandum interea quod cum in hoc libro Exodi, Aaron octo uestibus induendus asseratur, uidetur in Leuitico addita et nona, balteus uidelicet, quo linea fuerit tunica ante indutam hyacinthinam precincta. Sic etenim scriptum est: Cumque lauisset eos, uestiuit pontificem subucula linea, ac cingens eum balteo, et induens tunica hyacinthina; et desuper humerale imposuit, quod stringens cingulo aptauit rationali . Sed quomodo hoc factum  fuerit, patet manifeste ex eis que explanata sunt, figura uestitus intellectualis.



CAPUT X. De quatuor uestium sacerdotalium coloribus, et quatuor elementis, et consecratione sacerdotum.

uerum quia de habitu sacerdotali, sequentes dicta patrum, breuiter ista perstrinximus, notandum putauimus ex hoc quod quatuor illi colores eximii, de quibus factus est, totidem mundi elementis congrua comparatione aptantur. Byssus siue linum terre, quod ex ea nascuntur; purpura aquis, quod ex marinis conchyliis tingitur; hyacinthinus et coccus eri et igni ob coloris similitudinem. Coccusque fuerit bis tinctus, eo quod ignis gemina sit uirtute preditus,  lucendi uidelicet et incendendi. Aiuntque Hebrei, quia ideo pontifex omnium figuram elementorum in suo habitu gestauerit, quia non solum pro Isrel, sed pro omni mundo immolans rogare debuerit. Quibus nos non incongrue forte addere ualemus, quod in unoquoque hominum figura omnium elementorum continetur: ignis in calore, eris in halitu, aquarum in humore, terre in ipsa soliditate membrorum. Unde et a physiologis Grece homo microcosmos, id est, minor mundus uocatur. Quod et si aurum quid in eodem habitu iuxta intelligentiam hanc significet, queris, rationabilem in eo interioris hominis uirtutem intellige. Unde et in eo proprie sanctum Domini scriptum est: quia non nisi per hanc quisque ad cognitionem sui Conditoris ascendit. Hinc  etenim Apostolus dicit, in interiore homine habitare Christum per fidem in cordibus nostris . Et ideo nobis Scriptura pontificem ueteris Testamenti sic uestitum ostendit, ut sciat et nostri temporis pontifex pro toto se genere humano, maxime autem pro his qui cognouerunt ueritatem, signumque fidei illius in fronte portant, intercedere debere, Apostolo admonente ac dicente: Obsecro igitur primum omnium fieri obsecrationes, orationes, postulationes, gratiarum actiones pro omnibus hominibus, pro regibus, et omnibus qui in sublimitate sunt . Quod si in pontifice, quem consecrat Moyses, Dominum Saluatorem intelligimus, iure in habitu suo totius mundi figuram simul, et hominis habet. Ipse est enim, ut Apostolus ait, splendor glorie, et figura substantie Dei Patris,  portansque omnia uerbo uirtutis sue. Ipse Agnus Dei, qui tollit peccata mundi: ipse sacerdos in eternum, omni sanctitatis ornatu preclarus, non quem natus in carne per exercitium laboris accipere meruit, sed quem in utero uirginis incarnatus, perueniente gratia Spiritus sancti, totum simul accepit . Cuius sacerdotii interpellationem pro nobis pulcherrime commendans Apostolus ait: Hic autem eo quod maneat in eternum, sempiternum habet sacerdotium: unde et saluare in perpetuum potest, accedens per semetipsum ad Deum, semper uiuens, ad interpellandum pro eis . Cuius etiam eque indumenta et ornamenta uirtutum commendans adiunxit: Talis enim decebat, ut esset nobis pontifex, sanctus, innocens, impollutus, segregatus a peccatis, et excelsior celis factus. Qui uere  habuit laminam in capite suo auream, in qua esset sanctum Domini sculptum; quia uenit in nomine Patris, dicens: Ego in Patre, et Pater in me est; et, Qui uidet me, uidet et Patrem . Hactenus Aaron et filiorum eius habitus qualis esse debeat, celesti designatur oraculo. Sequitur autem hinc etiam modus consecrationis, quo uel ipsos, uel tabernaculum cum omni supellectili sua dedicari oporteat.

Oblatis uidelicet Domino uitulo, etc. Que nimirum cuncta, siue operum deuotionem bonorum, ac munditiam fidei, siue gratiam diuine illustrationis, sola consecrari per sacerdotes, figurate demonstrant. Quis etenim nesciat, immolationem ac sanguinem  illorum animalium, mortem aspersionemque designare sanguinis Domini nostri, per quam et a peccatis absoluendi, et in bonis operibus sumus confirmandi? Panes quoque azymi quid mysterii Saluatoris contineant, docet Apostolus dicens: Itaque epulemur non in fermento ueteri, neque in fermento malitie et nequitie, sed in azymis sinceritatis et ueritatis. Conspersa sunt autem, siue lita oleo crustula et lagana; ut admoneremur, opera habere non solum a fermento malitie et nequitie castigata, sed et pinguedine caritatis diuinis digna conspectibus. uel certe crustulam oleo conspersam ad consecrationem nostram Domino offerimus, cum uniuersa que facimus, per internam sancti Spiritus gratiam in cordis nostri deuotione pinguescunt. Lagana oleo lita offerimus, cum  etiam foris hominibus spiritualia esse que agimus, indubitanter in exemplum uiuendi ostendimus. Quibus nimirum oblationibus consecratio nostra perficitur, dum per opera bona et cogitationes puras meritum nobis sanctimonie Domino donante conquirimus. Expletis autem mandatis huiusce consecrationis, Aaron et filiorum eius, redit Scriptura percipere etiam de factura altaris incensi, in quo idem Aaron quotidianum adolere thymiama deberet.



CAPUT XI. Altaris incensi descriptio.

 Facies quoque altare ad adolendum thymiama, etc. Si altare holocausti, de quo supra dictum est, generaliter uitam designat iustorum, qui carnem suam quotidie crucifigere cum uitiis et concupiscentiis,  atque in hostiam uiuentem Domino offerre consuerunt; quid hoc altare ad adolendum thymiama factum, nisi specialem quorumdam perfectorum uitam significat? Neque enim frustra in illo carnes animalium incendebantur, in hoc adolebatur incensum; nisi quia in illo figurabantur hi qui non secundum desideria carnis ambulant, sed quasi hec Domino immolantes, omnes sui corporis sensus per ignem sancti Spiritus eius uoluntati dedicant: in isto autem illorum typus exprimitur, qui maiore mentis perfectione, exstinctis prorsus ac sopitis illecebris omnibus carnis, sola Domino orationum uota offerunt: nil quidem de carne, quod se impugnet, nil de conscientia peccati unde conturbentur ac paueant, habentes, sed dulcium profusione lacrymarum optantes  uenire, et apparere ante faciem Dei. Unde apte hoc altare intus in uicinia ueli et arce, illud ante tabernaculum foris positum est; quia nimirum illi in conspectu sancte Ecclesie cunctis in exemplo uirtutum prefulgent; isti altioris ardore desiderii, contemplationi future beatitudinis etiam corpore detenti non minimum propinquant. Apte illud ere, hoc uestiri auro precipitur: es namque plus aliis metallis sonorum ac diu durabile est; aurum uero quantum sono succumbit, tantum splendore prestat eramento. Unde certe eneum altare, in quo carnes incendebantur, et sanguis fundebatur uictimarum, illorum gestat typum, qui edomitis et uelut Deo immolatis uoluptatibus carnis, perseueranter uiam ueritatis,  quam semel inchoauere, peragunt, et hanc quoque proximis incedendam crebro sermone predicationis insonant. Porro aureum altare illis conuenienter aptatur qui amplius gratia superne claritatis illustrantur; sed minus aliis que in secreto de interna suauitate gustent, dicendo aperiunt: minus eructare proloquendo sufficiunt, quanta ipsi intus dulcedine in abdito uultus Dei reficiantur. Apte etiam altare thymiamatis quanto metalli fulgore precellebat, tanto mensura minus fuit; quia quo sanctiores quique in Ecclesia, eo sunt pauciores. Apte de eisdem lignis setim, que albe spine similia esse, et incorruptibilia diximus, utrumque altare fieri precipitur: quia nimirum una est fidei non ficte firmitas, qua omnium corda electorum premuniri, atque ad suscipiendum  ignem dilectionis, et offerenda Deo uirtutum libamina debent preparari: quia omnibus generaliter pusillis cum maioribus loquitur Apostolus, dicens: Mundemus nos ab omni inquinamento carnis et spiritus, perficientes sanctificationem in timore Dei : quod est aliis uerbis dicere. Precidamus, et auferamus a nobis spineta uitiorum, et punctionum aculeos titillantium, quos terra corporis nostri ex peccato prime preuaricationis nobis germinare consueuit, et quasi quadam bipenni sedule castigationis incidentes excolamus strenue interiorem simul et exteriorem hominem nostrum, qui dignus fiat, accepto sancti Spiritus igne, hostiam uirtutum in conspectu sui Conditoris offerre. Apte unus ac non dispar erat ignis, qui in hoc altari uictimas,  in illo thura incendebat; quia nimirum unus est spiritus, qui cunctorum mentes fidelium uariante donationum gratia uiuificat. Quod autem altare incensi quadrangulum fuit, unum habens cubitum longitudinis, et alterum latitudinis, duos uero in latitudine, longitudo ad longanimitatem patientie, ut in expositione altaris holocausti dictum est, latitudo ad amplitudinem dilectionis, altitudo pertinet ad sublimitatem spei, per quam in laborum tolerantia temporalium, et hilaritate dilectionis sincera mente gaudemus. Unius autem est cubiti et longitudo et latitudo altaris, quando summi quique et perfecti in Ecclesia uiri, nullius alterius rei quam perpetue retributionis intuitu, et mala temporalia equanimiter ferunt, et quecunque ualent proximis per caritatem bona impendunt.  Item, quia caritas patiens est, benigna est. Patiens uidelicet, ut illatam a proximo iniuriam toleret: benigna, ut cuius aduersa tolerat, illi etiam, cum opus habuerit, officia pietatis exhibeat. Recte altare thymiamatis in longitudine et in latitudine quadrangulum fieri iubetur; ut insinuetur, quia perfectorum animus federatis ad inuicem uirtutibus, quantum diligere fratrem, tantum et ferre sufficit, et quantum per patientiam sustinere potest molestiam eius, tantum prestare ei per dilectionem sue pietatis beneuolentiam potest. Duos autem habet cubitos in altitudine, quia duplex sese premium in futura uita accepturos sperant electi, unum uidelicet quietis animarum, cum corruptibile hoc et mortale corpus  exuentes, celeste regnum intrauerint; aliud cum recepto eodem corpore incorrupto atque immortali, perfectius in presentia sui Conditoris exsultabunt, impleta promissione prophetica, que dicit: In terra sua duplicia possidebunt, letitia sempiterna erit eis .

Cornua ex ipso procedent, etc. Cornua sepe in Scripturis solent eminentiam designare fidei et uirtutum: per quam obuiantia nobis antiqui hostis certamina obtundere ac superare debemus, dicentes cum propheta Domino: In te inimicos nostros cornu uentilabimus . Qui mox de quo cornu dixisset, subdendo declarauit dicens: Et in nomine tuo spernemus insurgentes in nos. Sicut e contra, nonnunquam bella uitiorum, que nos expugnare moliuntur,  cornuum nomine solent indicari. Quod utrumque breuiter complexus per prophetam Dominus dicebat: Et omnia peccatorum cornua confringam, et exaltabuntur cornua iusti . Unde bene in lege cornuti tantum generis animalia munda esse, et populo Dei comestibilia decernuntur. Que enim ruminant atque ungulam findunt animalia, ea etiam constat esse cornuta; ut ostendatur mystice quod illi tantum Ecclesie Dei spirituali coniunctione possunt incorporari, qui fortitudine fidei ad bella uitiorum existere probantur inuicti. Procedunt autem cornua ex ipso altari thymiamatis, cum opera uirtutum electi, non ad faciem hominum specie tenus ostendunt, sed ex interna mentis radice, fixo atque immobili exercent affectu. At contra hypocrite, quasi cornibus  aliunde mutuatis, habentes speciem pietatis, uirtutem eius negant. Quibus apte congruit illa Aesopi fabula, qua refert cornicem inuolutis pauonis pennis exornatam, frustra de sua esse pulchritudine gloriatam, imo propemodum zelo exardescente pauonum, omni pennarum uirtute, et ipsa uita esse spoliatam. uestitur altare auro purissimo, cum perfecti quique uera interne sapientie luce refulgent, cum in omnibus que agunt, splendorem caritatis uelut quotidiani gloriam habitus permonstrant, cum memoriam sibi perpetue claritatis semper inesse cunctis sese uidentibus siue audientibus ostendunt, cum se ante omnia regnum Dei et iustitiam eius cogitare et querere manifestant. Et bene tam craticula altaris, quam parietes et cornua uestiri auro iubentur. Craticula  quippe intus in medio erat altaris ad suscipienda nimirum thymiamata parata. Parietes uero foris parebant, cornua et ipsa foris parentia speciali fastigio altius eminebant. Deauratur autem craticula, cum in interiore homine nostro per fidem resplendet Christi gratia. Deaurantur parietes, cum eadem gratia dominice dilectionis per bona se exterius opera dilatat. Deaurantur et cornua, cum ipsa fiducia fortitudinis iustorum, qua aduersarios ueritatis, siue per patientiam fortiter ferre, seu per sapientiam prudenter refellere, uel corrigere didicerunt, interne lucis in omnibus fulgore coruscat. Et quoniam tales iure dicere possunt: Bonum certamen certaui, cursum consummaui, fidem seruaui, de reliquo reposita est  mihi corona iustitie , recte subditur.

Faciesque ei coronam aureolam per gyrum. Corona etenim aureola per gyrum fit altari thymiamatis, cum sancti pro nobis que se egisse meminerint, premia prestolantur eterna. Et bene per gyrum altaris corona fit, ut omnia que fecere, celesti mercede digna esse doceantur: neque aliquid in talibus remanere, quod post absolutionem carnis, purgatorio debeat igne castigari. Item altare incensi coronam habet auream per gyrum etiam in eis qui, etsi minores sunt meritis, nec palam protestari audent, certam sibi boni certaminis ac seruate fidei repositam esse mercedem, cuncta tamen que agunt, intentione Deo placendi, et spe agunt percipiende eiusdem superne mercedis. Sequitur:

 Et duos annulos aureos sub corona, etc. Possunt quidem in his annulis, quibus altare portabatur, iuxta quod supra in altari holocausti, arca et mensa expositum est, quatuor Euangeliorum libri non inconuenienter accipi, per quorum fidem ac doctrinam sancti portantur, atque a terrenis cogitationibus subleuati, per eremum huius uite quotidianis bonorum operum profectibus celestem feruntur ad patriam. uerum quia ibi manifeste quatuor circuli fieri, duo uidelicet in latere uno, et duo in altero precipiuntur, hic autem tacito numero quaternario duo annuli per singula latera fiunt: pro certo ibi apertius euangelistarum numerus claret, hic uero etiam aliud quiddam mysterii spiritualis, quod ad dilectionem Dei et proximi summe respiciat, inest. Per singula etenim  latera annulis aureis circumdatur altare; quia cor electorum hinc et inde Dei ac proximi dilectione confirmatur. Que bene annulis comparatur, quia euacuata in fine prophetia, destructa scientia, cessantibus linguis, ipsa nunquam cessabit. Duo sunt autem annuli per singula latera; quia utrumque caritatis mandatum gemina uirtute distinguitur. Charitas quippe Dei per sinceritatem fidei ac uite munditiam perficitur ; sine fide enim impossibile est placere Deo, et fides sine operibus mortua est . Quod utrumque uno uersiculo propheta complectitur dicens: Iustus autem in fide sua uiuit ; aperte insinuans quod ita solum quisque ad uitam uenturus est, si opera iustitie cum fide ueritatis habuerit, sic et dilectio fraterna in uirtute gemina consistit,  patientie scilicet et benignitatis, teste Apostolo, qui ait: Quia caritas patiens est, benigna est . Unde et Dominus, Dimittite, inquit, et dimittetur uobis; date, et dabitur uobis ; uidelicet in dimittendo debita, patientiam docens; in dando necessaria, gratiam benignitatis. In uno, ut proximorum incommoda fortiter feramus: in altero, ut commoda proximis nostra gaudenter tribuamus. Duos ergo annulos per singula latera habet altare, cum biformi perfectione caritatis sancti, et in sui Conditoris honorem, et in curam atque obsequium accinguntur proximi. Hisque annulis immittuntur uectes inaurati, ut altare portetur, cum tales parato mentis sinu excipiunt clarissima precedentium dicta Patrum, per que magis magisque a terrenis suspensi ad amorem  rapiantur eternorum bonorum. Nam quod tales animo et merito celestibus appropinquent, sequentibus quoque uerbis mystice designatur, cum dicitur:

Ponesque altare contra uetum, etc. Arca namque, ut suo loco expositum est, Dominum Saluatorem demonstrat, uelum quod ante arcam pendebat, ipsum celum designat, cuius edita Dominus uicta morte penetrauit; ut, sicut Apostolus ait, Appareat nunc uultui Dei pro nobis . Statque altare contra uelum, quod ante arcam appensum est, cum omnis intentio iustorum ad ingressum directa est regni celestis. Stat coram propitiatorio, quo tegitur arca, cum uisioni sui Conditoris puritate mentis appropiant, e  clausi, quamlibet corpore conuersationem habent in celestibus.



CAPUT XII. De thymiamate adolendo super altari.

Et adolebit incensum super eo Aaron, etc. Constat incensum siue thymiama uim orationis exprimere, dicente Psalmista: Dirigatur oratio mea, sicut incensum in conspectu tuo . Et in Apocalypsi Ioannis, habere uidit sanctos phialas aureas plenas odoramentorum. Quod confestim exponendo subiunxit: Que sunt orationes sanctorum . Et quoniam Aaron, ut supra dictum est, et ipsum specialiter summum sacerdotem, uidelicet Dominum Saluatorem, et nostri quoque ordinis sacerdotes designat: adolebit Aaron in hoc altari incensum suaue  fragrans mane, cum uel Dominus ipse illustrata fidelium corda, nouo gratie sue iubare ad dulcedinem orationis instigat, uel participes sacerdotii illius sedula exhortatione fideles ad deprecandam faciem sui Conditoris excitant. Incendit autem thymiama sacerdos non solum mane, sed et uespere. Mane etenim thymiama incenditur, ut in principio omnis boni, quod inspirante Deo facere disponimus, illius auxilium, quo perficiamus, inuocemus. Ad uesperum uero, ut cum bene cepta complemus, illi a quo accepimus, pro his que donauit gratiarum uota reddamus. uel certe, quia mane et orto sole, clare omnia circumquaque uidemus; uespere autem superueniente, dubio uisu caligamus. Ideoque lumine lucerne, ut uideamus que uolumus, indigemus. Illa Redemptoris nostri sacramenta,  siue dicta, que liquido etiam iuxta ordinem humane rationis pro modulo nostro dignoscere sufficimus, iam quasi in die conspicimus. In quibuscunque autem ratio humana deficit, sed sola nobis auctoritas Scripture sequenda est, illic uelut in nocte oculus nostri intellectus caligat. Sed lucerna uerbi Dei pedes nostros, ne forte offendant, atque a uia ueritatis exorbitent, adiuuat. Hinc etenim Petrus de sacramento dominice fidei loquens ait: Et habemus firmiorem propheticum sermonem, cui bene facitis intendentes, quasi lucerne lucenti in caliginoso loco, donec dies lucescat, et lucifer oriatur in cordibus cestris . Bene ergo dicitur: Et adolebit incensum super eo Aaron suaue fragrans, mane quando componet lucernas, incendet illud, et quando collocat  eas ad uesperum. Mane etenim Aaron incensum super altari adolet, cum Dominus corda fidelium in his que iam intelligere ualent arcanis ueritatis, ad gratiam compunctionis inflammat. Incendet illud et ad uesperum, quando collocat lucernas, cum etiam ex eis que necdum capere queunt, quoniam et hec sancta, quantum diuina esse non ambigunt, ad amorem eos celestium, ubi omnia secreta patefiunt, informat. Fragratque suaue thymiama, cum subita compunctione diuinitus tacti lacrymis solum ac precibus uacare dulce habent. Bene autem sequitur:

Uret thymiama sempiternum coram Domino, etc. Quia nimirum necesse est, ut animus post orationem et fletus ad otiosa uerba siue facta non diuertat, sed  in eodem se uigore deuotionis, quem in oratione suscepit, etiam finita oratione custodiat; iuxta exemplum Anne, de qua orante dictum est: uultusque eius non sunt amplius in diuersa mutati .

Non offeretis super eo thymiama compositionis alterius. In sequentibus huius uoluminis, e quibus aromatibus hoc thymiama componi debuerit, nominatim designatur: stacte uidelicet et onycha, galliano boni odoris et thure lucidissimo, que cuncta ad significationem eternorum bonorum, que principaliter a Domino querenda sunt, constat pertinere. Non est ergo offerendum super altari aureo thymiama compositionis alterius, quam quod Dominus statuit; quia non aliud a Domino querere orantes quam quod ipse  iussit, quodque se daturum promisit; non aliud de illo credere, quam quod ipse docuit, debemus.

Non est offerenda super eo uictima, etc. Hec etenim omnia ad altare exterius pertinent, que incipientium et in profectu adhuc positorum uitam designant. Tante namque sublimitatis perfectorum est uita iustorum, ut nil in ea carnale, quod Domino mactare habeant, ualeat inueniri. Et quidem libamina uini constat, nonnunquam magnam gratie spiritualis designare uirtutem, hoc est, siue poculum doctrine, seu calicem passionis, siue feruorem precipue dilectionis, siue ipsam Spiritus sancti perceptionem, aut aliquid huiusmodi. uerum quotiescunque uinum libaminum cum carnibus offertur hostiarum, eorum profecto iuxta tropologicam expositionem designat  sanctimoniam, qui adhuc aliquid de carnalibus concupiscentiis, quod puritati spiritus aduersetur, et quod igne sancti Spiritus in ara cordis incendi debeat, habent. Perfecti autem iusti, qui dicere possunt: Defecit cor meum, et caro mea, Deus cordis mei, et pars mea Deus in secula; quasi cessantibus uictimarum libaminibus, que ad eneum altare exterius positum pertinent, sola intus in aureo altari aromata Domino desiderii celestis offerunt; quia de remissione peccatorum iam securiores effecti, pro dilato solummodo regni perennis introitu lugent, dulcibusque lacrymarum fluentis stratum suum per singulas noctes irrigant. De quo uidelicet altari adhuc bene subditur:

Et deprecabitur Aaron super cornua eius, etc. Summus  namque sacerdos noster semel in anno obtulit sanguinem suum pro peccato totius mundi. In illo uidelicet anno, de quo dicit ipse per Esaiam: Quia uenerit predicare annum Domini acceptum ; hoc est, in toto hoc tempore, quo Ecclesiam sibi copulare dignatus est. Semel etiam unicuique credentium lauacrum sacri fontis, in mysterium sui sanguinis, ad soluenda peccatorum uincula donauit, et pulchra omnimode figurarum distantia. Semel quidem per annum pontifex in sanguine oblationis super cornua altaris deprecari, quotidie autem thymiama suaue fragrans super eo incendere precipitur; quia Dominus et Saluator noster, qui quotidie fideles suos gratia interne compunctionis accendens  renouat, semel eos hostia sui sanguinis mortem superans redemit ipsi fideles, qui quotidiana peccata quotidianis abluere precibus ac lacrymis solent, semel in sacramentum passionis illius absolutos se a peccatis omnibus esse gaudent. Deprecabitur autem super cornua altaris, quia et ipse non solum inter homines conuersatus pro hominibus orauit; uerum etiam nunc ad dexteram Patris in celestibus sedens, interpellat pro nobis, et in cordibus electorum per fidem inhabitans, dum eos ad deprecandum excitat, recte ipse deprecari narratur. Deprecabitur autem Aaron super cornua altaris, cum electos suos Patri Dominus, per memoriam earum quas fecere uirtutum commendat. Denique quasi cornua tangens altaris aurei de deuotione discipulorum loquitur:  Quos dedisti mihi de mundo, tui erant, et mihi eos dedisti, et sermonem tuum seruauerunt. Nunc cognouerunt quia omnia que dedisti mihi, abs te sunt . Pro quibus etiam deprecans adiecit: Ego pro his rogo, non pro mundo, sed pro his quos dedisti mihi, quia tui sunt . Et quia propter merita et intercessiones sublimium uirorum, plerumque nostre infirmitati Dominus miseretur, recte subiungitur:

Et placabit super eo in generationibus uestris, etc. Placat quippe Aaron super altare incensi, quando propter iustitiam sanctorum, quos intercessores et patronos querimus nobis, propitiatur Dominus. Denique obsesso ab hostibus Ezechia, et auxilium eius inuocanti, ait: Et ciuitatem hanc saluabo, et protegam  eam propter me, et propter Dauid seruum meum . Sic et Moyses pro populo peccante intercedens, patrum fecit memoriam, et quasi super cornua deprecans altaris, Dominum placare curabat: Quiescat, inquiens, ira tua, et esto placabilis super nequitiam populi tui. Recordare Abraham et Isaac et Isrel, seruorum tuorum, quibus iurasti per temetipsum dicens: Multiplicabo semen uestrum, sicut stellas celi . Possumus sane hec altaria etiam ita interpretari, ut eneum quidem, in quo carnes comburebantur et sanguis fundebatur hostiarum, omnem huius temporis Ecclesiam accipiamus, in qua nullus est absque peccato, etiam si unius diei fuerit uita eius super terram. Nullus qui non ex peccato preuaricationis  Ade carnaliter natus, necesse habeat in Christo renasci, et spiritus eius igne mundari. Aureum uero altare, ipsum Dominum significet; qui miro atque ineffabile ordine, ita carnem ueram traxit ex Adam, ut a peccato carnis Ade ueraciter esset immunis; quomodo altare quidem utrumque ex unius eiusdemque generis lignis factum, sed non utrumque erat auro coopertum. Sed et in hoc altari nil carnale offerebatur, uerum aromata tantum adolebantur; quia Dominus preces siue lacrymas effundens, non pro suis erratibus, qui nulli erant, sed pro nostra hoc salute faciebat. Sicut enim arca intra uelum posita, hominem Deum sedentem ad dexteram maiestatis in excelsis significat; ita altare extra uelum quidem, sed prope introitum eius positum,  eumdem Mediatorem Dei et hominum potest figuraliter exprimere, inter homines humanitus quidem conuersantem, sed potentia diuinitatis celorum interiora penetrantem. Stabat altare incensi in sanctuario, ubi et candelabrum et mensa; quia uerbum caro factum est, et habitauit in nobis . Stabat arca intra uelum; quia idem Dominus iehsu post passionem resurrectionemque suam assumptus est in celum, et sedet a dextris Dei. Super cuius cornua altaris deprecatur Aaron in sanguine, qui oblatus est pro peccato, et placat super eo, quod rogantes pro populo Dei, uel pro sua ipsorum ignorantia sacerdotes per unigenitum Filium eius sese adiuuandos, et per sacramentum passionis illius saluandos esse confidunt, monente Apostolo ac dicente: Per  ipsum ergo offeramus hostiam laudis semper Deo , id est, fructum labiorum confitentium nomini eius. Quod de omnibus etiam electis, membris uidelicet summi sacerdotis, qui in spiritu et ueritate orant Patrem, conuenienter accipi potest. Cui autem melius quam huic altari conuenit quod dicitur: Sanctum sanctorum erit Domino, de quo in mundum nascituro dixit uirgini matri archangelus: Spiritus sanctus superueniet in te, etc. . Descripta hucusque factura altaris incensi, superest adhuc descriptio labri enei, in quo lauarent manus suas ac pedes, ingressuri in tabernaculum sacerdotes; sed premittitur unum Domini mandatum, quod et nos breuiter tangere ac pro modulo nostro exponere conuenit.



CAPUT XIII. De pretio pro animabus singulorum, numerato populo.


Quando tuleris summam filiorum Isrel, etc. Huius precepti oblitus est Dauid, quando numerauit populum, ideoque plagam numerando eidem populo consciuit. Spirituali autem sensu, summa filiorum Isrel summam omnium designat electorum, quorum nomina scripta sunt in celo. Singulique dant pro animabus suis pretium Domino, cum ei in bonis operibus exhibent sedule seruitutis obsequium. Alioquin plaga erit in eis, cum fuerint recensiti; quia nimirum ultio perpetua manet eos qui, fidelium numero nomine tenus sociati, perfecta fidei opera Domino  offerre detrectant. Diciturque de talibus: Non dabunt Deo placationem suam, nec pretium redemptionis anime sue . Redemptio enim anime uiri diuitie sue , ut Salomon ait: siue temporales, scilicet cum eas distribuerit dederitque pauperibus, ut iustitia eius maneat in seculum seculi; seu spirituales, hoc est, ipsa iustitia quam fecit, uel miserando pauperibus, uel alia bona faciendo. Dabit autem omnis qui transit ad nomen, dimidium sicli, hoc est decem obolos; quod non aliud aptius quam obseruantia decalogi legis a nobis ualet intelligi. Qui enim hunc recte intelligere nouit, omnem in eo et fidei atque operis plenitudinem, et future promissionem retributionis inesse cognouit. Denique in primis tribus dilectio Dei, in sequentibus septem dilectio est  proximi comprehensa; et Apostolo teste: Plenitudo legis est dilectio . Sed et aliud sacramentum nequaquam pretereundum, eodem numero denario continetur. Nomen enim Iesu apud Hebreos a littera Iod, apud Grecos a iota incipit; que utraque in sua gente denarii est nota numeri. Decemque obolos in pretium anime sue Domino offerunt, qui in Iesum Christum credentes, signum nominis eius, quod a denario numero incipit, in fronte et professione proferunt. Et fortasse huius gratia sacramenti Dominus in Euangelio testatur, iota unum de lege preterire non posse ; quia uirtus decalogi, que ibi continetur, fidesque nominis ipsius, que ibi mystice signatur, nulla unquam potest infidelium perturbatione corrumpi.

 Qui habetur in numero a uiginti annis et supra, dabit pretium. Numerus uicenarius utriusque Testamenti coniunctionem significat, legis uidelicet, que quinque libris scripta est; et Euangelii, quod quatuor; quater enim quini faciunt uiginti. A uiginti ergo annis habetur quisque in numero populi Dei; quia ille solum est electorum consortio dignus, qui et decreta legis spiritualiter intellecta, per gratiam adiutus Euangelii, pro sua mensura et capacitate perficit, et de eiusdem gratie promissis eterna in celis premia exspectat.

Diues non addet ad medium sicli, etc. Quia siue magnus est meritis quisque, ac perfectus, seu tener adhuc, et in profectu positus uirtutum, cunctis eadem lex Decalogi, qua Deum ac proximum diligat, imponitur.

 Susceptamque pecuniam, que collata est a filiis Isrel, etc. Suscepta a filiis Isrel pecunia, in monimentum eorum coram Domino infertur, cum omne quidquid agimus boni, in eterna apud Conditorem ac Iudicem nostrum memoria custoditur; quatenus ex eis, que illi obtulimus, bonorum operum fructibus propitius nobis fieri dignetur. Seruaturque eadem pecunia in usum tabernaculi, cum ex bonis iustorum actibus sequentium in Christo fidelium mores actusque confirmantur; ac tales fieri minores quique contendunt, quales fuisse eos, quos cum Domino regnare norunt, agnoscunt. Notandum sane quod pecunia memorata, non iuxta estimationem uulgi, sed iuxta mensuram templi erat danda. Mensura  namque templi, dispositio est diuine legis, quam in Ecclesia sua Dominus seruari precipit, et cuius tantum obseruantie eterna in futuro premia promittit. Ceterum si quis iuxta placitum humane uoluntatis Deo seruire nititur, iste, qui iuxta mensuram templi pecuniam sue deuotionis non obtulit, reprobata et abiecta oblatione plaga ultime animaduersionis ferietur.



CAPUT XIu. Labri enei descriptio.

Facies et labium, etc. Potest quidem hoc labio siue labro, ut in sequentibus appellatur, principaliter aqua baptismatis intelligi; cuius lauacro necesse est purgentur omnes qui Ecclesie ianuas ingrediantur.  uerum quia inter tabernaculum testimonii et altare holocausti positum est, quia bis quotidie iidem ipsi sacerdotes, hoc est mane et uespere, cum ingrederentur ad altare thymiama Domino oblaturi, in eo lauari precepti sunt, aqua autem baptismi non nisi semel lauari ualemus; consequentibus labrum hoc ablutionem nobis compunctionis et lacrymarum commendat, qua semper opus habemus, maxime autem cum mysteriis celestibus ministraturi appropiemus. Quia enim altare holocausti, in quo carnes uictimarum Domino incendebantur, exstinctionem designat carnalium concupiscentiarum per ignem Spiritus sancti; altare uero thymiamatis puritatem significat eorum, qui sopitis per omnia carnis illecebris, ac certamine uitiorum pacato, pro  sola exspectatione ac desiderio celestis introitus lacrymas fundunt amoris; recte prope altare holocausti labrum ponitur, in quo abluti sacerdotes ingrediantur tabernaculum, et tbymiama Domino incendant. Duobus namque modis lacrymarum et compunctionum status distinguitur; quia primo necesse est quisque ad Dominum conuersus, pro his que commisit peccatis ueniam fusis lacrymis precetur. Quod si comitantibus dignis penitentie fructibus longo tempore perfecerit, restat ut securior de accepta peccatorum uenia effectus, iam desideriis inhiantibus oportet uenire tempus, quo mereatur inter beatissimos angelorum choros faciem uidere sui Creatoris. Quod qui ueraciter agit, nequaquam absque lacrymis, uel huius uite longitudinem, uel  illius tolerat dilationem, dicens de ista: Heu mihi quod incolatus meus prolongatus est! habitaui cum habitantibus Cedar ; id est, cum his qui in tenebris errorum ac scelerum uersantur; quod uocabulum Cedar sonat, ipse iam perpetue lucis gaudia suspirans multum laboriosam duxi uitam: qui quantum celestem patriam sitio, tantum uiciniam prauorum, inter quos incola conuersor, horreo. Dicens item de illa: Sitiuit anima mea ad Deum uiuum, quando ueniam et apparebo ante faciem Dei ? Quam profecto sitim, quia sine lacrymis ferre nequibat, sequentia uerba declarant: Fuerunt mihi lacryme mee panes die ac nocte. Ac si aperte diceret: Quo diutius a uidenda facie Dei, ad quem ardenter sitio, differor, eo dulcius pane lacrymarum,  quas in eius memoriam fundo, reficior. Igitur altare holocausti lacrymas insinuat penitentium de peccatis, que gesserunt. Altare incensi fletus exprimit gaudentium de bonis operibus, que Domino iuuante perfecerunt; ac desiderantium premia, que se accepturos Domino remunerante confidunt. Qui nimirum fletus tantum precellit priori quantum eramento aurum, quantum sancta sanctorum, ubi erat arca Domini, priori tabernaculo, in quo candelabrum et mensa Domini stabat, constat fuisse prelata. Post altare uero holocausti labrum erat positum, in quo lauarentur qui ad altare incensi intrabant: quia nemo repente fit summus, sed proficientibus meritis quisque primo debet bella uitiorum  deuincere, deinde a Conditore suo cum compunctione lacrymarum supplex impetrare, ut pro ingressu regni dulces fundere fletus possit, qui pro timore penarum pridem fundebat amaros. Quid autem basis, in qua idem labrum erat impositum, aptius quam ipsum desiderium regni et uite celestis accipiatur? cuius nimirum causa tanta fit, ut perfecti ac summi uiri quotidiano se lacrymarum fonte diluant; et quod necdum perfecte uidendo ualent gaudium interne quietis, saltem suspirando degustent. Nam quia hoc lauacro, quod inter tabernaculum et altare positum est, perfectorum lacryme figurentur, testantur ipsa uerba quibus dicitur: Et missa aqua lauabunt in ea Aaron et filii eius manus suas ac pedes. Neque enim quisquam de plebe ibi  lauari; sed ipse pontifex iussus est et filii eius, uidelicet sacerdotes gradus inferioris, quod magnorum uirorum, sicut perfectior uita, sic et compunctio solet esse sublimior. Non autem hoc ita dicimus, quasi soli altaris ministri huiusmodi compunctionis, uel possint habere, uel debeant uirtutem; sed memores sermonis beati Petri apostoli, qui quo cunctis fidelibus loquens, de angulari lapide, qui est Christus, ait: Et ipsi tanquam lapides uiui, superedificamini domus spirituales, sacerdotium sanctum, offerentes spirituales hostias . Et quod Ioannes in Apocalypsi: Beatus, inquit, et sanctus, qui habet partem in resurrectione prima; in his secunda mors non habet potestatem, sed erunt sacerdotes Dei et Christi . Admonemus omnes fideles mystico sacerdotum  nomine censeri, utpote membra Christi uidelicet sacerdotis eterne. Quibus etiam beatus apostolus Paulus, quid uictimarum offerre debeant, ostendit, dicens: Obsecro uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem . Non ergo solum ministris sacri altaris, sed et omnibus perfectis in quocunque gradu positis hoc lauacrum posuit Moyses; quia lex Dei generaliter cunctis fidelibus gratiam salutifere compunctionis predicauit. Quod si in persona Aaron ipsum magnum pontificem Dominum Saluatorem accipere uolumus, constat etiam eum huius aqua labri, priusquam ad altare oblaturus intraret, esse lotum; quia priusquam thymiama sui sacrosancti corporis propter salutem nostram in altari crucis  incenderet, pro nostro amore etiam lacrymas fudit, quod in resuscitatione Lazari celeberrime innotuit. Bene autem additur:

Ut offerant in eo thymiama Domino, etc. Mors  etenim timenda est anime spiritualis, et eterna, si quis ad ministerium altaris electus thymiama orationum Deo reddere negligit. Mors timenda est, si quis ad sacrosancta mysteria absque speciali ablutione compunctionis intrare, et sancta Domini communibus manibus tractare presumit. Lauent ergo manus suas ac pedes in aqua labri enei, et sic ad altare accedant. Abluant ergo lacrymis actus et incessus, ac deinde manus ad contingenda Christi mysteria proferant, pedumque gressus in atria Domini ponant. Quod eque preceptum reor his qui eorumdem sacramentorum perceptione mundandi sunt, ut cautiore cura prius, actus suos cogitatusque discutiant, euentilent, purgent, ac sic ad participanda fidei sacramenta procedant, ne audire mereantur illud  Apostoli: Quicunque enim manducat et bibit indigne, iudicium sibi manducat et bibit, non diiudicans corpus Domini ; id est, nequaquam edulium uiui panis a communium escarum uilitate cauta et sollicita est mente secernens. Hec de labro et introitu ad altare possunt etiam hoc modo multum utiliter accipi; quamuis principaliter illud altare interna orationum spiritualium uota significet. Diligentius uero intuendum est quod in conclusione subiungitur:

Legitimum sempiternum erit ipsi, etc. Etsi enim labrum, siue altare, quod fecit Moyses ablatum, si sacerdotium quod constituit nouo Ecclesie sacerdotium mutatum est, nichilominus sempiternum manet legitimum lauacri, et incensi spiritualis in uita fidelium;  quod per thymiama illius altaris, aquamque illius labri typice signatum est; sicut et plura alia, que lex fieri iussit, siue perpetuo agenda uel celebranda predixit, ad litteram quidem obseruari cessarunt; sed iuxta typicam intelligentiam spiritualiter obseruari a sanctis nunquam cessabunt, testante illo qui non uenit soluere legem, sed adimplere: Quia iota unum aut unus apex non preteribit a lege, donec omnia fiant . Nam et nostra humilitas ad illud semen pertinet, de quo dictum est: Quia legitimum sempiternum erit ipsi, et semini eius per successiones; non quidem de Aaron stirpe nascendo, sed credendo in eum, in quem Aaron cum sanctis eius eui credidit; de quo promissum est Abrahe, Quia in semine tuo benedicentur omnes  familie terre . Quarum mentionem familiarum faciens Esaias ait: Omnes qui uiderint eos, cognoscent eos; quia isti sunt semen cui benedixit Dominus .





IN SAMUELEM PROPHETAM ALLEGORICA EXPOSITIO. 



Prologus.

 Studium nobis frequentiamque legendi ac meditandi litteras sanctas commendans Apostolus ait: Quecunque enim scripta sunt, ad nostram doctrinam scripta sunt; ut per patientiam et consolationem Scripturarum spem habeamus. Et alibi: Omnia in figura contingebant illis. Scripta sunt ad correptionem nostram, in quos fines seculorum deuenerunt. Sed et beatus apostolus Petrus dominice incarnationis, passionis, et posterioris glorie tempora commemorans, dicit inter cetera: Et omnes prophete a Samuel, et deinceps qui locuti sunt, etiam annuntiauerunt dies istos. Si enim ad nostram correptionem, doctrinam uel consolationem omnia scripta sunt, nec soli Hieremias et Esaias, ceterique tales, qui uerbis futura significauerunt, sed et Samuel, Ionas,  et Ezra, eorumque consimiles, qui preterita, uel sua, uel aliorum gesta siue dicta conscripsere, dies istos, hoc est, noue gratie luce radiantes insinuant; insistendum nobis summopere est, et pro suo cuique modulo, Christi iuuante gratia, nitendum, ne ea que propter nos scripta sunt, nostro nos torpore uel incuria quasi aliena pretereant. Sed quo sensu in his correptionem, qua ratione doctrinam, quo intellectu consolationem nanciscamur, qualiter omnia dies istos loquantur et annuntient, sollicite ac uigilanter intendamus; imitantes pro captu nostri ingenioli scribam illum doctum in regno celorum, qui profert de thesauro suo noua et uetera. Nam si uetera tantummodo de thesauro Scripturarum proferre, hoc est, solas littere figuras sequi Iudaico more curamus,  quid inter quotidiana peccata correptionis, inter crebrescentes erumnas seculi consolationis, inter tanumeros uite huius errores spiritualis doctrine legentes uel audientes acquirimus, dum aperto libro, uerbi gratia, beati Samuelis, Elcanam uirum unum duas uxores habuisse reperimus; nos maxime, quibus ecclesiastice uite consuetudine longe fieri ab uxoris complexu, et celibes manere propositum est; si non etiam de his et huiusmodi dictis allegoricum  nouerimus exsculpere sensum, qui nos uiuaciter interius castigando, erudiendo, consolando reficit? Unde tuo crebro dilectissime ac desiderantissime omnium qui in terris morantur antistitum, Acca, prouocatus hortatu, tuis fretus orationibus, memorati prophete qui tunc uocabatur uidens, scripta perlustrans, si quid donante illo qui ei multa spiritualia dedit uidere, spirituale ac mysticum potuero contueri, litteris mandare curabo. Et post qualemcunque expositionem beati Luce dictorum, quibus euangelicos, uel ipsius Domini uel apostolorum eius actus describit, etiam hunc sanctissimum Domino ex matris utero Nazareum, non minus suis in scriptis euangeliste, quam historici functum officio probare satagam; quippe qui et ipse omnia mediatoris Dei et  hominum, hominis Iesu Christi sacramenta, figurato fidelis historie, sed plenissimo designauit eloquio. Denique ut de ceteris taceam, si unius Dauid, locum natiuitatis, officium pastoris, ruborem ac pulchritudinem aspectus, modum unctionis, insigne uirtutum, pondus tribulationum, et promissi olim regni gloriam, recte consideres, quanta in his singulis fidei et ueritatis euangelice congesta mysteria sint, cernas. uerum hec suo loco planius; nunc ex ordine iniunctum opus, superno solum fidens auxilio, et patrum uestigia sequens, aggrediar. Et si quidem multorum, ut desidero, meus sudor utilitati et commodo profuerit, multa me donandum mercede cum illis a Domino spero; sin autem, nec mihi tamen mea solertia, que me tanto tempore laboris huiusce  otiosum esse, superuacuisue rebus animum indulgere non sinit, infructuosa existere poterit. Ergo age uideamus, propheta Samuel, qui locutus est, et annuntiauit dies istos, quod eiusdem locutionis et annuntiationis sue fecerit initium; et ex ordine disserentes, beati Petri apostolorum principis adiutorio, qui cuncta quibus diebus sint aptanda perdocuit, qualiter singula sint eisdem diebus aptanda queramus.



LIBER PRIMUS.



CAPUT PRIMUM. Elcana uir unus in Ramathaim, duas habet uxores: Phenennam filiis abundantem, et Annam sterilitatis opprobria lugentem.


CAP. 1. Fuit uir unus de Ramathaim Sophim . . . Elcana, etc. Prima beati Samuelis lectio typice designat  unum eumdemque Dominum Christum, Synagoge pariter et Ecclesie Redemptorem semper Rectoremque credendum; unius, de iustitia se legis,  sueque credule prolis ubertate iactantis; alterius, sue longe desolationis iniurias humili apud eiusdem sui Redemptoris misericordiam deuotione deflentis,  ideoque redamantis eum redemptoris sublimi consolatione respirantis. Ramathaim, sicut in locorum libris inuenimus, est ciuitas in regione Thannitica, iuxta Diospolim, unde fuit Ioseph, qui in Euangeliis de Arimathia scribitur. Sophim autem mons Ephraim in loco Ramathaim, quam uetus editio Armathem posuit. Interpretatur autem Ramathaim, excelsa eorum: Sophim, specula: Ephraim, frugifer siue crescens: Elcana, Dei possessio. Fuit ergo uir unus de excelsa eorum, id est, uirorum specula, de monte frugifero et crescente, et nomen eius Dei possessio. Unus Dominus, una fides, unum baptisma, unus Deus , qui dilectam sibi semper habet, consecratque mansionem in spiritualibus fidelium cordibus. Que, transcensa conuersatione terrena, toto  mentis adnisu supernum sapientie lumen speculari desiderant, illum possidens montem, qui, destructa mundialis imperii pompa, creuit fruge credentium populorum, et impleuit omnem terram. De quo Psalmista: Et exaudiuit, inquit, me de monte sancto suo , id est, redemit me per hominem, quem singulariter sanctum suscepit. Qui uidelicet uir unus, id est, homo Christus, suum ipse nomen exponens ait: Dominus possedit me initium uiarum suarum . Sed hoc et iuxta litteram notandum, quia non frustra, neque ex superfluo scriptum est, Fuit uir unus; cum sufficere posse uideretur, Fuit uir de Ramathaim: uel congruentius dici potuisset, Fuit uir quidam; sicut etiam aliqui contra fidem Hebraice ueritatis interpretari sunt ausi. Sed hoc quod  additur, Unus, ad titulum laudis Elcane respicit, qui uidelicet, iuxta Apostoli monita , stabilis existens et immobilis, abundans in opere Domini, semper non fuerit circumductus omni uento doctrine. Sapiens enim permanet ut sol. Nam stultus sicut luna mutatur . Cuiusmodi uiris et hoc aptissime congruit, ut in excelsa mentis specula positi, et frugifero uirtutum culmine gaudentes, Dei possessio uocentur. Nec solum quilibet unus perfectorum in Christo recte uir unus appellatur; uerum multitudinis credentium erat cor et anima una , imitantes iuxta modulum suum illum cui dicitur: Tu autem idem ipse es . At contra, reprobi non solum in personis pluribus, uel diuerso errore peccantibus multi sunt; sed et singulus quisque  eorum, ob multiuolum uariantis animi motum, multus est. Cor enim stultorum dissimile erit, et uir duplex animo inconstans est in omnibus uiis suis . Unde et eorum ipse quibus militant ciuitates, Una confusio; et hec Chaldeorum, id est, ferocium, uel quasi demoniorum; altera uisio pacis nuncupatur, cuius artifex et conditor ille uir unus est, de quo dicitur, Audi, Isrel, Dominus Deus tuus unus est . Chorus, uidelicet ille unius moris in domo, qui canit: Unam petii a Domino, hanc requiram, ut inhabitem in domo Domini omnibus diebus uite mee .

Et nomen  eius Elcana, etc. Nomina patrum Elcane, uitam, fidem, uirtutes et sublimitatem  pandunt eorum, in quibus et per quos solet Dominus spiritualiter nasci, id est, quorum actu uel afflatu fides et dilectio illius cordibus, in quibus ante non erat, infunditur. Hieroam quippe, misericors: Heliu, Deus meus eius: Thau signum, Suph speculator: Ephrateus, uber siue puluerulentus dicitur. Et uitam sanctorum misericordia plurimum roborari docuit, qui ait: Date eleemosynam, et ecce omnia munda sunt uobis . Qui uero incarnatione Christi redemptos credunt, Deum suum eius recte confitentur, quia sempiternus illius Pater, Dominus celi et terre, ab assumpte humanitatis tempore, Deus etiam cepit ipsius existere; unde dicit, De uentre matris mee, Deus meus es tu . uirtutes quoque et opera sanctorum, signum fuisse uenturi,  docturi, et que decebat acturi in carne Christi testatur, cum ipse dicit: Et in manibus prophetarum assimilatus sum . Et de Moyse loquens in Euangelio: De me enim, inquit, ille scripsit. Quod si legitur filii Thau, id est, testamenti, uel errantis, et hoc illorum uirtutibus nomen congruit, qui dicere norunt; siue enim mente excidimus, Deo; siue sobrii sumus, uobis; et nos stulti propter Christum. Sed quod stultum est Dei, sapientius est hominibus . Denique Paulus ante iudices seculi stans catenarus, quia dicendi facultate accepta, non de uinculis, quibus onerabatur exterius, sed de fiducia uirtutum, de quibus intus gloriabatur, perorabat, audiuit: Insanis, Paule, multe te littere ad insaniam prouocant . Et Saluator ipse loquitur ad  Patrem: Deus, tu scis insipientiam meam . Quem in Euangelio, et propinqui quasi mentis impotentem ligare cupiebant, et aduersarii demonium habuisse sugillabant . Speculator uero celestium gaudiorum, quod animus electorum sit solus, ignoratque de illius uite gaudio, nil speculari didicit. In talium ergo pectore, et ex talium ore uel opere semper fide, spe et caritate generatus Saluator, puluerulentus et uber appellari ad tempus simul, et apparere dignatus est, dum carnis fragilitatem suscipiens, peccata nostra portauit in corpore suo super lignum. Et eiusdem sue uictime singularis ubertate regnum mortis destruens, uite nobis in perpetuum reserauit ingressum. uerum iuxta historiam intuendum quod Ephrateus dicitur Elcana,  non quia de Ephraim stirpe, sed quia in sortis illius ciuitate natus est. Namque eum fuisse Leuitam, hoc est de filiis Isaac, filii Caath, filii Leui, uerba dierum narrant .

Et habuit duas uxores, etc. Anna, que gratia eius dicitur, Ecclesiam: Phenenna, que conuersio, synagogam demonstrat. Et bene prior Anna, secunda Phenenna; quia prima mundi tempora sanctos habuere, qui similem nobis uitam degentes absque ceremoniis legalium sacrificiorum, sabbatorum, neomenie, circumcisionis, et diuersarum purificationum, ex sola fidei iustitia Deo placerent, sola se Christi gratia, ex quo eius incarnatio patribus ostensa est, sperarent esse saluandos. Ad  sic demum Synagoge est de Aegypto ad Dominum celebrata conuersio.

Fueruntque Phenenne filii, etc. Synagoga semper, ex quo Domino desponsata est, spirituales ei filios non desinit generare docendo. Gentilitas autem, etsi ipsa in aliquibus, tametsi paucis, eius gratie nunquam subdi cessauit, non ei tamen liberos, qui spiritualiter uiuerent, predicando gignere potuit; quia nec testamentum eius palam, neque prophetias, neque angelorum meruit oracula percipere.

Et ascendebat uir ille de ciuitate sua statutis diebus, etc. Ascendebat Dominus de communi uita fidelium; hec est enim ciuitas Dei nostri in monte sancto eius : in sanctis suis proficientibus, et ascendentibus de uirtute in uirtutem, ut statutis diebus,  hoc est, per singula diuine cognitionis incrementa, cor illorum accenderet ad adorationis boneque operationis offerenda libamina; et hec in custodia diuine legis, in qua solum peccata humilibus omnia dimitti, et euelli possunt de laqueo pedes eorum, qui oculos semper habent ad Dominum; ubi tantum queri debet, et inueniri potest ille qui dicit: Ego sum qui sum. Unde bene Silo interpretatur auulsio, uel dimissio, siue ubi est ipse; significans ipsam legem, que bene proficientibus in sua iustitia precipit: Querite faciem eius semper .

Erant autem ibi duo filii Heli, etc. Heli, Deus meus: Ophni, discalciatus: Phinees, os mutum dicitur. Erant igitur, imminente dominice Incarnationis  tempore, sacerdotes Domino consecrati, in lege boni quidem sacerdotii, et recte credentium sacerdotum filii: sed actionis predicationisque debite gratia destituti; neque apertum ad doctrinam oris officium, neque ad ambulandum in uia immaculati recti gressus habentes ornatum.

uenit ergo dies, et immolauit Elcana. uenit, transacta legis umbra, noue gratie lux, et possessio Dei, uidelicet Christus in carne uisibilis; homines celestia docuit, pariter et concessit amare, sperare, et credere. Que enim suos facere donat, ipse facere dicitur, teste Apostolo, qui dicit: Deus enim est qui operatur in uobis et uelle et perficere pro bona uoluntate. Et ipse Spiritus postulat pro nobis gemitibus inenarrabilibus ; uidelicet, quia postulare  nos, et gemere sua gratia facit. Unde et supra non immerito in ascendente, adorante, et sacrificante Elcana, intelleximus eum qui ascensus in corde beatorum disposuit in conualle lacrymarum, eosque adorare, et bonis docet operibus insistere.

Deditque Phenenne uxori sue, etc. Dedit Dominus in carne patiens humana, et ad diuina prouocans, Synagoge et cunctis in ea credentibus timentibusque se, pusillis cum maioribus, diuersas uirtutum operationes, diuisionesque gratiarum. Ecclesie uero gentium, que in paucis adhuc credentibus erat, uerbi gratia, Centurione et Syrophenissa muliere, his quoque qui ascendentes, ut adorarent in templo in die festo, dixerunt ad Philippum: Domine, uolumus Iesum  uidere ; et ceteris talibus, fidei tantum solius monera contulit. Charismatum uero gratiam interim dare distulit. Et hec tristis agebat, quia ecclesiam qualem futuram nouerat, et in centurionis uel prefate mulieris fide laudauerat, diligebat; quamuis adhuc superne consilio bonitatis a percipiendis eiusdem fidei sacramentis dilatam. Unde passionis hora instante, Tristis est, inquit, anima mea usque ad mortem ; non dixit, tristis propter mortem, sed usque ad mortem; quia uidelicet per ipsam mortem destructuram se nouerat eum qui habebat mortis imperium, postque mortem se ad salutem gentium gaudebat esse peruenturum.

Affligebat quoque eam emula eius, etc. Affligebat Synagoga gentilitatem, exprobrans eam a Deo propter  scelera ingentia neglectam, nec Dei colloquium, nec oracula prophetarum, quibus accepta Deo proles animarum gigneretur, potuisse mereri; atque ideo uuluam mentis eius spirituali uirtutum celestium, uel credentium populorum semine priuatam.

Sicque faciebat per singulos annos, etc. Templum Domini, tabernaculum testimonii uocat, quod ad hec usque tempora mansit in Silo. Singulos autem annos uel singulas uirtutes accipe, quibus Synagoga proficiebat in domo Domini; gentilesque, quod ab hac longe essent arguens, prouocabat in fletum. uel certe ipsa longa date legis tempora intellige. Legens enim sacram Scripturam, inuenies egrediente Isrel ex Aegypto, quando desponsandi Deo, ut ita dixerim, Synagoge cepit tempus adesse, uulgus quoque aduenarum  cum eo uenisse non paucum, simul legalibus Domino sacrandum iungendumque mysteriis; atque ex hinc usque ad tempus dominice Incarnationis, nunquam ibi defuisse qui dexteris crederent. Sed tante per omnia paucitatis erant, et paupertatis, utpote incole, peregrini et abiecti, ad plebem integram, et patrio in solo morantem, ut flentes ad pedes Domini, cibumque letitie spiritualis, et panis uiui, qui de celo descendit, capere minus idonei, saltem cadentes de mensa Domini micas, instar catulorum, sint sperare et postulare contenti.

Dixit ergo ei Elcana uir suus: Anna, fles? etc. Decem filii propter decalogum legis acceptores siue obseruatores significant. Consolatur ergo Dominus Ecclesiam, ne graue ferat, quod non ei sicut Synagoge  legislatio, non promissa, et testamentum, non credita sint eloquia Dei; sed summo gaudio recreetur et exsultet, quod omnibus his donum maius melioremque gratiam, ipsum Mediatoris Dei et hominum, hominis Iesu Christi, quem exspectare et sperare non nouerat, suscipere iam meruerit aduentum. Non solum autem hec lectio diuersum utriusque populi statum, uerum etiam diuersa in utroque illo populo personarum dissidentium merita, diuersa meritorum premia figuraliter exprimit. Semper etenim Christus humiles penitentum lacrymas plus quam rigidam superborum iustitiam dilexit, dilecturus est; neglectoque fastu Pharisei, quo se de completis legalibus mandatis quasi decem filiorum prole  fecundus extollit, in curua potius publicani dignatur lamenta respicere.



CAPUT II. Anna inter orationes et lacrymas filium, si acceperit, Nazarenum Domino uouet; et benedicente eam Heli sacerdote, domum cum suis regreditur.

Surrexit autem Anna, etc. Hec lectio typice deuotam sancte Ecclesie monstrat humilitatem, que Iudeorum doctoribus partim insultantibus, partim fidei annuentibus, ipsa uel in suo populo Christum per fidem spiritualiter nasci, uel suum populum desiderat in Christo spiritualiter renasci.

Surrexit autem Anna, etc. Surrexit Ecclesia de longo desolationis sue merore, accepta iam Domino supplicandi fiducia. Postquam corpore eius sacrosancto  refecta, et pretioso sanguinis eius calice est inebriata; et manentibus adhuc in Iudaismo, quasi in solo doctoribus, ueterisque sacerdotii super cathedram Moysi ministris, aditum regni celestis obseruantibus, ut et ipsi intrarent, et eos qui uoluissent intrare, docerent; ipsa lacrymis et precibus cepit a Domino querere dona, que ante cognita uel percepta incarnationis eius mysteria iam presumere nequiuerat.

Et uotum uouit Anna, etc. uouet Ecclesia, si nationibus uerbum committatur, et fidei gratia tribuatur, populusque ex eis fortis uirtutibus oriatur, seruiturum hunc Domino usque ad tempora gentium impleta, neque unquam in exemplum Iudeorum Baalim et Astarot, ceterisque portentis gentium, genu esse  flexurum. uerum si dies allegorice uirtutes intelligas, omnes dies uite sue Domino datur; quidquid honestum uiuit, quidquid lucidum mente uel corpore gerit, non sibi tribuit, sed cum Apostolo protestatur: Gratia autem Dei sum id quod sum .

Et nouacula non ascendet super caput eius. Et redargutio peccati non uiolabit eius conscientiam; sed in quantum homini possibile est, omnes suos cogitatus, sermones, et actus, qui uelut de cerebro cordis sensim prodeunt, quasi uerus Nazareus Christo consecrare satagit. Denique apostolorum, quia sancti sunt, capilli de capite perire non possunt . Leprosus autem immundus, et capta hostibus mulier, ceterique tales, cunctos non solum capillos,  sed et totius corporis pilos, quia nequam sunt et polluti, iubentur radere; ut recisa superflua leuitate mortalium actionum, quidquid in eis uiue perfectionis inuentum sit, licentius consecretur auctori. Hec autem dicimus, non quod aliquem sanctorum uitam hanc sine peccati sorde transegisse credamus, aut ulli preter Christum conuenire quod dicitur: Et omnia quecunque fecerit, prosperabuntur ; sed quod omnes studere debeamus seruire Domino in sanctitate et iustitia coram ipso omnibus diebus nostris ; iuxta eum qui dixit: Iuraui et statui custodire iudicia iustitie tue . Nec tamen frustra predicatur alibi, dicens: Et non intres in iudicio cum seruo tuo, quia non iustificabitur in conspectu tuo omnis uiuens . Unde uerius  hec Anne uerba possunt ab Ecclesia de ipso Domino dicta intelligi; quem illa semper desiderat in suo suorumque pectore noue gratia uirtutis generari. Ipse enim solus ueraciter, quia sine peccato uixit in carne, omnes dies uite sue Domino datus. nil in se omnino quod penitendo resecaret, in uenit.

Factum est ergo, cum illa multiplicaret preces, etc. Factum est, cum multiplicari inciperet Ecclesia per orbem, multiplicari noua deuotionis eius insignia, cuius laus non ex hominibus sed ex Deo est, ut sacerdotes Iudeorum opera considerarent eius apparentia foras, utrum uidelicet gentiliter an Iudaice uiueret. Porro illa Iudaismo paulatim relicto, fidei potius que corda purificaret, mysteria sola secuta,  fidei sapientia inuisibili Christo placere gauisa est.

Tantumque labia illius mouebantur, etc. Ecclesiastica plane operatio, et diuino respectu dignissima, que et ipsa Domini hortamenta deuotione precessit, dicentis: Intra in cubiculum tuum, et, clauso ostio, ora Patrem tuum in abscondito .

Aestimauit igitur eam Heli temulentam, etc. Aestimauit superbia sacerdotii Iudaici conuersam gentilitatem peccatorum adhuc conturbatione pregrauatam, dixitque ei: Usquequo originalis culpe uinculo rea teneberis? circumcisione mundare, et sic in proselytorum numero saluare.

Respondens Anna, Nequaquam, inquit, Domine mi, etc. Respondens Ecclesia de gentibus, Nequaquam,  inquit, o sacerdos Iudee, putes oneratam peccatis, que baptismatis fonte, sacrique corporis et sanguinis participatione iam purgata templum Christi intus facta sum. Condelector enim legi Dei secundum interiorem hominem ; nec iam peccatrix, sed tamen infelix nimis ancilla tua ego sum; quem iure Dominum uoco, quia me tam antiquo electionis tempore precessisti. Quis me liberauit de corpore mortis huius? gratia Dei per Iesum Christum ; cuius ideo sacris pedibus accliuis, liquefactam dilectionis igne animam in conspectu pietatis eius per lacrymas effudi.

Ne reputes ancillam tuam quasi unam de filiabus Belial, etc. Ne me compares animabus diabolica  fraude deceptis; quia ex toto corde penitentiam agens commissorum abrenuntiaui Satane, et omnibus operibus ac pompis illius: insuper et iugum Christi suauissimum, quod ille dudum de collo suo superbus excussit, unde et Belial, id est, absque iugo appellari meruit, sedula suscepi.

Tunc Heli ait ei: uade in pace, etc. Quam prius ebrietatis notauerat, modo accepta facti sui sanctificatione benedicit; et principes sacerdotum inuidi, salutaria cepta deridentes Ecclesie, uelut ebriorum similia spernebant. Quorum tamen nonnulli postmodum cognita de his diuina uoluntate, annuere credentibus, et auxilium curabant impendere; sed et multi ex eis qui Spiritu sancto loquentes apostolos, musto plenos dicebant ; audita ratione ueritatis,  quod prius irrisere mysterium, credentes accipiebant.

Et abiit mulier in uiam suam, et comedit, etc. Et proficiebat Ecclesia spe superne pietatis, erecta in fidem dilectionemque Christi, qui est uia, ueritas, et uita; consolatoriisque et confortatoriis sacre Scripture dapibus refecta, nullis exinde pressuris aut blandimentis ab illo quem semel agnouit Deo uero, potuit in errorum diuersa mutari. Parasti enim, inquit, in conspectu meo mensam aduersus eos qui tribulant me .

Et surrexerunt mane, et adorauerunt, etc. Profectus Ecclesie crescentis ostenditur. Prima surgit sola ad orandum Anna, nec hora qua oratum est exprimitur; nunc accepta benedictione sacerdotis surgit mane,  nec sola, sed cum uiro et tota eius familia precibus instat. Primo in paucis Ecclesia Dominum querebat, at ubi susceperat a fidelibus Iudeorum doctoribus incrementa fidei, discussis iam tenebris gentilitatis: A finibus, inquit, terre ad te clamaui ; tanta celestis muneris gratia redundans, ut ipsum quoque Dominum, uidelicet uirum suum orans, aduocatum apud Patrem non dubitetur habere.

Reuersique sunt, et uenerunt, etc. Ramatha interpretatur altitudo. Et nos ergo completa oratione, ut postulata obtineamus, ut post luctuosam mentis infructuose sterilitatem, sacrando Deo ualeamus uirtutum germina proferre, non ad superuacua foras agenda, sed ad nostre conscientie fide et ueritate sublimata studeamus habitacula reuerti. Nec sit uultus  noster amplius in diuersa mutatus, sed in eodem quem in oratione conceperit, etiam post lacrymas consumptionis ardore et deuotione persistat.



CAPUT III. Anna natum sibi filium Samuel uocat, quem etiam ablactatum cum muneribus et hostiis Domino in eternum accommodat.

Cognouit autem Elcana Annam uxorem suam, etc. In hac lectione suos Ecclesia filios fide conceptos, baptismate genitos, doctrina ablactatos, conuersationis sincere munere commendatos, societati catholice unitatis, que ex Iudeis fidelibus originem ducit, imo ipsi Domino, qui Ecclesiam regit, cunctis sue uite diebus seruituros accommodat.

Cognouit igitur Elcana uxorem suam, etc. Misertus  est Dominus locupletande per suam gratiam Ecclesie gentium, et misso per predicatores semine uerbi sui, reminisci et conuerti ad se precepit omnes fines terre.

Et factum est post circulum dierum concepit Anna, etc. Factum est post illustrationem plurime scientie spiritualis, et uirtutum ostensionem, quibus coruscauerunt apostoli orbi terre, concepit gentilitas catechizando, et peperit baptizando populum Deo credentem, imo creditum suo in populo Deum. Utrumque enim recte fatendum, non solum ratio fidei ac ueritatis, sed et ipsum Samuelis nomen intimat. Interpretatur enim: ibi ipse Deus, siue nomen eius Deus. Ibi ipse Deus in populo, qui nascetur, quem  lecit Dominus. Nomen eius Deus, cuius uidelicet, nisi eius qui ut se semper in suis per gratiam nasciturum significaret, ait: Quicunque enim fecerit uoluntatem Patris mei, qui in celis est, ipse meus frater, soror et mater est . Nec nouum uideatur alicui, quod eiusdem Anne et uirum et filium, Christi typum gestare dixerimus; quia profecto idem Mediator Dei et hominum, sancte Ecclesie, quam gubernat, sponsus simul et filius est; sponsus, eam semper ut credat, speret, amet, adiuuando; filius, nuper in credentium, sperantium, amantium corda per gratiam ueniendo.

Ascendit autem uir Elcana, etc. Unusquisque in suo sensu abundet . Ascendit Dominus et Ecclesia perfectorum, que est domus, et sedes eius, ad  offerenda Patri qui est in celis, suorum uota operum, et manet adhuc domi ecclesia in his, qui necdum solido uerbi cibo uti possunt. Aliqui, acceptis fidei rudimentis, adhuc pueri sensibus exstant . Aderit autem tempus, cum et ipsi nutrient, et secum morante gratia Christi, exercitatos iam sensus ad discretionem boni ac mali habere incipiant; dicantque cum Apostolo: Cum autem factus sum uir, ea que paruuli sunt deposui . Iamque sint tales conspectu Domini digni, manentesque in uocatione qua uocati sunt apud Deum, et sacerdotibus interesse, et que altaris sunt edere, de diuinitatis etiam summe possint audire, legentesque discernere sacramentis. Talis est omnium credentium in Christo profectus: talia conuerse gentilitatis inter doctos  doctoresque Iudeos, quasi Phenenne filios, exstitere primordia.

Et adduxit eum secum, postquam ablactauerat, etc. Adducit Ecclesia suos filios, quibus rationabiliter et sine dolo lac ministraret, eosque a puerilibus noui hominis rudimentis ad perfectiora iam educando prouexerat. Adducit, inquam, eos, quos auxiliatrice Christi gratia sensu fortes effecit ad societatem eorum qui templum Dei fuerant iam per diuine legis obseruantiam facti. Adducit autem eos in personis tribus, coniugatorum scilicet, continentium, et doctorum, qui sue uite munditia diuinis apti sacrificiis, corpora pro Christo mori parata habeant, cor contritum mola timoris et spei humiliatumque possideant, et sobrio iam calice inebriandi feruentem  gratie spiritualis integra mente complectantur amorem. Nam quia amphora mensure genus est, modum amoris, quo proximum quisque sicut seipsum diligere iubetur, insinuat. Quia uero tres modios continet, merito prefatis tribus personis, quibus omnis Ecclesia constat, aptatur.

Puer autem erat adhuc infantulus, etc. Populus gentium erat nuper ad fidem conuersus, et dederunt martyres non paucos, qui unanima deuotione pro Christo sanguinem funderent, et inseruerunt oleastrum in bonam oliuam; hec fecerunt ministri sermonis.

Et adorauerunt ibi Dominum. Quod Dominus sin remissione iubet orare, et non deficere   sub Anne figura gerit Ecclesia, que in initiis uotorum suorum, in profectibus, et in ipsa complexione Domino supplicare non desistit.



CAPUT Iu. Anna cum coniuge in tabernaculo adorans hymnum gratiarum dicit Domino.

Exsultauit cor meum in Domino, etc. Sterilis quondam, nunc fecunda in Dei laude gaudens Ecclesia, de mutatione ueteris Testamenti uel sacerdotii in Nouum, quo et ipsa consecrata est, triumphale carmen insonat. Sed querendum iuxta litteram, quomodo hec Anna orans dixisse memoretur, cum in toto suo carmine nil penitus orasse, sed ne ad Deum quidem uerba fecisse, nisi in duobus solummodo  locis, hoc est: Quia letata sum in salutari tuo; et infra: Neque enim est alius extra te, et cetera, omnibus uel docendo uel prophetando, uel Dominum laudando, promere uidetur. Intelligendumque aperte, omnes actus eius, qui in diuino uersatur officio, et omnia gesta uel dicta secundum Deum gerit ac dicit, adorationem esse reputanda. Si enim hoc oratio solum intelligatur, quod communiter scimus; neque Anna his uerbis orasse uidebitur, neque ullus iustorum, secundum Apostoli mandatum, sine intermissione orabit. Si uero omnes actus eius iusti, qui secundum Deum uiuit, orationes putantur, quia iustus sine intermissione que iusta sunt agit; per hoc sine intermissione que iustus orabit, nec unquam ab oratione cessabit, nisi iustus esse desistat;  ideo quod mater Samuelis non frustra in his etiam que hominibus recte loquitur, adorasse perhibetur. Cantet igitur ore dilatato leta mater, que prius amaro animo loquebatur in corde suo; et dum sua presentia narrat, futura totius Ecclesie gaudia prenarret.

Exsultauit cor meum in Domino, etc. uere cor exsultans, uere cornu regni spiritualis habet exaltatum, que non in se ipsa, non in rebus caducis et fragilibus, sed gloriatur in Domino Deo suo; iuxta eum qui dicit: Gaudete, iusti, in Domino, et omnia cornua peccatorum confringam, et exaltabuntur cornua iusti . Non ait, Ipse confringet, ipse exaltauit; sed, Ego confringam, et sic exaltabuntur.

Dilatatum est os meum super inimicos meos, etc.  Dum dilatatur cor meum ad exsultandum in Iesu, id est, in salutari tuo, dilatatur et os meum super omnes fidei et ueritatis inimicos, ad confitendum predicandumque nomen eius; quia et in angustiis pressurarum sermo tuus non est alligatus, nec in preconibus alligatus.

Nec est sanctus ut est Dominus, etc. Sanctos quidem ac fortes et angelos legimus, et homines; sed quantumcunque in sanctitate proficiat, quantumlibet perfectionis acquirat, ita sancta fortisque non potest esse creatura ut Creator; quia ille fortitudinis et sanctitatis largitor est, ista susceptrix. Quod uero ait, Neque enim est alius extra te, et non addit, Creator, uel Dominus, uel aliquid tale; singulariter  eternam eius existentiam designat, quam a creature fragilitate distinguens Psalmista: Mutabis, inquit, ea, et mutabuntur; tu autem idem ipse es, et anni tui non deficient .

Nolite multiplicare loqui sublimia gloriantes, etc. Iudeis et gentibus dicitur: Sufficiat hactenus de uestra quasi singulari gloria superbisse, iam modo transcensa per gratiam legis littera, calcatis Euangelii ueritate gentilitatis erroribus, Nouum Christi Testamentum simul fidei, et mandatum dilectionis ambo suscipite. Sed et nobis imperatur loqui sublimia, sed non multiplicare loqui sublimia gloriantes; hoc est, que sursum sapere et querere, non que super terram; uerum non plus sapere quam oportet sapere, sed sapere ad sobrietatem .  Gentilibus precipitur loqui sublimia, unius Dei ueri mysteria predicando, et non multiplicare eloquia sublimia, per multa deceptorum nomina errando.

Quoniam Deus scientiarum Dominus est, etc. Ideo uos necesse est altiora uobis non querere, et fortiora uobis non scrutari ; quoniam fons ac thesaurus sapientie et scientie, qui docet hominem scientiam: Dominus nouit cogitationes hominum, quoniam uane sunt .

Arcus fortium superatus est, etc. Intentio superba Iudeorum, qua semper opera legis saluari posse presumebant, defecit; exercitium artis dialectice, et quasi circumflexa ad deridendam fidei simplicitatem, philosophie secularis loquacitas eneruata est; cuncta postremo malignorum spirituum iacula ignita, inuicte  ueritatis sunt armis obtusa; quia stulta mundi elegit Deus, ut confundat sapientes; et infirma mundi elegit Deus, ut confundat fortiora .

Repleti prius pro panibus se locauerunt, etc. Iudei prius Scripturarum pane uiuo refecti, nunc ad conuiuium boni patris, qui reducem filium iuniorem grate suscepit, intra se dissimulantes, inter spirituales ecclesie dapes egent, et hospites quondam testamentorum, nunc gustantes uident, quoniam suauis est Dominus.

Donec sterilis peperit plurimos, etc. Esaias exponit, quia multi filii deserte, magis quam eius que habebat uirum . Septuaginta Interpretes posuerunt, Quia sterilis peperit septem. Saba quippe uerbum Hebreum, et septem designat, et plurimos. Sed et  illius editionis sensus elucet, agnoscentibus numerum septenarium, quo est uniuersa ecclesie significata perfectio. Propter quod et Ioannes apostolus ad septem scribit Ecclesias , eo modo se ostendens ad unius plenitudinem scribere; et in Prouerbiis Salomonis hoc antea prefigurans: Sapientia edificauit sibi domum, excidit columnas septem .

Dominus mortificat, et uiuificat, etc. Mortificat Synagogam, uiuificat Ecclesiam; uel eosdem uiuificat quos mortificat; ut existimemus, nos mortuos quidem esse peccato, uiuentes autem Deo in Christo Iesu. . uel certe iuxta illud intelligendum, quod ait Apostolus: Semper enim nos qui uiuimus, in mortem tradimur propter Iesum, ut et uita Iesu magnificetur  in carne nostra mortali . Sed melius et sine ulla controuersia de Domino fatemur impletum, qui mortuus reuixit, descendens ad inferna resurrexit.

Dominus pauperem facit et ditat, etc. Quos in presenti pauperes et humiles spiritu propter se facit, eosdem in futuro ditat in se, et subleuat.

Suscitat de puluere egenum, etc. Suscitat a mortuis Christum, ne caro eius uideat corruptionem; et eleuat ad celos, ne superetur a Iudeis persecutoribus, quorum traditiones Apostolus arbitratur ut stercora . Ipse namque egenus, ipse pauper factus est pro nobis, ut nos eius inopia ditaremur .

Ut sedeat cum principibus, etc. Hunc uersum exponit  ipse, cum sciscitantibus se his quos pauperes faciebat ut ditaret; humiliabat in terris, ut subleuaret in celis; quid mercedis habituri essent in futuro; respondit: Cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel . Et Salomon in laude fortis mulieris, id est, Ecclesie, uel cuiusque anime electe: Nobilis, inquit, in portis uir eius, quando sederit cum senatoribus terre .

Domini enim sunt cardines terre, etc. Non solum promontoria rupesque prealtas ad defensionem terreni orbis contra feruorem marine tempestatis opposuit, uerum multo magis pro conseruando Ecclesie sue statu, ne hanc ulla turbide persecutioni unda deiiceret, fixa fidelium suorum ac fortia corda  locauit. Eosdem ergo cardines orbem terre portantes, supra principes in thronis sedentes appellat. Et recte; quia quanto nunc humilius portant, et defendunt instantius, tanto tunc sublimius iudicanti. Horum cardinum qui domini sint, et non sua uirtute muniti, et beatus Iob meminit, dicens de Domino: Sub quo curuantur qui portant orbem. Qui ut inualidorum ualeant firmiter onera sustentare, inuicte fortitudini non cessant humilia colla submittere .

Pedes sanctorum suorum seruauit, etc. Actus piorum sensusque, quibus ad perfectiora quasi gradatim proficiunt, ab impiorum defendit insidiis; et iidem impii tenebrosis, quas bonis tendere, peribunt in machinis. Unde quidam sanctorum Seruatori pedum suorum gratias agendo decantat: Exsultabo in salutari  tuo, infixe sunt gentes in interitu quem fecerunt, etc. 

Quia non in fortitudine sua roborabitur uir. Ad superiora respicit. Idcirco impios, qui sua uirtute fidentes, auxilium diuinum querere despiciunt, in tenebris conticere, hoc est, ab agenda ceca impietate tandem damnatos silere oportet; quia non in fortitudine propria, sed in auctoris sui gratia roborabitur, quicunque uir appellari recte desiderat.

Dominum formidabunt aduersarii eius, etc. Aperte districti et ultimi iudicii diem tremendum prenuntiat; in quo quia Dominum formidabunt aduersarii eius, iam modo necesse est, nondum uisum illum humiliter formidemus, ut tunc eius uisa maiestate  gaudeamus. Sed et hodie Dominus ad struendam prauorum contumaciam, de celsis luminosisque Scripture sancte paginis, quos Spiritus eius ornauit, intonat.

Dominus iudicabit fines terre. Certum est Dominum non solum fines terre, sed etiam mediterraneas regiones iudicare. Sic ergo dictum est: Iudicabit fines terre; ac si diceretur, Etiam fines terre; quia non est qui se abscondat a calore eius . Sed melius intelligitur fines terre, extrema uel uniuscuiusque hominis uel totius mundi tempora dicere; quia qualis de corpore quis exierit, talis offeretur districti iudicis examini.

Et dabit imperium regi suo, etc. Post ultime examinationis discrimen, regnum Christi, quod infideles  modo despiciunt, ostensa diuine maiestatis sue gloria, sublime monstrabit. Cornu autem Christi non solum unigeniti Filii Dei, uerumetiam uniuscuiusque electi eius non inconuenienter accipitur. Unde ista ipsa in capite hymni huius, quo toto iuxta nomen suum gratiam Dei mirifice commendat, ait: Exaltatum est cornu meum in Deo meo. Omnes quippe unctos eius chrismate, recte christos appellamus, quod tamen totum cum suo capite corpus unus est Christus; nunc ex parte peregrinus in terra, tunc autem totus celesti sublimandus in patria. Recole hymnum beate Marie , et uide que similia de iudiciis et gratia Dei prophete, mater et Domini, mulier et uirgo senserint.



CAPUT u. Profanantibus Heli filiis sacerdotale officium, Samuel puer ministrat ante Dominum, accinctus ephod lineo, et benedicente Heli Anna fecundatur a filiis.


Et abiit Elcana Ramatha in domum suam, etc. Hec lectio docet, deuolutis ad peiora post incarnationem Domini Iudeorum doctoribus, eiusdem in Ecclesia Domini et Saluatoris magnalia totum diffamanda per orbem.

Abiit igitur Elcana Ramatha in domum suam, etc. uocata nuper ad fidem Ecclesia gentium, quod natiuitatem beati Samuelis significare diximus, abiit possessio Dei, que est ceterna eius sapientia, Christus, ad illustranda, sicut semper sanctorum suorum celsa corda fidelium et angelorum et hominum, que sunt  domus eius supra petram fidei fortissime contra inferi portas erecta. Ipse autem uocatus ad fidem populus, cernente etiam Iudaico, et admirante sacerdotio, Christi iussis humiliter quasi se semper conspicientes seruiebat.

Porro filii Heli, filii Belial, etc. Filii sacerdotii Iudaici, filii ceci luminis, siue absque iugo  exstitere, quotquot Christi doctrinam nesciebant; non diuine legis iussa, sed suarum statuta traditionum sequentes.

Sed quicunque immolasset uictimam, ueniebat puer sacerdotis, etc. Quicunque uitam suam eo tempore Domino consecrare decreuisset, ueniebant discipuli scribarum, Phariseorum, et principum sacerdotum, dum carnales eius consuetudines superne deuotionis  igni decoqui inciperent, et habebant rapacem mundi cupiditatem in operibus suis; cuius tridentem morsum describens apostolus Ioannes ait: Quia omne quod in mundo est, concupiscentia carnis est, et concupiscentia oculorum, et superbia uite . Et huius exempla, uel etiam doctrinas terrene cupiditatis mittebant in qualecumque audientis cor, id est, siue docibile, siue tardioris et angustioris ingenii, siue infirmum ac fragile, seu patiens aduersi, siue efficax dicendi, seu rusticum, minusque sonorum, quod uarietate minoris maiorisque ferrei, enei, siue testei uasis distinguitur; paruumque quem nuper quisque conceperat diuini amoris calorem pessimo attactu polluentes, non id quod lex statuit predicandi premium exspectabant, sed contra quod Deo  debebatur, obedientie munus sibi fieri cogentes; qua profecto fuscinula prauissima etiam nunc in ecclesia sacras hostias attaminant, quicunque accepto fidei mysterio, uel etiam ministerio uerbi sua querunt, non que Iesu Christi.

Etiam antequam adolerent adipem, etc. Tantum nequitia Pharisaice deceptionis progressa est, ut etiam antequam gratissime Deo dilectionis pingue munus offerendum docerent, quod ante ceteras uirtutum hostias ei singulare debet in ara cordis immolari, suum diuino cultui preferrent obsequium; dicentes miseris auditoribus, ut sue quisque concupiscentie carnalis illecebras, non etheree caritatis flamma Deo digne consumerent, sed in Conditoris  iniuriam minus castigatas pro libitu carnalium impenderent preceptorum. Hec autem suis auditoribus improbi non uerbis, sed rebus ipsis dicebant. Quorum simillima hodieque per magistros et sacerdotes Ecclesie fieri utinam nesciremus.

Erat ergo peccatum puerorum grande nimis, etc. Erat peccatum scribarum et Phariseorum grande nimis coram Domino, tametsi coram hominibus se per hypocrisin iustificantium ; quia ipsi homines cum essent, rescindebant preceptum Dei per traditiones suas; uel certe tollentes clauem scientie, et ipsi non introibant, et uolentes intrare prohibebant. Si autem grande nimis peccatum coram Domino commisere pueri, qui pecualium uictimarum carnes indigne tractabant: quid putas eos mereri  penarum, qui stultitia puerili Filium Dei conculcauerint, et sanguinem testamenti eterni pollutum duxerint ? Qui accipientes non diiudicant corpus Domini , id est, a communium uiliumque escarum perceptione, celestis uite mysterium minime discernunt.

Samuel autem ministrabat ante faciem Dei, etc. Ephod Hebraice, Latine superhumerale uel superindumentum dicitur; cuius nominis uestimentum ex auro, hyacintho, purpura, coccoque bis tincto, ac bysso retorta contextum, solis pontificibus concessum, Exodi Scriptura commemorat . uerum idem lineum sacerdotibus, Leuitis, ac ceteris quibusque usibile, et hic Samuelis, qui Leuita fuit, et infra sacerdotum, quos occidit Saul, ac Dauid coram  arca Domini ludentis, exempla testantur. Neque enim uneuitas octoginta quinque pontifices, sed minoris gradus potuit habere sacerdotes. Typice autem Ephod uarii coloris, multifariam in uiro sancto uirtutum gratiam monstrat. Lineum uero, quod de terra procreatum, longo iam exercitio suum peruenit ad decorem, candidissimam caste carnis mortificationem designat. Ministrabat ergo Samuel ante faciem Domini, puer accinctus ephod lineo; ministrabat Christus nostre infirmitati humilis in homine, corpus animamque semper ab omni uitiorum sorde mundissimam gestans. Non enim peccauit, nec malum coram Domino fecit: Qui sine iniquitatibus conceptus est, et sine delictis peperit eum mater sua. Ministrat populus Christianus Christo, carnem suam  crucifigens cum uitiis et concupiscentiis, castigansque corpus suum, et seruituti subiiciens.

Et tunicam paruam faciebat ei mater sua. Non solum castam et ab omni peccato liberam, sed et humilem per omnia Dominus carnem suscepit; quam ei facit Ecclesia, uel qui talem eum recte et saluberrime credit, uel quia non ignobile membrum Ecclesie uirgo, de qua ipse natus est, prefulget

Quam adferebat statutis diebus, etc. Et Ecclesia nunquam a Christo deserta, quem secum in occulto habet omnibus diebus usque ad consummationem seculi, solemnibus missarum diebus ad immolandum ascendens, carnis eius et sanguinis in uino ac pane secum mysteria defert. uerum et populo, quem Christo parit Ecclesia, humilitatis habitum facit,  quam per singularum incrementa uirtutum secum adfert, cum gratia Christi ad altiora proficiens, ut Patri luminum gratiarum uota rependat. Hec est uestis illa nuptialis, qua iuxta Euangelii parabolam , omnis qui solemnia regni celestis intrauerit, opus habet. Hanc et ipse Regis magni Filius, spiritualium auctor sacratorque nuptiarum, primus induit; qui procedens tanquam sponsus de thalamo suo, humiliauit semetipsum, factus obediens usque ad mortem . Quam profecto tunicam schemate paruam, sed uirtute maximam, nec in ipso mortis sue tempore scindere permisit eos, a quibus mortem sustinuit; quia ipsum quo ad mortem usque peruenit humilitatis exemplum, et in  morte seruauit.

Et benedixit Heli Elcane et uxori eius, etc. Benedixerunt Christo Ecclesie, conuersi ad fidem sacerdotes Iudeorum, de quibus scriptum est: Multa etiam turba sacerdotum obediebat fidei. Benedicendam in Christo Ecclesiam, uerbique semine multiplicandam per gentium nationes plerisque suis in typis sacerdotium uetus significat, et quasi tropice Christo loquitur: Reddat tibi Deus Pater credentes ex gentibus; ipsi enim sunt semen, cui benedixit Dominus. Pro fenore quod commodasti Domino, id est, pro illo singulariter sancto homine, quem de uirgine assumptum, unam tecum Christi personam, id est, Dei nomen habere uoluisti. Nam si non fenus Domino sanctum percepisset, nemo semen de femina  sterili putaret esse sperandum. Hoc est, si non homo per Deum glorificatus ad dexteram Patris sederet, nequaquam misera gentilitas, et preuaricationis sue conscia, ad multiplicationem seminis Abrahe potuisset pertingere. At dum Christus humani generis primitie Deo Patri commodatus est, datur exemplo eius fidelibus spes saluandi per illum, uiuendi in illo, moriendi pro illo, resuscitandi ab illo, et in eternum regnandi cum illo. Potest et ita dici, quod Ecclesia pro fenore quod Domino commodauit, semen ab illo meruit, cum pro populo, quem fidelem Domino deuotumque obtulit, ampliora, per mundum missis predicatoribus fidei, et deuotionis dona suscepit; que in quibuscunque gentibus audito Dei uerbo obedire neglexit, pro non dato fenore  uerbi Domino, repulsis a se doctoribus, seminis sancti multiplicationem habere nequiuit

Ditauit ergo Dominus Annam, etc. Dedit Dominus Ecclesie Spiritum gratie sue, quo ipsa fecundata genuit ei sobolem spiritualem, partim ad indaganda uel predicanda sancte Trinitatis sacramenta potententem, partim cum perfecto Dei et proximi amore sua simplicitate contemptam; quia suscepta ad tempus a Christo incarnationis humilitas, magni habita est apud Patrem; a quo omnis qui se humiliat, exaltabitur . Unde et in omnem terram exiuit sonus eorum, et in fines orbis terre uerba eorum .



CAPUT uI. Augent filii Heli peccatum, etiam monita sui patris contemnentes; et Samuel proficiens tam Deo quam hominibus placet.


Heli autem erat senex ualde, etc. In hac lectione mystice senescente et occasuro Iudaismo, Christi per Euangelium fama crebrescit. Heli ergo senectus multa, tempus prope finiendi sacerdotii legalis insinuat. Quod enim antiquatur et senescit, prope interitum est.

Et audiuit omnia que faciebant filii sui, etc. Non parua nec uniformis filiorum Heli trangressio, que et diuinam religionem et dilectionem proximi maculare non timuit. Supra namque legitur, quia de carnibus sanctis, non quod statutum in lege, sed quod sibi erat libitum, presumpserint; quia priusquam Deo sacer adeps adoleret, partem sibi de hostia  quam comederent presumpserint; quia crudam ab offerentibus carnem, sibi accuratius pararent, rapuerint; quia populum Domini transgredi fecerint: et, quod maxime horrendum est, in contemptum Creatoris cuncta que diximus egerint. Sed nunc quod fraternitatem lederet additur, quia mulieres populi, que ad orandum confluebant, polluerint; et infra, quod omnium malorum summa est, annectitur, qui nec correpti a Patre penituerint. Hec enucleatius diximus, ut per singula, lector, quid caueas memineris. uerum quod restat typica in parte complendum, sacerdotum doctorumque est, et uigilare in Domino, et ad uigilandum ceteros excitare, dicentes: Euigilate, iusti, et nolite peccare .  Sed et doctores mali dormiunt, et hoc cum mulieribus que obseruant ad ostium tabernaculi, quando pellicentes animas instabiles, nec ipsi intrant, neque eos qui uolunt uite ostium intrare permittunt. Tale erat quondam periture scelus Pharisee factionis; tale est et nunc in falsis professoribus Christiane religionis.

Et dixit eis: Quare facitis res huiuscemodi? etc. Corripuit delinquentes filios Heli, sed non audierunt. Et ipsa ueteris institutio sacerdotii, suos ministros iubet esse perfectos; sed scribe, pharisei et principes sacerdotum improbi, paternam sue legis ac sacerdotii uocem perituri contemnebant. uerum iuxta litteram non negligenter intuendum, quod corripuit quidem filios Heli; sed quia iuxta correptionem spernentes,  ut debuerant, abiicere supersedit, una cum ipsis disperiit. Quid ergo nos miseri, quid nostri similes merentur, qui gaudent ad uitia, qui emendare non audent, qui conscientiam sui metuunt; et quod cunctus populus clamitat, nescire se simulant?

Si peccauerit uir in uirum, etc. Utrumque ad filios Heli referendum. Peccauit enim in uirum, cum sacerdos uxorem uiri alterius religionis gratia uenientem constuprauit; sed hoc digna penitudine subsecuta dimittere poterat Deus. Non solum autem hoc factum est, sed et maiori miseria peccauit uir in Dominum, cum idem sacerdos fornicatione contaminatus, ad altaris sacro sancta mysteria non solum indigne tractanda, sed et indignus accessit. Et quidem terribilis contra Euiusmodi presumptores Heli  sententia personat, sed multo terribilior ipsius iudicis sermo, qui dicit: Quicunque dixerit uerbum contra Filium hominis remittetur ei; qui autem dixerit contra Spiritum sanctum, non remittetur ei, neque in hoc seculo, neque in futuro .

Puer autem Samuel proficiebat atque crescebat, etc. Senescente et deficiente Heli, puer Samuel proficiebat atque crescebat; quia reprobatio quidem fit precedentis mandati propter infirmitatem eius et inutilitatem; nichil enim ad perfectum adduxit lex, introductio uero melioris spei, per quam proximamus ad Deum.



CAPUT uII. ueniens ad Heli prophetam, que domui eius ob reatum contemptus sint euentura depromit.


uenit autem uir Dei ad Heli, etc. Hec lectio non figuris rerum, sed apertis prophetie dictis, totum illud uetus sacerdotium, quod de semine Aaron, nouo Christi sacerdotio, quod nunc in Ecclesia geritur, docet esse mutandum.

Nunquid non aperte reuelatus sum? etc. Non hec de proximo patre Heli, qui in illa Aegyptia seruitute fieri non potuit, loquitur; sed de ipso Aaron, cuius domui reuelatus est in Aegypto, quamque inde edoctam omnibus tribubus Isrel sacerdotii iure pretulit.

Et dedi domui patris tui omnia, etc. Omnia de sacrificiis populi, quecunque sacerdotes accipere decebat, filiis Aaron patris tui, quia eos in sacerdotium elegi, prebui.

 Et magis honorasti filios tuos quam me, etc. Non contenti parte quam uobis concessi, etiam primitias, que mihi debebantur, accipere tentastis; quod et de tempore, et de portione sacrificiorum potest intelligi; quia antequam adeps incenderet, optima queque sibi ne uictimis comedenda presumebant, sicut supra lectum est.

Propterea ait Dominus Deus Isrel: Loquens locutus sum, etc. Queritur qua ratione mutetur, quod promissum est perpetuo mansurum; sed recole sacerdotium Aaron umbram eterni fuisse sacerdotii, et promissionem eternitatis; intellige non ad umbram, sed ad umbratam pertinere ueritatem. Ne enim umbram figuramque putares sempiternam, ipsa quoque debuit eius mutatio prophetari. Quomodo  et de regno Saulis intelligendum, quod dictum est: Quod si non fecisses, iam nunc prepararet Dominus regnum tuum super Isrel in sempiternum . De quo opportunius suo loco tractabitur.

Nunc autem dicit Dominus. Absit hoc a me, etc. Mutans tempora, non mutans consilia Dominus, et electos ex gentibus in sacerdotium sibi spirituale conquirit, et contemnentes se filios Aaron, omni prorsus officii sacerdotalis ordine priuat.

Ecce dies ueniunt, et precidam brachium tuum, etc. Presto sunt hi dies, nullus iam de Aaron stirpe sacerdos eligitur; sed precisa est gloriatio sacerdotii legalis, non in Heli solius, sed in totius successione Leuitici generis; adeo ut ne minoris quidem ordinis sacerdos, qui presbyteri Grece, id est,  seniores appellantur, quisquam ibi querendus arbitretur. Unde manifestius Septuaginta Interpretes transtulerunt: Et non erit tibi senior in domo mea, quia senescunt quidem corporis etate de illa tribu innumeri, sed in domo Domini presbyteri gradu non donati.

Et uidebis emulum tuum in templo, etc. uidebunt posteri tui populum gentium, in fide que est, dilectum de templo utentem spiritualiter Scripturis et promissionibus Isrel.

uerumtamen non auferam penitus uirum ex te, etc. Non est filiis Aaron, tametsi multum grauiterque in Domini nece peccantibus, penitentie locus interdictus; sed si qui uolunt ex eis, ueniant penitentes ad ecclesiam, Christi altario participent, ceteris in  sue perfidie atque inuidie cecitate manentibus, in cuius exemplum pie dispensationis, pereunte cum filiis Heli, non est penitus ablatus ex eo uir ab altario Domini. Nam et in diebus Saul, Abias, nepos Phinees filii eius, sacerdotio functus scribitur .

Et pars magna domus tue morietur, etc. Pars magna domus Heli ad uirilem etatem ueniens mortua est, quando prodente Deg Idumeo, octoginta quinque sacerdotes sunt pariter Saulis furore trucidati . Sed et hodie maxima domus eiusdem portio, cum ad intelligibiles annos uenerit, perfidie sue mucrone uite premia perdit.

Hoc autem erit tibi signum, etc. Hec ad Heli et Samuelem  pertinent, quia et huius filiorum mors, et illius non de genere Aaron in sacerdotem electio, mortem non hominum, sed ipsius ueteris sacerdotii significat, nouique substitutionem, in quo Christus est in ecclesia sacerdos in eternum secundum ordinem Melchisedech. Quod autem ait Dominus, Qui iuxta cor meum et animam meam faciat; non arbitreris animam habere Deum, cum sit conditor anime; sed ita hoc de Deo tropice, non proprie dicitur sicut manus et pes, et alia corporis membra. Et ne secundum hoc credatur homo in carnis sue effigie factus ad imaginem Dei, adduntur et alie, quas utique non habet homo, et dicat Deo: Sub umbra alarum tuarum protege me ; ut intelligant homines de illa ineffabili natura non propriis, sed  translatis rerum uocabulis ista dici.

Et edificabo ei domum fidelem, etc. Domus fidelis, que sacerdoti fideli super petre fundamentum a uiro sapiente construitur, Ecclesia est; que ambulauit coram Christo cunctis diebus uite presentis, neque unquam porte inferi optimum eius retardare preualebunt incessum. Et pulchre dicitur, Ambulabit cunctis diebus; quia cum transacto labentium dierum excursu uenerit, melior dies una in atriis eius super millia, benedictionemque dederit, qui legem dedit, non habet ista domus quid ultra proficiat, ambulans de uirtute in uirtutem; quia uidebit Deum deorum in Sion, laudabitque eum beata in domo eius, imo et ipsa domus in eternum. Neque enim facile Samueli fidelis domus edificata potest intelligi,  cuius filii post auaritiam declinasse, neque in uiis illius ambulasse referuntur, nisi forte domus eius plebs quam regebat, accipienda putetur, de qua scriptum est: Et requieuit omnis domus Isrel post Dominum . Et ambulasse coram Christo Domini, uel ipso Domini coram Samuel, uel ipse Samuel, Saul siue Dauid interpretetur.

Futurum est autem ut quicunque remanserit in domo tua, etc. Et aliquanti quotidie non solum de sacerdotali, sed et de omni tribu Isrel, et cuncte simul in fine mundi reliquie gentis ipsius, ut reconciliati Deo possint, ueniunt ad ecclesiam; et, reprobatis uictimarum carnibus, uerbum consumans et breuians salutifere confessionis, et panem sacrificii spiritualis offerunt. Argentum quippe uerbum confessionis  fidei, nummus autem breuitatem eiusdem confessionis, que in Symbolo continetur, exprimit. Quod autem iste uir Dei, qui officio suo propheta esse ostenditur, ait: Quicunque remanserit in domo tua, hoc est quod Isaias ait: Reliquie salue fient . Et apostolus Elie uerba commemorans: Sic ergo, inquit, et in hoc tempore reliquie secundum electionem gratie salue facte sunt .

Dicatque, Dimitte me, obsecro, ad unam partem sacerdotalem. Ad ipsam plebem significat, Christo sacerdote preclaram; cui Petrus ait: uos autem genus electum, regale sacerdotium . Quod autem addit: Ut comedam buccellam panis, etiam ipsum sacrificii genus eleganter expressit, de quo dicit sacerdos  ipse: Panis quem ego dabo, caro mea est, pro mundi uita . Quia enim dixerat superius, dedisse cibos domui Aaron de uictimis ueteris Testamenti, que fuerant sacrificia Iudeorum, ideo hic dixit: Postulandum ad comedendum buccelam panis, quod est in Nouo Testamento sacrificium Christianorum.



CAPUT uIII. Caligantibus Heli oculis, Samuel dormit in templo Domini, et ad quartam Domini uocationem respondens, que sunt Heli uentura cognoscit, atque ipsi mane replicat, secundo etiam diuina reuelatione diuinatus.

 Puer autem Samuel ministrabat Domino coram Heli, etc. In hac lectione Dominus ceremonias sacerdotii legalis, et priusquam eas ipse per suam passionem consummaret, Phariseorum traditionibus  iam corruptas, ostendit omnibus modis esse mutandas, credente mox in eum et confitente Iudea, quia Deus uisitauit plebem suam.

Puer autem Samuel ministrabat Domino coram Heli, etc. Puer qui natus est nobis in carne, cernentibus Iudeorum sacerdotibus, per se perque suos euangelizantes discipulos Ecclesie primitiue sua dona ministrabat. Et sermo Domini erat eo tempore sui raritate pretiosus, quia messis quidem multa, operarii autem erant pauci . Nec erat Phariseus, Scriba, uel sacerdos, qui uisiones occultas, et dicta prophetarum manifesta populis expositione reseraret.

Factum est in die quadam, Heli iacebat in loco suo, etc. Lucernam Dei pro dignitate gradus Heli cognominat.  Lucernam autem per significationem recte sacerdotium uetus accipimus, in nocte quidem sub umbra seruientis populi pernecessarium, sed aspirante die noue gratie remouendum. Quia enim lucerna nocte clausis tantum in domibus lucens, latius spargere radios sui fulgoris non sufficit, sol autem exortus adeo cuncta foris intusque perlustrat, ut etiam ipsum lucerne iubar minus utile, imo exstinguibile reddat; non immerito hec legali scientie, que uni tantum Iudee domui, quasi intus clausa fulgebat, ceteris extra gentibus quasi ceci noctis horrore depressis, ille comparatur Euangelio, quod post illustratam Iudeam, etiam longas gentilitatis depelleret umbras. Quomodo autem lucernam sol oriens celaret, uel etiam exstingueret, ostendit apostolus,  qui de littera et spiritu loquens ait: Nam nec glorificatum est quod claruit in hac parte, propter excellentem gloriam. Si enim quod euacuatur, per gloriam est, multo magis quod manet, in gloria est . Heli ergo iacebat in loco suo, et oculi eius caligauerant, nec uidere poterat lucernam Dei, antequam exstingueretur sacerdotii ueteris ac legis cui seruiebat dignitas; que uigilare, stare in fide, uiriliter agere, et confortari debuerat tempore iam dominice Incarnationis, a prima sui status alacritate degenerans, quasi senio lassescente torpebat; nec dum que Christi sanguine consummata, maxima iam ex parte per deuteroses Phariseorum ueri sensus erat luce priuata.

 Samuel autem dormiebat in templo Domini, etc. Dominus inter predicandum ministrandumque spiritualia mortalibus suspensum ab exterioribus oculum mentis in superne atque intime lucis contemplatione defigebat. Templum quippe a contemplando, ubi et diuina et celestia sacramenta, dictum perhibent; ubi est arca Dei, id est, gloria summe Trinitatis, diuini totius sola conscia secreti. Unde loquitur in Psalmo: Prouidebam Dominum coram me semper; quoniam a dextris est mihi, ne commouear .

Et uocauit Dominus Samuel, etc. Arduum dicendi genus, quomodo ex tempore uocet filium pater ad cognoscenda sui secreta iudicii; seque ille adesse respondeat, qui ante tempus natus ex Patre loquitur: Omnia mihi tradita sunt a Patre meo . Et: Omnia quecunque habet Pater, mea sunt . Sed humano sepe more Scriptura de Deo, imo ipse de se in Scripturis Deus loqui consueuit, iuxta illud Euangelii: Neque enim a meipso loquor, sed sicut audio iudico; et omnia quecunque audiui a Patre meo, nota feci uobis . Itemque in Genesi dixit Deus: Faciamus hominem ad imaginem et similitudinem nostram . uocatus ergo Samuel a Domino, respondit: Ecce ego.

Et cucurrit ad Heli, etc. uocatus a Patre Christus, qui in illo erat semper, ad contemplanda perpetue sue miracula maiestatis, respondet se eterna presentia apud Patrem diuinitus esse mansurum; et inter hec repente apparens humanitas in carne, loquitur Iudeorum magistris: Et ipse, quem tanto  tempore querebatis, et in carne uenire desiderabatis, qui precibus uotisque fidelium crebro ad salutem mundi uocabar, adueni ego ipse, qui loquebar, ecce adsum.

Qui dixit, Non uocaui, etc. Negant se Scribe et Pharisei Christi quesisse aduentum; cuius natiuitate audita, non solum Herodes rex turbatus est, sed et omnis Hierosolyma cum illo. Reuersumque in templo dormire precipiunt, quem, a se discredendo repulsum, ad intuenda puerum patris arcana remittunt. Quem tamen iuuenem, hoc est, post tricesimum etatis annum, Dei Filium per nonnullos de suo numero credentes intelligunt. Et hoc est Heli post tertium Samuelis ad se aduentum intellexisse, quia Dominus uocaret eum; post tertiam annorum eius  decada Iudeos cognouisse, et credidisse quia iehsu est Christus Filius Dei.

Et adiecit Dominus uocare rursum Samuel, etc. Non pigeat nos iterare tractando, que nec Dominum loquendo, nec historicum piguit iterare scribendo. uocat Deus Pater Deum Filium, non sicut homo hominem, pulsato uerbis ere de loco ad locum uocando; sed hunc inuisibili presentia in se perpetuo manentem, etiam cum in terris hominem gestaret uisibilibus siguis ostendendo. Et quia Samuel ibi, ipse Deus, uel nomen eius Deus interpretatur, possumus et hoc recte dicere, quia Dominus Samuel uocauerit, quando Filium Pater incarnatum, miraculis Deum uerum demonstrauit, et ille responderit  Ecce ego. Cui idem Filius dixit: Ego in Patre, et Pater in me est .

Et dixit, Ecce ego, etc. Notet diligens lector, non eumdem semper allegorice interpretationis, quem ordinem esse ueritatis historice, sed modo pari, modo dispari, modo contrario ad inuicem statu conuersari. Pari quidem, ut Samuelis pueritia simplex, et torpens cecitas Heli, Domini Saluatoris humilitatem et perfidam Iudeorum stultitiam signat. Dispari autem, ut dubia Samuelis uerba dicentis, Ecce ego, quia uocasti me, ueram certamque Christi incarnationem premonstrant. Contrario, ut inferius, peccatum Dauid in sermone Urie misericordem Christi gratiam, qua gentes est saluare dignatus insinuat.

Porro Samuel necdum sciebat Dominum, etc. Porro  Saluator, cuius nomen Deus, necdum agnitus est a carnalibus omnia Patris semper nosse secreta, neque antequam baptizaretur, uidit et testimonium perhibuit Ioannes apertos ei celos, et uocem Patris super eum factam fuisse desursum. Sic ergo more sancte Scripture infantilis beati Samuelis ignorantia occultata in carnis infantia Filii Dei sapientiam demonstrat. Neque enim frustra dictum est: Quia in ipso sunt omnes thesauri sapientie absconditi , uidelicet in fidelibus, manifestari credentibus.

Et adiecit Dominus, et uocauit adhuc Samuel tertio. Tertio Dominus uocat Samuel, tertio consurgens ipse uenit ad Heli, et qui se uocauerit dicit. Tertio Filium Pater in carne uisibilem, signis Deum inuisibilem, monstrauit; in infantia uidelicet, in pueritia,  et in iuuentute. In infantia quippe, cum pastoribus et magis attestantibus per angelum stellamque radiauit. In pueritia uero, cum, annorum XII factus, in templo sapientia diuina preditum monstraret, ubi ipse dixit inter cetera: Quia in his que Patris mei sunt, oportet me esse . Porro in iuuentute, cum baptizatum Pater ipse de celis sua uoce signauit, dicens: Hic est Filius meus dilectus, in quo mihi bene complacui . At in singulis his quibus Dei Filius a Deo Patre declaratur, ipse se Filius hominibus hominem mortalem mortalibus offerens, adesse se, qui diu quesitus, exspectatus, et desideratus fuerit, indicauit.

Intellexit igitur Heli quia Dominus uocaret puerum, etc. Tandem post multa a Domino facta et dicta  magnalia, post Baptiste Ioannis expleta preconia, intelligunt sacerdotes, Scribe et Pharisei, quia iehsu qui in ueritate carnis puer natus est nobis, ipse in ueritate sempiterne deitatis paternorum sit summis contemplator arcanorum; moxque annuentes agnite fidei supernum illum, gaudia quibus nunquam abest contuenda petere, et que hominibus humanitus narrare debeat, a Deo Patre diuinitus cupiunt audire, ac, more amantium que facienda norunt, ipsi ut fiant admonent, quomodo nos sepius et ipsum Deum et angelos quod facturos scimus, ad ostendendam nostre mentis deuotionem, ut cito et instanter faciant, quasi annuentes hortamur. Dicimus namque homines de terra: Exsurge, Deus, et iudica  causam tuam . Excita potentiam tuam, et ueni . Benedicite Deum, omnes angeli eius ; et innumera huiusmodi.

Et dixit Dominus ad Samuel, Ecce ego facio uerbum in Isrel, etc. Que propheta superius ad Heli de iudicanda domo eius, hoc est, de abiicienda illius, et Samuelis substituendo sacerdotio predixit, eadem ipse Samuel facto ad se Dei oraculo cognoscit, eidemque Heli renuntiat; quia que prophetarum preconia definiendo ueteri et introducendo nouo, hoc est Christi Ecclesia, sacerdotio precinuerant, eadem ipse Christus in carne conuersatus, a Patre certius audita in occulto, qui mortalium non est accessus, palam Iudeorum primatibus et aperta uoce reuelat.

Idcirco iuraui domui Heli, etc. Domus Heli iuxta  litteram non uictimarum sanguine, quas filiorum eius iniquitas polluebat, expiari potuit, sed sanguine tamen est expiata martyrii, quando tot sacerdotes stirpis illius in ciuitate Nobe paterne hospitalitatis gratia sunt insontes exstincti . Iuxta uero consequentiam allegorie iniquitas domus Heli, imo totius domus Isrel, nullo hostiarum uel munerum bone actionis genere ualuit ad integrum mundari, donec ueniret Agnus Dei, qui tollit peccata mundi. Solus etenim sanguis Iesu Christi Filii eius mundat nos ab omni iniquitate .

Dormiuit autem Samuel usque mane, etc. Manebat Dominus in secreta quiete cum Patre, cum quo inuisibiliter omnia disponere et gubernare non cessat, exspectans quando, depulsa nocte uitiorum, uirtutum  hostia panderet, quando, legis umbra decedente, ueritatis euangelice lumina reserarentur, et statim ubi, in corde cuiuspiam afflante Sole iustitie, fidei conspiciebat iubar exortum, aperiens ampliora sui Spiritus dona, perpetue domus in celis sperandum promittebat ingressum. Quod non solum tunc in Iudeis, sed et in nobis usque hodie geritur; quicunque enim gratiam Christi aut nondum accepit, uel acceptam culparum meritis abiecit, huic in nocte cecitatis posito Christus, qui semper in sanctis uigilat, dormit, celestisque ei regni aditus occludit. At dum lucem sperande petendeque uenie recipit, confestim excitatus tanquam dormiens Dominus, ostia uirtutum, que incumbente perfidie uespera clauserat, aperit. Cui sensui congruit, quamuis sub alio tropo pulcherrime  concinit, quod ipse Dominus dum dormit, naute periclitantur; dum euigilat, liberantur .

Creuit autem Samuel, etc. Creuit Euangelii predicatio, et Deus erat in Christo, mundum reconcilians sibi. Creuit opinio Iesu, et abiit in totam Syriam. Unde Ioannes ait: Illum oportet crescere ; et de ueteris legis quasi Heli decessu, continuo subiungens: Me autem, inquit, minui.

Et non cecidit ex omnibus uerbis eius in terram. Nil terrenum in uerbis Domini reperies, uel nullus eorum qui terrena sapiunt eius spiritualia dicta comprehendit. uel certe ita dicendum, quod Dominus in carne moratus, gentilibus, qui ad comparationem Iudeorum  quasi terra ad celum fuerunt, uerbum committere distulit, quos tamen postmodum per apostolos est ad fidem uocare dignatus.

Et cognouit uniuersus Isrel a Dan usque Bersabee, etc. Et cognouit catholica, id est, uniuersalis Ecclesia, spiritualis uidelicet Isrel, que a principiis abrenuntiandi diabolo ad fontem usque baptismi perueniendo congregata est, quod fidei predicator esset iehsu Christus, qui uocatur Nobiscum Deus. Dan quippe interpretatur iudicium. Illud ecclesie tempus insinuat, de quo dictum est: Nunc iudicium est mundi, nunc princeps huius mundi eiicietur foras . Bersabee autem, que puteus iuramenti, siue puteus septimus, aut puteus satietatis interpretatur, plenam baptismi perceptionem designat, cum, exorcizato, abrenuntiato  et expulso de corde diabolo, fontem quisque regenerationis Spiritus septiformis gratie consecrandus et celestium donorum largitate satiandus intrauerit. Sed et ipse situs locorum non parum Ecclesie sacramentis alludit, quia uidelicet terminus Iudee terre Dan ad Septentrionem, ad Austrum exstitit Bersabee, quarum mysticam plagarum distantiam bene cognouit qui cum sponso canere nouit: Surge, Aquilo, et ueni, Auster, perfla hortum meum, et fluant aromata illius . Est autem Dan uiculus a Paneade in quarto milliario euntibus Tyrum, de quo et Iordanis fluuius erumpens a loco sortitus est nomen. Ior quippe fluuium siue riuum Hebrei uocant; quod et ipsum ad significandum baptizandi initium haud ignobiliter respicit.  Porro Bersabee ciuitas siue uicus in tribu Iuda, uergens ad Austrum, ut diximus. Cognouit ergo uniuersus Isrel, id est, uisioni Dei intentus Christianorum populus, a Dan usque Bersabee, ab Aquilone usque ad Austrum, id est, a catechumeno usque ad fideles, ab his qui nuper durissimos a se hostis antiqui flatus excluserant, usque ad eos qui lucidissimo iam sancti Spiritus sunt calore perflati, quia iehsu est Christus Filius Dei, et quia credentes habent uitam eternam in nomine eius. Potest in hac lectione persona beati Samuelis, ad ipsa quoque membra Christi, pure humilitatis merito sublimia referri, de quibus ipse dicit: Quicunque ergo humiliauerit se sicut paruulus iste, hic est maior in regno celorum . Quibus in templo Domini dormientibus, id est, ab exterioribus  mundi curis in sola superna uoluntate speculanda toto cordis lumine conuersis, quomodo multa que caligans senex et reprobatus Heli non uiderit celestium iudiciorum secreta pandantur, docet ipse Dominus, qui loquitur in Euangelio: Confiteor tibi, Domine, Pater celi et terre, quia abscondisti hec a sapientibus et prudentibus, et reuelasti ea paruulis . Ubi etiam in exemplum loci presentis humilitas coronanda penitentium, et superborum impietas damnanda premittitur, ut per hec manifeste que sapientibus seculi absconsa, que humilibus patefaciat arcana dixerit ostenditur.



CAPUT IX. Ceso ac fugato Isrel a Philisthiim, et filiis quoque Heli peremptis, arca Dei capitur; quo audito, ipse statim retro cadens perit et nurus eius, nato prius filio Ichabod, qui interpretatur inglorius.


Et euenit sermo Samuelis uniuerso Isreli, etc. In hac lectione deceptus sepe diu per exempla gentium Isrel, tandem accepta ad tempus Euangelii fide, non multo post ipsam pariter et doctores ueritatis amissurus fuisse signatur. Translatoque ad gentes Dei testamento, sacerdotii legalis simul cum coniuncta ei Synagoga, perditio subsecuta monstratur.

 Egressus est namque Isrel obuiam Philisthiim, etc. Egressus est populus, id est, post accepte legis notitiam, ad agenda palam bona opera  que didicit; expugnandumque, quantum poterat, gentilitatis errorem, quo impiorum corda ebriata, perpetuam uergebant in mortem. Unde bene Philisthiim cadentes potione dicuntur. Quo tamen in certamine Isrel non tam exteras gentes a scelerum pollutione reuocare, quam seipsum curabat, ne illarum exemplo periret, obseruare.

Et castrametatus est iuxta lapidem Adiutorii. Et omnem spiritualis sui belli fiduciam in eius constituit auxilio; de quo dicebat: Dum anxiaretur cor meum, in petra exaltasti me . Et alibi: Dominus petra mea et robur meum 

Porro Philisthiim uenerunt in Aphec, etc. Proficiente in Deo uero Isrel, falsorum multorumque cultores deorum continuo furor nouus inuidendi  eumque deprauandi corripuit; et hoc est Philistheos aciem in Aphec, id est, in furore nouo contra Isrel instruere, finitimas quasque gentes ab immundis edoctas spiritibus, ad scandalizandum Dei populum, peruerse religionis uel actionis exempla premonstrare, quod a tempore legis accepte, usque dum gratia Christi fecit utraque unum, nunquam agere destiterunt.

Inito autem certamine terga uertit Isrel Philistheis, etc. Orto inter Isrel et gentilium populos rerum uerborumque de uera religione conflictu, et hoc pro unius et ueri Dei cultu, illis pro idolorum defensatione certantibus, defecit fide Isrel, et procliuius ipse ad errorem gentium, quam gentes ad sequendam fidem eius potuere conuerti. Cuius tamen portio  non minima, ceteris licet peccantibus, ad defensanda uirtutum spiritualium perstabat castra redire. Neque hec ita allegorice super antiqui Dei populi statu interpretata putes, ut non etiam tibi tropologice conueniant. Nam et ipse quoties expeditione spirituali spiritus immundos expugnare niteris, non tua uidelicet uirtute fretus, sed in lapide confisus illo qui de monte precisus est sine manibus , solus diaboli regna prosternere nouit, mox iidem ueritatis inimici nouarum tibi atrium furorem, per singula bone operationis cepta opponunt. Caue autem ne terga mentis ferientibus peccando uertas hostibus, sed potius, iuxta quod admonet apostolus Iacobus: Resiste diabolo, et fugiet a te  . uerum quia scriptum est: uarius euentus est belli, et nunc hunc, nunc illum consumit gladius , si forte ad tempus cessisse et hostem uicisse contigerit, si etiam agros bone tue conuersationis fructiferos populasse, et prudentiam, fortitudinem, iustitiam ac temperantiam, quasi precellentissimas quatuor duces cuncta uirtutum turma subsequitur, se strauisse iactauerit, nec si tamen ipse castra optimi propositi, que iuxta firmam petram metatus es, deserere, sed magis humilitatis et penitentie remedio perditos uirtutum cuneos debes noua redintegrare militia; iuxta eum qui dixit: Si spiritus potestatem habentes ascenderint super te, locum tuum ne dimiseris, quia curatio cessare faciet peccata maxima . Instante igitur ab aduersariis  periculo certaminis, arcam feruentissime fidei auxiliatricem offer. Sed si et illam forte nequissimi ad horam uel heresim permiscendo, uel alio quolibet genere fraudis attaminando, subtraxerint, nec tibi superne pietatis auxilium deficiet, que ideo plerumque suos ad horam cadere permittit, ut, cognita propria infirmitate, cautiores postmodum in uirtutibus, ac perfectiores ad premia seruet. Denique arca post modicum leta domum regreditur, tuteturque urbis in arce bis denis permanet annis, quia per penitentiam sepe recepta uirtus animum ardentius quam ante turbinem tentationis poterat adimplet, eumque usque ad consummatum perfecte legis diuine decalogum, ac percipiendum perpetuo  celestis denarii gaudium, comitatur. uerum his morali expositione preoccupatis, redeamus ad ordinem lectionis, et in antiquissimo littere nemore noua spiritualis allegorie poma queramus.

Quare percussit nos Dominus hodie coram Philisthiim? etc. Consuluerunt sibi pro adipiscenda salutis uia doctiores quique tum temporis in populo Isrel, querendo, uidelicet, quare legem accipientes, legemque facere uolentes, eum perficere uel implere nequiuerint, quare sint percussi a Domino coram Philisthiim, id est, quare, permittente Domino, neque eos sua gratia iuuante, concupierint, legentes et diligentes legem, que dicit: Non concupisces . Inueneruntque tandem utile consilium, ut querentes Christi gratiam, que in legis Scriptura  patribus est sepe promissa futura,  gratiam quippe Christi in lege signatam reperire, per quem eam cupere liberari, hoc est arcam testamenti in Silo intra uelum tabernaculi positam reminisci, et ad promerende salutis auxilium a populo deferri. Diximus supra qua ratione Silo legis typum teneat.

Misit ergo populus in Silo, etc. Misit populus in futuram fidei sue deuotionem; et gratiam Dei super omnia excellentis, quam legis occasione didicerant, sibi adiutricem assumebant. Et notandum quod tempore toto querendi et afferendi ad se arcam quieta Isrel castra mansere; perueniente autem illa, sunt ab hoste turbata, quia populus idem dominice Incarnationis fidem, quam uenturam inhianter  querebat, uenientem iam respuere, et in quibusdam suis membris etiam persequi et odisse non dubitabat.

Erantque duo filii Heli cum arca federis Domini, etc. Et nomine et merito filii Heli designant quod populum Christo in carne non credere etiam sacerdotum illius temporis non parum culpa adiuuit. Ophni quippe, discalciatus, sicut et supra dictum est; Phinees, os mutum interpretatur. Quorum prior dissolutionem actuum, posterior etiam docendi inertiam signat, cum etiam perfecti quique sacerdotes, et incessu boni operis ornati, et predicationis esse debeant uoce liberi.

Cumque uenisset arca federis Domini in castra, etc. Nato in carne Domino, turbatus est omnis Isrel, et  predicante alii ad credendum, alii ad contradicendum mouebantur; et terrena prius conscientia celi laudes insonuit.

Et audierunt Philisthiim uocem clamoris. Et ad gentilium usque cognitionem fama dominice predicationis dixit.

Timueruntque Philisthiim dicentes: uenit Deus in castra, etc. Timuerunt pagani, cognoscentes ueri Dei aduentum in mundo, ad munienda suorum spiritualia castra fidelium; et multorum falsorumque numinum cultores, simul et culturas ingemuerunt esse perdendas, seque inuicem perfidi ad debellandam fidei ac ueritatis aciem confortarunt.

Non enim fuit tanta exsultatio heri et nudiustertius. Neque in lege, neque ante legem tam prompta fuere  corda credentium ad cuncta pro celestis regni desiderio, uel patienda que terris horrent, uel spernenda que libent.

Pugnauerunt ergo Philisthiim, et cesus est Isrel, etc. Pugnauerunt aduersarii ueritatis, siue homines, seu rectores corum, spiritus immundi, contra credentes in Christum; a quibus uel aperte seuientibus, uel occulte suadentibus, uel exempla prauitatis ingerentibus, alii uel negatione uel martyrio, cesi, alii ad deserenda instantius sue firme fidei sunt tabernacula repulsi.

Et facta est plaga magna nimis, etc. Plures ueniente arca quam antea ceciderunt: Quia si non uenissem, inquit, et locutus eis fuissem, peccatum non haberent, nunc autem excusationem non habent de peccato suo  . Possumus autem, iuxta mysticam numeri interpretationem, dicere quia quatuor millia uirorum ante aduentum arce perdiderit Isrel, in eis qui ante Incarnationis dominice tempus minus perfecte credendo, sperando, amando, et operando, legis iussa spernebant; allata autem arca, triginta millia peditum maiori plaga perierint qui sancte Trinitatis mysterium ex Euangelio, cum promissione denarii celestis, accipere renuebant.

Et arca Dei capta est, etc. Et regnum ablatum est a Iudeis, datumque est genti facienti fructus eius. Ordo quoque sacerdotii, qui se non recte gesserat, Domino iudicante, translatus est.

Currens autem uir de Beniamin ex acie, etc. Currens  et citam salutis sue curam gerens populus, qui pereuntibus ob perfidiam Iudeis remansit, audiens ab apostolis: Saluamini a generatione ista praua , uenit ad erudiendos eos qui, euacuati a Christo, adhuc in lege gloriabantur, et quasi tabernaculum Domini in Silo absque testamenti arca seruabant; utque facilius audientes ad penitentiam prouocaret, scisso prorsus omni uetusto habitu, et tota sue prisce fiducia fortitudinis pro nichilo despecta, luctuosus apparuit. Qui bene de Beniamin, id est filio dextere, genus duxisse perhibetur, quia nimirum Ecclesia, ad comparationem Synagoge, quia superna Ierusalem, uidelicet mater nostra, ad collationem presentis, quasi dextera ad leuam preminet. uir igitur iste Beniamineus uel populum Ecclesie primitiue,  uel ad aliquem illius eui doctorem, filium scilicet dextere fidei, uel certe apostolum Paulum, qui et Beniamin de tribu descendit, qui, nouissimus apostolorum cum sit, plus omnibus in predicando laborauit, insinuat .

Cumque ille uenisset, Heli sedebat, etc. Cum doctor Noui Testamenti, scisso littere indumento, apparuisset in Iudea, sacerdotium uetus adhuc, quamuis lumine amisso, sedebat super cathedram Moysi; sed contra Christum, qui est uia, ueritas et uita. Timebat enim, quod euenit, ne forte se reprobato, Christi ad gentes gratia transiret.

uir autem ille, postquam ingressus est, nuntiauit urbi, etc. Euangelizauit doctor, et penituit auditor. Audito quippe scelere, quod in Saluatoris nece commiserant,  compuncti sunt corde Iudei, et dixerunt ad Petrum et ad reliquos apostolos: Quid faciemus, uiri fratres .

Et audiuit Heli sonitum clamoris, etc. Et ad ipsas usque principum sacerdotum aures, penitentis ad exhortationem apostolorum populi fama peruenit, nec libenter accepta est. Denique loquentibus illis ad populum, superuenerunt sacerdotes, et magistratus templi, et Sadducei, dolentes quod docerent populum, et annuntiarent in Iesu resurrectionem ex mortuis. Nec distulerunt apostoli, quin et ipsis euangelizarent.

Heli autem erat nonaginta octo annorum, etc. Sacerdotium legale tunc temporis duo de perfectione, que ad uitam duceret, minus habuerat, fidem scilicet et  opera. Ideoque oculi, id est precones, illius caligauerant sensu, et Christum in lege uidere non poterant. uelamen namque erat super cor eorum, quod in Christo euacuatur.

Et arca Dei capta est, etc. Et crescente longe lateque apostolorum preconio ac fide populorum penitentium, gratia Dei Iudeis erepta est, sacerdotiumque illud legalium diu iudiciorum solio gloriosum, quia retrorsum cadere, id est, post se reuerti, et peccata, que olim reliquit, repetere non timuit; fracto superbie singularis ceruice periit, et hoc iuxta ostium illud, uidelicet quod ait: Per me si quis introierit, saluabitur : cui figurarum mysterio iuxta sedebat, sed ipsum perfidie merito non intrabat.

 Senex erat uir, et grandeuus, etc. Inueteratum erat id temporis sacerdotium illud, quondam opima uirtute glorificum et ipsum per sacerdotum principes, seniores populi, Scribas et Phariseos, qui etiam legis doctores uocati sunt, opportuno tempore plebi Isrel diuine legis, que decalogo complectitur, iudicia ostendebat. Sed et iuxta legis tropologiam quisque nostrum arcam testamenti et in tabernaculo custodire interius, et, cum tempus exierit, contra Philisthiim pugnaturus, secum debet offerre; hoc est, ipsam fidem et conscientiam firmam semper castamque cohibere; et, cum res poposcerit, contra immundos, uel homines, uel demones, belli spiritualis adiutricem deferre, que habeat duos sacerdotes custodes, gemine uidelicet dilectionis sollicitos sensus.  Neque enim quamlibet fidem, sed eam que per dilectionem operatur, Apostolus laude dignam ducit . Et si nobis forte pugnantibus immundi spiritus aut heretici fidei arcam eripuerint, ac sacerdotales piosque sensus necauerint, necesse est mox uir Beniamineus, luctuoso insignis habitu, id est, animus spe superne pietatis erectus, supplex et penitens adueniat, nostrique nobis reatus ad mentem errata reducat, et totam nostri rectoris urbem ad luctum lacrymasque prouocet, donec Deo miserante, redeat arca que capta est, meliorque in loco perditorum sacerdos, id est, castigatior, post penitentie sudores, nobis sensus cautiorque donetur. Nec tempus septem mensium, quo arcam tenuere Philisthiim, a significanda penitentie forma discrepat. Nam et  Spiritus sancti gratia, que septiformis traditur, penitentiam admissorum gerendam ac ueniam constat esse nanciscendam; et eamdem ueniam septem modis impet andam, Patrum sententia declarat. Denique expositores Psalterii, septem penitentie psalmos tradunt, quibus ad obtinendam remissionem peccatorum superne sit pietas imploranda. uerum sunt qui memoriam, agnitionem, doloremque culparum, non ad remedium flagitandum, sed instar Iude ad priorum scelerum augmentum conuertunt. Qui quoniam inueterati inter omnes inimicos suos, turbato pre ira Dei mentis oculo, lumen quoque fidei perdidere, sedem repente iudiciarie discretionis retro redituri, et mox perituri, relinquunt; et quamuis aliquandiu discrete uixisse, et bene seipsos iuxta legis  et Euangelii precepta gessisse uisi sunt , ingruente tamen articulo tentationis, misera morte succumbunt.

Nurus autem eius, uxor Phinees, pregnans erat, etc. Synagoga filii sacerdotii legalis commissa ad regendum, semen quidem uerbi a doctoribus acceperat, et uicina erat que Domino predicante fructum fidei, quem diu querebat, progigneret. uerum ipsa quoque post ruinam magistrorum incuruauit se a rectitudine uiuendi, et populi quidem turbam non minimam, sed ipsa, quia uite Auctorem occidit, morte mulctanda peperit.

Et uocabit puerum Ichabod, etc. Ichabod interpretatur  ue glorie, uel Decidit gloria, quod aptissime nomen huius temporis Iudeis congruere nemo fere est qui ambiget. Translata est autem gloria fidei de Isrel ad gentes, de Synagoga ad Ecclesiam; sed in fine mundi reuertetur ad Isrel. De translata ad nos gaudeamus; de transferenda a nobis patriam, que in plaustro noue conuersationis reducenda, timeamus.



CAPUT X. Tollentibus in templum Dagon arcam Dei Philistheis, primo ipse Dagon, deinde etiam populus ac terra digna ultione plagantur, manetque apud eos arca mensibus septem.

 Philisthiim autem tulerunt arcam Dei, etc. Hec lectio mystice suscipiente fidei testamentum  preputio, simulacra primo humilianda, nec mora funditus euertenda, eos quoque qui post agnitam fidem retro conuertuntur digna ultione plectendos, insinuat.

Philisthiim autem tulerunt arcam Dei, etc. Gentes susceperunt uerbum Euangelii a Iudea, ubi Dominus corporaliter natus, conuersatus, et passus, loca dispensationis sue mysteriis usque hodie sacra reliquit. Et asportauerunt illud fama felici in exteras usque mundi prouincias, que hactenus uitiorum flamma feruentes, carnis soluebantur illecebris. Unde bene Azotus, que Hebraice Erdod uocatur, iuxta pristinum nomen, dissolutionem uel effusionem, siue incendium significat.

Et intulerunt eam in templum Dagon. Et intulerunt  fidem in mundum, qui in maligno positus erat, et de quo Dominus ait: Cum fortis armatus custodit atrium suum, in pace sunt omnia que possidet; si autem fortior illo superueniens uicerit eum, uniuersa arma eius auferet, in quibus confidebat, et spolia eius distribuet . Fortis erat Dagon, quando stulta gentilitatis arma suo custodiebat in atrio. Fortior est arca fidei, que huic uictrix spolia impietatis eripuit, et hec pietatis arma et spolia fecit.

Et statuerunt eam iuxta Dagon. Et erexerunt ecclesias Christi in gentibus, manente adhuc nonnullis in locis idolorum cultura. Dagon quippe, qui interpretatur piscis tristitie, non solum persona, sed et nomine significat eum qui, auctor nobis miseriarum  ab initio existens, rex uniuersorum que in aquis sunt a propheta uocatur. De quo Dominus beato Iob sub Leuiathan specie plurima narrat . Et quem Tobias, qui interpretatur bonus Dei, se inuadentem angeli ducis hortatu undis abstrahit, exenterat, assat, comedit, salit, et secum ad medicamina simul et uiaticum portat. Id est, Dominus Saluator sue carnis escam appetentem diabolum diuina potentia superat, insidiarum latebris eripit; et abscisa ab eo membra iniquitatis, sapientie sale condita, ac sancti Spiritus igne decocta, in corporis sui, quod est Ecclesia, membra traiicit, perque alios aliis salutis auxilia prestat. Dum enim per eos quos diabolo ereptos saluat Dominus, et gentilitatem ab idololatrie deceptione saluabit, et Iudeos, de quibus carnem  suscepit, ab errore sue perfidie in mundi est fine saluaturus, patet profecto quid significet Tobias, cum per interanea conscisi piscis, et coniugem a demonio, et a cecitate liberat parentem.

Cumque surrexissent diluculo Azoti altera die, etc. Clarescentibus per fidei precones miraculorum signis, decidit idololatrie cultus, in eis qui ad Christum potuere conuerti; sed proditus licet et detectus, qui uanitas est, recuperatus est in eis qui contra ueritatem arma mouere perfidie.

Rursumque mane die alio consurgentes, etc. Crescente paulatim signorum celestium lumine, idololatrie confusa facie coram fidelibus Christi terrenum per omnia caducumque quidquid eatenus egere uel credidere confessi sunt.

 Caput autem Dagon et due plame manuum eius, etc. Caput omnis peccati, superbia diaboli, et opus idololatrie; quod quasi duabus palmis, impietatis professione, laudum et uictimarum ceremoniis agebatur, a cognato corpore, id est, a coherentibus sibi turbis seductorum abscissum iam, iamque foras mittendum, Christi augescente triumpho, parebat; qui quasi caput et manus Dagon trunci in limine iacere monstrabat, cum ait: Nunc iudicium est mundi, nunc princeps huius mundi eiicietur foras .

Porro Dagon truncus solus, etc. Porro populus, idololatrie abiecta et eliminata professione, atque operatione demoniaca, inter eos qui in fide processerant, quasi iuxta arcam Dei, humilis submissusque remanere, quam cum diabolo foras mitti, id est, ab  Ecclesie membris anathematizari, malebat. Nec ultra status Dagon sicut antea restauratus asseritur, quia post multa licet Ecclesie certamina cessatum, tamen a falsorum defensione deorum, et uni Deo uero est data uictoria Christo.

Propter hanc causam non calcant sacerdotes Dagon, etc. Propter causam, qua diabolus eiiciendus foras, et in fine damnandus est, omnes qui eum peruersa uel docendo uel operando sequuntur, ipso instigante, tempus eiusdem eiectionis et damnationis illius considerare et cauere detrectant. Quin antequam sui cultores ab iniquitate resipiscant, eorum sollicitus sensum quasi incessum mentis a preuidenda futura, uel sua, uel ipsorum perditione suspendit. Et  hoc usque in hodiernum diem, id est, usque dum eorum quisque lucem ueritatis agnouerit, quem perpetuo presentem qui sequitur, non ambulabit in tenebris. Nec timet calcare super limen Dagon in Azoto, quia prauorum, qui terrenis ardent desideriis, simul et capitis eorum diaboli, penam mente sedula contuetur et horret, insuper et limen suum conuersus ad meliora, paschali agni sanguine aspergere, id est, introitum et exitum suum dominice passionis mysterio munire, satagit. Dagon ergo truncati caput et pedes in limine suos ab eiusdem liminis tactu deterrent. Agni uero immaculati sanguis in limine suos se semper recolentes tutos ab hoste reddet, quia diabolus eis quos decipit considerandum finem, qui ad impia tartara ducat, et ipsorum subtrahit et suum.  Dominus autem quos redemit sue passionis et resurrectionis exemplo uitam semper docet sperare post mortem.

Aggrauata autem est manus Domini super Azotios, etc. Qui suscepta Dei arca super Dagon interitu dolent, ruinamque eius erigunt, in posterioribus feriuntur, eorumque a muribus terra demolitur, quia qui fidei agnitione uel etiam mysteriis imbuti, aut idola sterni, aut uitia sibi non tolerant interdici, quia retro respiciunt, immunditiam uite ueteris non relinquunt, et posteriora, que cum Apostolo  obliuisci et arbitrari debuerant ut stercora, repetunt. Ex his nimirum que eligunt puniuntur, ipsaque fit miseris causa pene, que delectatio erat culpe. Sed et si quid boni germinare  uidentur, qui oculos mentis retro tenent, et radix cogitationis ab immundis spiritibus et operationis fructus eruditur. Percussit autem Dominus non solum Azotum, ubi erat Dagon, sed et omnes fines Azoti, quia non tantum capitalium incendia criminum, in quibus apertum opus diaboli claret, sed et parua queque, et que hominibus extrema uel leuia forte peccata uidentur, districti iudicis sententia reprobans damnat. Denique omne uerbum otiosum, quod locuti fuerint homines, reddent de eo rationem in die iudicii .

uidentes autem uiri Azotii huiuscemodi plagam, etc. uidentes idololatrie dilectores potentiam Christi contra deos suos, nolunt fidem eius recipere, ne propter hanc solam cogantur omnem deorum suorum  turbam abdicare. uidentes falsi Christiani propter fidem Christi interdicta sibi peccata que amant, ipsam fidei religionem quantum ualent detestantur, ne huius occasione desideria quibus pro Deo seruiunt iubeantur exstinguere. Azotii per omnia, id est, effusionis, dissolutionis, et incendiorum nomine digni sunt, qui Scripture sacre precepta ideo scire nolunt, ne cognita debeant agere que didicerint; et propter Domini sententiam, qua nescientes uoluntatem suam minus uapulaturos dicit, nolunt scire que faciant: non intelligentes multum distare inter nescire simpliciter, et noluisse scire que scienda didiceris. Et hi ergo durum suis uoluntatibus sentientes, arcam a se scientie celestis impudici  repellunt.

Responderuntque Gethei: Circumducatur arca Dei Isrel, etc. Et hec arce circumductio tempori presentis eui congruit, ubi quisque lentorum ab alio magis dura uerborum Domini quam a se desiderat impleri. Sed et barbare nationes, quod graue satis est, si que Christi fidem nuper exceperint, mox desideriis mollibus eneruate, aliis hanc magis dandam quam apud se diutius estimant exercendam.

Illis autem circumducentibus eam, fiebat manus Domini, etc. Qui fidem transitorie nec fixa intentione percipiunt, non solum nichil commodi credendo merentur, sed et penam de pretio salutis miseri mereantur eternam.

Et computrescebant prominentes extales eorum. Et  meditatio cordis eorum interior ad posteriora ceca et immunda uite presentis relapsa, fetido cunctis fimo et cruore uitiorum plena foras apparebat; cui generi percussionis hereticorum uesaniam comparari, et ipsa Arii morte docetur; qui, fusis per posteriora uisceribus, cunctis finem heretica docendi, et hereticis digna supplicia subeundi principium, misere inuenit.

Miserunt itaque, et congregauerunt omnes satrapas Philisthinorum, etc. Multi hec hodie credentium de gentibus factis, etsi non uerbis, dicunt: Dimittite fidem, et reuertatur ad filios Isrel, ut tandem nobis excisis, illi secundum naturam inserantur sue oliue. Satius est enim ignorantes perire, quam cum ceteris peccatis pro fidei etiam, quam seruare nequimus,  preuaricatione damnari.

Et ascendebat ululatus uniuscuiusque ciuitatis in celum. Et murmur atque impatientia clamorque Sodomiticus falso fidelium insignis quibusque locis, uel personis, uel certe sensibus corporis, qui ad numerum ciuitatum Philisthiim quinque sunt, districtum iudicem latere nunquam ualet, qui tremenda sententia tempus huiusmodi prenuntians: uerumtamen, inquit, Filius hominis ueniens, putas inueniet fidem in terra 

 Fuit ergo arca Domini in regione Philisthinorum septem mensibus. Septem uniuersitatem rei cuiusque, siue temporis, aut numeri, seu certe plenitudinem gratie spiritualis exprimere solent. Mensis autem qui cremento ac decremento lunaris  luminis uariatur, statum Ecclesie inter prospera et aduersa laborantis, sed nunquam a Sole iustitie deficientis, insinuat. Fuit ergo, et futura est arca Dominice fidei in gentibus uniuerso tempore seculi, quo gratia Spiritus sancti septiformis Ecclesiam implere, et ad lucendum infirmis quasi subiectis sibi terris illustrare dignabitur. Sed et iuxta litteram presens lectio, que Philistheos arce Domini uicinia percussos narrat, docet ne immundus quilibet sanctis appropiare presumat; sed quicunque uel dominicum corpus accipere, uel sacratissima eius dicta tractare uoluerit, probet seipsum, et sic de pane illo edat, et de calice bibat, castigetque corpus suum, et seruituti subiiciat, ne forte aliis predicans, ipse reprobus efficiatur .



CAPUT XI. Docti a sacerdotibus ac diuinis Philisthiim, arcam Dei merita cum ueneratione remittunt, quam Bethsamite primi recipientes, uictimas Deo offerunt.


Et uocauerunt Philisthiim sacerdotes et diuinos, etc. Hec lectio typice docet fidem Euangelii, que nunc in gentibus celebratur, ad saluandas in fine mundi reliquias Isrel esse reuersuram. Philisthiim plagis eruditi, interrogant sapientes quid faciant de arca Dei, quomodo remittant eam in locum suum.

At illi: Si remittitis, inquiunt, in locum suum arcam Dei Isrel, etc. Et nos uidentes uindictam impiorum, manusque nostras lauantes in sanguine peccatorum, si gratie celestis arcam in locum  suum, id est, in proximorum corda, que hanc aliquando habentes errando perdiderant, remittere penitentiam suadendo disponimus, curandum summopere est, ne hoc uacui uirtutibus agere queramus, sed iuxta eum qui dixit: Et gratia eius in me uacua non fuit , primo ipsi recta agere, et sic alios instruere festinemus. Hoc etenim modo plagas eorum qui, accepto scientie dono, nil pro peccatis que commisere Largitori gratie rependere norunt, effugere poterimus. Sed et uniuersaliter Ecclesie prouidendum, ne uacua in fine seculi gratia fidei, id est, fructum uirtutum in gentibus, ultra non inueniens, ad Isrel saluandum remittatur; sed quomodo uenit redeat, que per magnos doctores nobis data est, per magnos reddatur et illi.

 Iuxta numerum prouinciarum Philisthiim, etc. Iuxta numerum quinque sensuum corporis, quos retro respiciendo contaminastis, quorum fructus omnes fidem male tractando perdidistis, iam modo per cuncta que uidendo, audiendo, gustando, olfaciendo, uel tangendo geritis, clarissima patientie, compunctionis, humilitatis ceterarumque uirtutum Christo debita soluite.

Et dabitis Deo Isrel gloriam, etc. Et confitemini quia Deus solus uerax, omnis autem homo mendax ; si forte auertat faciem suam a peccatis uestris, et omnes iniquitates uestras deleat, dumque uobis onus leuissimum pius miserator imponat.

Nunc ergo arripite et facite plaustrum nouum unum,  etc. Nunc, inquiunt, festinate, et uel uestris, uel fraternis in cordibus, exuentes ueterem hominem cum actibus eius, induite nouum, qui secundum Deum creatus est in iustitia et sanctitate, et ueritate ; et hoc in unitate catholice pacis, in qua tantum ad saluandum prodest quidquid boni agere potest, nobilesque gemina, id est, Dei et proximi, dilectione doctores, a peccati iugo liberos, spiritualium fidelium filiorum prole gaudentes, siue predicande fidei, seu portande fraterne necessitatis oneri, subiicite. Paruulos autem quosque et lactantes adhuc in Christo, donec in uirum perfectum proficiant, intra stratus sui modulum educandas cohibete.

 Tolletisque arcam Domini, et ponetis in plaustro, etc. Secretiora queque celestium arcanorum, imbutis nouo Christi mandato cordibus, imponite, nec non et uestre correctionis exemplo simul omnibus intuenda et sequenda coniungite, taliterque Ecclesiam ornatam, id est, et fidei mysteriis, et exemplis onustam uirtutum, ad querendas reliquias Isrelitice plebis emittite, neque unquam ab intuendis eius gressibus uestre mentis oculos auertite.

Fecerunt ergo illi hoc modo, et tollentes duas uaccas, etc. Fecerunt Philisthiim de arca secundum consulta sacerdotum suorum et diuinorum. Fecerunt et facturi sunt de Ecclesia fideles eius dispensatores iuxta presagia, uel futura precedentium sacerdotum et prophetarum; faciamus et nos de correctione  uel nostra, uel proximi, uidelicet Ecclesie membrorum iuxta imperium magistrorum spiritualium. Neque absurdum putet quispiam quod acta diuinorum et sacerdotum infidelium super Ecclesie prophetis et doctoribus interpretantes, spirituali mysterio redundare dixerimus; sed agnito potius allegorice locutionis usu, uideat qui legit ea quoque que non modo infideles, sed et aperta fronte Deo contraria molientes egerunt, ab egregiis expositoribus ad saluberrime pietatis obsequium typice relata. Nec minus sacrum uel mystica pietate plenum, quod Dominum persecutor impius in passione, purpurea uel alba ueste induit, spinis coronauit, aceto potauit, cruce suspendit, regem Latine, Grece et Hebraice scripsit, quam quod hunc in natiuitate pia  et inuiolata genitrix pannis inuoluit, in presepio reclinauit, pastores laudauerunt, magi adorauerunt; quod occisum discipuli electi aromatibus conditum, linteaminibus inuolutum, petrino in sepulcro positum, lapide magno clauserunt, et ne dubites ab hominibus qualibuscunque, tue tamen nature consortibus, utilia discere. Audi quid Salomon dicat: uade ad formicam, o piger, et considera uias eius, et disce sapientiam .

Ibant autem in directum uacce, etc. Ibant in directum doctores per Christum, que ducit ad regnum celorum. uia quippe Bethsames, id est, domus solis, ipsa est que dicit: Ego sum uia, ueritas et uita . Et alibi: Ego sum lux mundi; qui sequitur me, non ambulat in tenebris, sed habebit lumen  uite .

In itinere uno gradiebantur pergentes et mugientes, etc. Uno eodemque fidei et ueritatis calle gradiebantur gementes quidem, quasi homines, separari se ab his quos diligant; libentius tamen eos, ubi necessitas ingruerit, quam iustitie uiam deserentes ardentius ad uictimam passionis pro arca Domini properantes, quam fletu filiorum arcam deponere consentientes. uis probari que dicimus? Morante Paulo in Cesarea, superueniens a Iudea propheta, protestatus est eum alligandum Iudeis in Ierusalem, et tradendum in manus gentium . Ecce portatrix arce dominice uictimanda uacca prophetatur; et quidquid ad hec uituli, siccisne oculis  abscessum mortemque parentis exspectant, nobilior ceteris uitulus, et inter quatuor magna animalia hoc nomine insignis, quid egerint narret. Quod cum audissemus, inquit, rogabamus nos, et qui loci illius erant, ne ascenderet in Ierosolymam; sed quia non amore uel lacrymis filiorum ad dexteram, non ad sinistram deflecti poterat matris instantia, uide quid abitura plorantibus dicat: Quid facitis, flentes, et turbantes cor meum? Ego enim non solum alligari, sed et mori in Ierusalem paratus sum propter nomen Domini Iesu. uerum qui planctus infirmorum, quasi reclusorum domi uitulorum, quem de carnali spiritualium parentum amissione concipiunt, paulatim dum et ipsi profecerint, cessat. Dicit idem Lucas: Et cum ei suadere non  possemus, quieuimus dicentes: Domini uoluntas fiat.

Porro Bethsamite metebant triticum in ualle, etc. Porro ciues eterne lucis, fructus uirtutum maturos, quos humili corde protulerunt, in gaudia patrie celestis condere desiderabant; et eleuatis cordis oculis, ubicunque terrarum uidissent celestia, gauisi sunt.

Et plaustrum uenit in agrum Iosue Bethsamite, etc. Et Ecclesia ubicunque pectora Iesu Christo, Domino uidelicet claritatis eterne, et perpetue lucis inuentori, fructum ferentia uiderit, statim ibi, quasi requie post laborem querendi reperta, mansionem facere parat; talis semper Ecclesie profectus, talis eius erat in nationes aduentus, talis erit et reditus  ad Isrel.

Erat autem ibi lapis magnus, etc. Erat in agro Ecclesie lapis ille singulariter magnus, qui precisus de monte sine manibus creuit in montem magnum, et impleuit uniuersam terram. Et de quo Psalmista: Lapidem, inquit, reprobauerunt, edificantes, hic factus est in caput anguli ; uidelicet, ut faceret utraque unum. Et conciderunt persecutores Ecclesie compagem, que, ad exemplum Dominice crucis erecta, firmissimo noue gratie statu gaudebat. Insuper et magistros, atque eos qui infirmorum onera ferre sufficerent, martyrii flamma consumptos, gratissimam Domino uictimam, tametsi nescientes, mactauerunt. Ligna quippe plaustri noui, quod arcam Domini portarat, concisa sunt, quando,  facta persecutione in Ecclesia Ierosolymorum, omnes dispersi sunt per regiones Samarie et Iudee, preter apostolos. uacce super ea holocaustum Domino facte, quando, cunctis intimi amoris ardore compunctis, et in luctum lacrymasque solutis, Stephanus lapidatus, et Iacobus frater Ioannis est gladio cesus; innumeraque huiusmodi, relegens historiam ecclesiasticam, et infinita martyrum gesta, reperies. Quibus cunctis immanior temporibus Antichristi concisio plaustri huius, hoc est Ecclesie perturbatio, non dubitatur esse uentura. Neque aliquid uetat duas has uaccas, que arcam Domini referentes Isrelitis holocaustum sunt Domino date, super Enoch et Elia interpretari, qui tunc Iudeis  fidei gratiam aperturi, nec mora ab Antichristo mortem creduntur esse suscepturi. Nec mireris bene acta Bethsamitarum a nobis in contrarium interpretata, quia moris est Scripture sancte, et per bona malum, et bona per malum aliquando figurare. Denique quam plura in lege uictimarum genera, que, precipiente Domino, deuota mente sunt oblata, mortem Saluatoris, quam ab impiis suscepit, typice predicunt.

Leuite autem deposuerunt arcam Dei, etc. Ministri uerbi suscipientes fidem, et exempla uite sanctorum ab his qui in Christo precesserunt, non hec in uili aliquo terrenoque et imo pectore, uerum in his que in Christo firma uidere, posuerunt. Potest lapis ille magnus ad populum, qui in lege gloriatur , non inconuenienter referri; et arcam super lapidem positam intelligi, cum legis emulator populus fidem gratie susceperit.

uiri autem Bethsamite obtulerunt holocausta, etc. Quicunque sunt Christi Iesu, carnem suam crucifixerunt cum uitiis et concupiscentiis . Et alibi: Obsecro, inquit, uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem .

Et quinque satrape Philisthinorum uiderunt, etc. Precedentes quique in Christo, tandiu succedentium sibi in illo fidem et acta quasi specula contemplantur, donec et ipsos firmatos in fide et bene proficientes agnouerint; et sic, de illorum salute  securiores effecti, ad sue curande conuersationis habitacula recurrunt. Potest et de hypocritis intelligi, qui cum ad tempus uiam uite uideantur imitari, portas tamen Bethsamis, id est, Solis iustitie, propter instabilitatem sinistre mentis, non merentur ingredi.

Hi sunt autem ani aurei, etc. Omnes pro delicto Domino, parui et magni, fortes et infirmi, uasa aurea exsoluere, id est, splendida compunctionis et humilitatis, mansuetudinis et castitatis, ceterorumque spiritualium fructuum munera reddere opus habent. Quis enim mundus a sordibus? nec si unius diei, etiam sit uita eius in terra. Et si dixerimus quia peccatum non habemus, ipsi nos seducimus . Quis enim gloriabitur castum se  habere cor, qui non in aliquo de quinque sensibus notissimis a ueritatis calle deuians retro rexpexerit; aut non aliquando cogitatio uel bona eius actio sit insidiatoris antiqui dente derosa, ut pro his merito penitentie debeat flagitare remedia, et de uitiorum que fecit, uel tentamentorum memoria que pertulit, necesse habeat acrius exercendis insistere uirtutibus? Hoc est enim pro anis et muribus, corruptoribus atque corruptis, in quibus errans punitus est, aureos quinque Domino reddere correctum. Et pulchre cuiusque prouincie metropolis, cum adiacentibus sibi urbibus et uillis, unum murem et anum reddidisse dicitur aureum, quia tunc rite pro peccato debita soluimus, quando diuites, inopes, docti et indocti, quos distantia murate urbis, et uille muro  destitute, significat omnes in Christo unum facti, unam eamdemque Domini uoluntatem uidere, eumdem Christi bonum odorem percipere, pariter gustare quam suauis est Dominus, et una eademque uerba eius audire et facere, satagimus. At qui conuerti et penitentie debita pro peccato reddere contemnunt, nec ipsi manum districti Iudicis euadent, sed in interiores tenebras detrusi, non exient inde donec reddant etiam nouissimum quadrantem. De quibus supra sapientes Philisthiim meliora suggerentes, aiebant: Quare grauatis corda uestra, sicut aggrauauit Aegyptus et Pharao cor suum? Nonne, postquam percussus est, tunc dimisit eos, et abierunt? Quod est aperte de reprobis dicere: Nonne postquam eterne  mortis excepere sententiam, tunc primo peccare et bonos ledere desierunt?

Et usque ad Abel lapidem magnum, etc. Etiam fortes quique in fide, et qui ad sustentandam regendamque nutantis Ecclesie deuotionem sufficiant, et ipsi fragilitatis sue conscii dicunt: In multis enim offendimus omnes . Imo ipse summus lapis angularis, qui peccatum non fecit, nec inuentus est dolus in ore eius , pro nobis humana passus, loquitur: Que non rapui, nunc exsoluebam . Quem et in hoc aptissime lapis ille magnus, super quem posita est arca Dei, significat, quod confinium erat Isrel et Philisthiim. Confinium quippe ostenditur, a quo et illi quasi sua tributa exigunt, et super quem isti quasi suum, arcam Domini  ponunt. Ipse enim singulari pietate sue uirtutis onus Ecclesie portat, qui est pax nostra, et fecit utraque unum.

Que erat usque in illa die in agro Iosue Bethsamitis. Idem Iosue, qui supra iehsu est, et eumdem Dominum signat. Utrumque enim nomen Saluator interpretatur.

Percussit autem de uiris Bethsamitibus, etc. Non sacerdotes et Leuitas, quorum officii erat arcam portare; sed uulgus ignobile, cui nec uidendi eam fas erat, percussit. Quod ne pateretur, in Exodo populus a longe stabat et orabat, solusque Moyses ascendit ad Dominum. Soli namque scientia et actione perfecti, celestium contemplationi in hac uita mentem intendere norunt. At si qui minus perfectus  adhuc in humanis diuina tractare presumpserit, cauendum ne uel heresi, uel desperatione, uel alio quolibet discrimine reuerberetur eius inconsulta temeritas. Sed melius fortasse hec percussio plebis, que arcam Domini uidisset, in bono accipietur; quia quanto quisque amplius diuine secreta maiestatis aspicere ceperit, tanto mox, de se humilia sentiens, a tota sua trepidus uirtutum fiducia deficit. Qua se plaga saluberrima percussum tremebat qui dixit: Loquar ad Dominum meum, cum sim puluis et cinis . Nec non et Psalmista, cum ait: Oculi mei defecerunt in salutari tuo . Quod est dicere: quo altius sacratissima tui salutaris, id est, Iesu, arcana conspicio, eo mea citius, etiam que fortia rebar acta, uitali uulnere  percussus despicio. Hac se plaga non modo percussum, sed et mortuum gratulatur, qui dixit: Ego enim per legem legi mortuus sum, ut Deo uiuam: Christo crucifixus sum cruci . Cui etiam sensui quinquagenarius, uel septuagenarius, percussorum numerus, qui ad requietionem et spiritus sancti gratiam significandam principaliter respicit, astipulatur. Nam et septimam diem, et septimum ac quinquagesimum annum, lex sacrauit in requie. Sed et Spiritus sanctus, cuius septiformem gratiam Isaias scribit, quinquagesima dominice resurrectionis die primitiuam descendit in Ecclesiam. Cum enim nunc annos eternos in mente habendo negant consolari animam suam, solaque Dei memoria delectari  exercitantur, et deficit paulisper spiritus eorum, ipsi tunc, Spiritu Dei sublimati, perennem tendunt ad requiem. Utrique autem sensui concinit apte quod sequitur:

Luxitque populus, quod percussisset Dominus, etc. Quia et infirmantia uel nutantia sua membra, ut ad statum pristinum reformet, flendo laborat Ecclesia; et bene proficientium eque membrorum suorum, que concupisse et defecisse uidet in atrio Domini, studiis accensa, dulces salutifere compunctionis lacrymas fundit, dicitque uulnerata caritate: Ego sum, et anima mea liquefacta est, ut locutus est ; et cetera talia, quibus innumera Scripturarum loca, et totus quadragesimi primi psalmi refertus est textus.

 Et dixerunt uiri Bethsamite: Quis potest stare? etc. uiri domus solis, id est, superne patrie ciues, in terra peregrinantes; et si parum aliquid, et hoc raptum, de eterna, quam sitiunt, luce degustant, continuo se quam nichil de suo sint intelligunt, meritoque pauentes dicunt: Quia non iustificabitur in conspectu tuo omnis uiuens . Quia et si quis iudicio hominum stare uidetur, iam tamen in conspectu diuine Maiestatis iacere comprobatur; modestoque ac benigno consilio, post sublimem illum sibi soli Deoque cognitum dilectionis ardorem, proximis quoque minoribus, que capere ipsi sufficiant, munera scientie spiritualis impertiunt. Iuxta quod magnus ille ciuis Bethsamita dicebat: Siue enim mente excidimus Deo, siue sobrii sumus, uobis  . Et hoc est quod sequitur, dicentibus de arca Domini Bethsamitis:

Et ad quem ascendet a nobis? etc. Cariathiarim quippe que ciuitas siluarum dicitur, magnam uite perfectionem, sed minorem nimirum quam Bethsames, id est, domus solis, significat. Hec namque contemplationis sublimitatem, quia beati mundo corde Deum uidebunt ; illa communionem monstrat actiue conuersationis, qua suos quoque ferentia fructus exsultabunt omnia ligna siluarum ante faciem Domini, quoniam uenit, et mansionem apud ea facit. Et de Bethsamis arca Cariathiarim mittitur, quia diuina gratia nunc magnorum corda, ut summa per fidem contemplentur, inflammat, nunc humilium pectora inchoantium, ut multifaria bonorum  operum quasi poma gignant, adiuuat.



CAPUT XII. Bethsamitis ex parte percussis, eo quod minus digni arcam uidere presumpserint, Cariatharite suscipiunt et uiginti annis custodiunt. Deinde admonente Samuel, Isrel idolis relictis Domino seruit, offerente eodem holocaustum. Philisthiim Domino intonante terrentur et fugiunt. Samuel Isrel iudicat, et in Ramatha Domino altare edificat.

 uenerunt ergo uiri Cariathiarim, etc. uenerunt fortes Ecclesie, multiformi spiritualium actionum germine fecundi, et susceptam a celsis fidei contemplatoribus diuine uoluntatis cognitionem ad se suosque perduxerunt, collocaruntque hanc in alto corde illorum qui habitantis in se Spiritus sancti  gratia, templum Dei esse meruerunt, quibus dedit potestatem filios Dei fieri, credentibus in nomine eius , quos uoluntarie genuit uerbo ueritatis. Aminadab quippe, qui pater meus spontaneus dicitur, eum nimirum qui, cum sit Dominus celi et terre, nobis gratia Pater factus est, designat. Gabaa, quod interpretatur collis, et intelligendus est aliquis locus eximius in Cariathiarim, uel certe arx eiusdem fuisse ciuitatis, altitudinem perfecte actionis insinuat. In quo nimirum colle infertur arca Domini, cum diuina uoluntas ostenditur, hi sunt preordinati ad uitam eternam. Cuius ostensionem diuine scientie, quia nemo potest nisi humilis adipisci, recte accepturis arcam Cariathiaritis Bethsamite dicebant: Reduxerunt Philisthiim arcam Domini;  descendite, et ducite eam ad uos. Quod est aperte Iudeos in fine mundi credentes proximis ad fidem uocandis dicere: Reduxere nobis scientiam gratie gentes, que diu, nobis incredulis, eius sunt dono potite. Descendite de longo superbie fastu, et humile iugum fidei humiles corde suscipite. Quod etiam, sicut cetera lectionis huiusce series, quotidiano nostro statui et uariantibus diuersorum meritis potest aptissime congruere.

Eleazarum autem filium eius sanctificauerunt, etc. Sanctos quosque ac doctos, et filiorum Dei nomine elegere doctores, qui Ecclesie statum custodirent. Eleazar namque, qui Dei adiutor dicitur, illorum figuraliter cetum exprimit, qui dicere cum apostolo possunt: Dei enim sumus adiutores .  Et alibi: Ego plantaui, Apollo rigauit, Deus autem incrementum dedit 

Et factum est, ex qua die mansit arca in Cariathiarim, etc. Et hic actiue et contemplatiue perfectionis intuere distantiam. Ecce enim arca Domini, que uix una die qua uenerat in agro Iosue Bethsamitis perseuerare potuit; et non solum Gabaa, id est, arcem Bethsames ascendere, sed ne ipsas quidem eius ualebat plane portas intrare. Perueniens autem in Cariathiarim, et collem illius illata, uicesimum usque ibidem, multiplicatis uirtutum diebus, permansit ad annum, quia celestis uite contemplatio, degentibus in carne sanctis, uix ad momentum potest delibari. Corpus enim, quod corrumpitur,  aggrauat animam, et deprimit terrena inhabitatio sensum multa cogitantem . uita autem actiua multo prolixiore et temporum spatio, et cooperantium consortio fratrum ualet indefessa celebrari, adeo ut legis in ea decalogus, per Euangelii gratiam geminatus, uel certo corpore et mente consummatus, quasi uicesimus iam manentis secum arce annus proficientibus bonorum meritis probetur impleri.

Et requieuit omnis domus Isrel post Dominum. Extremam conuerse in fine Iudee felicitatem typice designat, ad quam tota premissa lectio specialiter, tametsi ad omnem ecclesiam potest generaliter referri. Ubi etiam iuxta litteram quidam putant, quia uicenario annorum numero, quo, manente in Cariathiarim arca, requieuit omnis domus Isrel post Dominum, et  modus et status temporis quo Samuel Isreli prefuerit ostendatur. Neque enim ut, quidam chronographi frustra turbantur uiginti anni, quibus ibidem arca mansit, usque ad octauum regni, Dauid annum, quando ab ipso Ierosolymam translata est, pertingere putandi sunt. Legimus namque inferius, in principio regni Saul eam fuisse in Gabaa Beniamin, dicente Scriptura: Et ait Saul ad Achiam: Applica arcam Dei. Erat enim ibi arca Dei in die illa cum filiis Isrel  Ideoque intelligere debemus, tacente licet Scriptura, reductam eam post hec de Gabaa Beniamin, in Gabaa, id est, collem Cariathiarim, unde regnante Dauid in Ierusalem transferretur. Non autem absque significatione mysterii credas arcam Domini sic uaria per loca mutatam, ut nunc  Dominum solis adeat, nunc ciuitatem siluarum subeat, nunc adiutrix inter castra pareat, nunc ciuitatem siluarum repetat, et dimissa Silo repulit tabernaculum Silo , ad ultimum montem Sion, quem dilexit, ascendit; sed et inde castra duci et reduci non omittat. Denique Urias cum Dauid loquens, tempore belli Ammonitici, sub pellibus eam fuisse designauit . Et hec usque ad tempora dedicationis domus Dei, qua perpetuam in sancta sanctorum sedem mansionis accepit. Nequaquam hec frustra, sed in Ecclesie typum gesta cognosce, que in multimoda, sed pacatissima, suorum diuersitate membrorum nunc theoretice uite dulcissima luce fruitur, gustando et uidendo quoniam suauis est Dominus, nunc actiue deuotionis condensa,  minore quidam mentis ardore uel lumine lactata, sed non minore bone operationis fruge fecunda subintrat; nunc contra aduersantis mundi pericula spiritualem uirtutum militiam armat; nec inter resistendum aduersariis sue fructifere conuersationis apta deserit, sedulaque precauet, ne, post agnita spiritualis uite mysteria litteralem legis obseruantiam quasi tabernaculum Silo, prepostera electione requirat; nunc in his qui iam de corpore egressi, seculi uariantis euasere labores, uisionem eterne pacis ascendit. Nec per eos tamen ipsos in celi iam sede regnantes, pro peregrinantibus in terra suis eque membris, et adhuc contra hostem dimicantibus, orando certare desistit, donec resurrectionis  coruscante gloria, que felix eius est dedicatio, in celestia sancta sanctorum perpetuo mortis triumphatrix euehatur.

Si in toto corde uestro reuertimini ad Dominum, etc. Hic figuraliter ostenditur, quomodo Dominus in Iudea docens, et miracula faciens, patiens et resurgens, ascendens in celum et Spiritus sancti gratiam mittens, non solum Iudeos, sed et gentes misericordie sue fecerit participes. Samuel itaque, suscepto post mortem Heli sacerdotio, uniuersam domum Isrel alloquitur ut auferant deos alienos de medio sui.

Et preparate corda uestra Domino, etc. Dominus, noui sacerdotii auctor, quod est secundum ordinem Melchisedech, apparens in carne, uniuersam domum  Isrel, id est, Deum uidere desiderantium Ecclesiam, docet auferre a se traditiones Phariseorum; et non solum opera, quod et lex docuit, sed ipsa etiam corda ad seruiendum Domino soli preparare, dicens: Audistis, quia dictum est antiquis: Ego autem dico uobis  Sic enim eos a cunctis hostibus in uita uentura posse liberari.

Abstulerunt ergo filii Isrel Baalim et Astaroth, etc. Idola hec Sidoniorum sunt; quorum Baalim superiores, siue ascendentes, Astaroth facturam exploratorum significant. Quicunque ergo filiorum Isrel ad predicationem Saluatoris uero Deo Patri seruierunt, omnes profanas cogitationes, que, de infimis in cor ascendentes, et non desuper a Patre luminum, inter data optima et dona perfecta  descendentes, superiores bonis esse cupiebant, eiecerunt; omnem de suo pectore spirituum immundorum machinam, qui circumeuntes caulas fidelium querunt quem deuorent, abstulerunt.

Dixit autem Samuel: Congregate uniuersum Isrel in Masphat, etc. Dixit apostolis Saluator, ut predicando uerbum Euangelii, uniuersum Isrel spiritualem in Masphat, id est, speculam, noue uidelicet ueritatis et uite, congregarent. A qua congregatione uniuersitatis, Ecclesia catholica Grece nomen accepit. In cuius unitate positos quosque ipse Patri Saluator orando commendat, qui ante passionem suam per apostolos orans ait: Non pro his autem rogo tantum, sed et pro eis qui per uerbum eorum credituri sunt in me, ut omnes unum sint . Et modo  quod idem faciat, Apostolus docet, dicens: Qui est in dextera Dei, qui etiam interpellat pro nobis .

Et conuenerunt in Masphat, hauseruntque aquam, etc. Quod haurientes aquam inter preces et ieiunia libauerunt Domino, indicium simul et exsecutio pie deuotionis est. Conuenerunt autem, predicante Domino, ad audiendum uerbum populi, hauseruntque compuncti de imo pectore fontem lacrymarum, quem effunderent quasi gratissimum Deo libamen, per oculorum uascula proferendo; abstinueruntque a cunctis mundi illecebris in illa gratie celestis illuminatione, confitentes peccata preterita, et Christi misericordiam flagitantes.

Iudicauitque Samuel filios Isrel in Masphat. Celi  non sunt mundi in conspectu eius , et in electis suis reperit prauitatem. Et illi ergo qui terrena transcendentes omnia, in specula supernorum, quam significat Masphat, ad Christum conuenerunt, qui filiorum Isrel, id est, uiri uidentes Deum, uocabulo preeminent, habent adhuc plura, unde quasi homines a districto iudice castigentur. Unde est illud Isaie: Et iudicabit in iustitia pauperes . Haud dubium quin ipsos quibus loquitur: Beati pauperes, quia uestrum est regnum Dei ; eosdem namque iudicans dicit: Adhuc et uos sine intellectu estis .

Et audierunt Philisthiim, quod congregati essent filii Isrel in Masphat, etc. Audierunt hostes ueritatis  quod, predicante Domino Euangelium regni, omnis eum populus libenter audisset; et ascenderunt immundi spiritus, principes uidelicet impiorum [unde et ab Apostolo  rectores tenebrarum uocantur] contra Ecclesie statum, imo contra unumquemque fidelium nefandis insidiis appetendum. De qua illorum pessima ascensione supra, nomen Baalim exponentes, tractauimus.

Quod cum audissent filii Isrel, timuerunt, etc. Timentes discipuli Christi a facie persequentium Iudeorum, uigilauerunt, iubente illo, et orauerunt ne intrarent in tentationem; dixeruntque subito tentationum turbine perculsi: Domine, salua nos, perimus. Qui etiam post eius ascensionem frequentius in pressuris orasse memorantur . Quod ipsum  nobis quoque tentatis, ut a timore inimici eruatur anima nostra, saluberrimum presidium prestat.

Tulit autem Samuel agnum lactantem unum, etc. Tulit Dominus innocentem, quem pro salute mundi unicum induerat hominem, et obtulit illum in altari crucis holocaustum integrum Patri. Et bene holocaustum, id est, totum incensum, bene integrum obtulisse perhibetur, qui sine iniquitate conceptus, natus, et in carne moratus, totum quidquid per hominem gessit, igne Deo Spiritus sancti dignum reddidit. Et orauit Dominus Patrem pro fidelibus suis, ut non deficeret fides eorum . Orauit et pro persequentibus se, ut ignosceretur eis tante noxa perfidie, quam nescientes incurrerunt . Et exaudiuit  eum Pater, hos in fide, quam pene amiserant, confortando; illos ad fidem, quam penitus nescierant, uocando.

Factum est ergo, cum Samuel offerret holocaustum, etc. Factum est cum Dominus semetipsum offerret hostiam Deo in odorem suauitatis, persecutores eius et in cruce positum eum blasphemare, uel deridere, et sepulto eidem uiam resurrectionis obstruere moliri, ut, ipso quasi eterna morte damnato, omnem fidelibus eius spem salutis eriperent. uerum, terra mota, fissis cautibus, monumentis apertis, exsurgentibus mortuis, ceterisque celestibus ad eius crucem uel sepulturam clarescentibus signis exterriti sunt hostes, et in diuersa fugati. Denique ad monumentum perterriti sunt custodes, et sancti sunt uelut  mortui. Et omnis turba eorum qui simul aderant ad spectaculum crucis, et uidebant que fiebant, percutientes pectora sua, reuertebantur. Necnon et in die Pentecostes, intonante desuper Domino, et per apostolos quoque, suas uidelicet nubes, celestia dicta resonante, deturbati fidei hostes, et cesi dictis eorum impenitendo, negando sunt alii contriti.

Egressique uiri Isrel de Masphat, persecuti sunt Philistheos, etc. Egressi apostoli de Masphat, id est, specula quiete sue conuersationis, persecuti sunt impios arguendo; et percusserunt eos a prisca, hoc est impietatis uita, paulatim gladio uerbi remouendo, donec ad societatem Ecclesie, que super Christum fundata est, perducerent. Bethcar namque, que interpretatur  domus agni, siue domus agnitionis, illum nimirum significat, qui, innocenter mortuus ex humanitate, paterna potenter arcana reuelat ex diuinitate. Super quam sibi domum diuine agnitionis locum dilecte mansionis inuenit, qui ait: Domine, ad quem ibimus? uerba uite eterne habes . Quam intrare desiderabat, qui humiliter pulsando rogabat: Domine, ostende nobis Patrem, et sufficit nobis . Didicerant enim ab ipso quia nemo nouit Filium, nisi Pater: neque Patrem quis nouit, nisi Filius, et cui uoluerit Filius reuelare . Et ideo recte domus agnitionis appellatur, per quem solum et ipse reuelatur et Pater.

Tulit autem Samuel lapidem unum, etc. Et supra quidem lapidem adiutorii, qui Hebraice dicitur Abenezer,  legimus; sed ibi preoccupando posuit historicus, hic autem et tempus et causam impositi nominis exprimit; qui Mediatoris typo preclarus, bene lapis unus uocatur, quia unus Dominus iehsu Christus, qui iustificat circumcisionem ex fide, et preputium per fidem; bene inter Masphat et Sen ponitur, hoc est inter locum quo dominice crucis erectum altare et ille singularis est agnus oblatus qui tollit peccata mundi, et inter eum quo diffusa per orbem terre potuit uerbi Dominici uictoria pertingere, qui et ipse locus pulcherrime super Bethcar, id est, domum agni uel agnitionis, iacet, quia eadem ipsa tota terrarum orbe Christi fulget Ecclesia. Nec frustra locus idem Sen, id est, nominatus dicitur, quia populus gentium, qui a finibus terre clamat ad Dominum, et ipse  cum Isrel audit: Gaudete, quia nomina uestra scripta sunt in celis . De quibus et alibi dicit: Et proprias oues uocat nominatim . Tulit igitur Dominus lapidem pretiosum, angularem, electum, hoc est semetipsum; et posuit inter Iudeorum et gentium populum, qui potenti sui Spiritus auxilio utrumque congregaret in unum, et de cunctis aduersitatibus mirabiliter ereptum usque ad contemplandam sue diuine maiestatis gloriam sustolleret; cuius nimirum uisioni, qua nichil est melius , quia maximo bono letabimur, bene ualde dicitur: Quia hucusque auxiliatus est nobis Dominus. Unde et in Euangelio Dominus, quasi  pro summo et incomparabili bono fidelium populo promittit, dicens: Qui autem diligit me, diligitur a Patre meo, et ego diligam eum, et manifestabo ei meipsum .

Et humiliati sunt Philisthiim, etc. Prouenientibus ad lapidem illum auxiliatorem, cui Psalmista iuxta Hebraicam duntaxat ueritatem decantat: Esto mihi in lapidem fortissimum, et in domum munitam, ut salues me, quia petra mea et munitio mea tu es , humiliabuntur hostes nostri, neque apponent ultra uirtutum nostrarum incursare terminos, cum, nobis apud Dominum glorificatis, se uiderint esse deuictos. Nam in hoc nobis seculo laborantibus, nunquam tentationum bella deerunt.

Fucta est itaque manus Domini super Philisthiim,  etc. Facta est gratia Christi ad conterendos hostes Ecclesie primitiue cunctis quibus lux Euangelii uiguit in Iudea, nec adhuc discredendo et persequendo repulsa est. Et reddite sunt anime quas deceperant immundi uel doctores uel spiritus, reducteque ad Ecclesie societatem, ab his que a bonis operibus steriles permansere, usque ad eas que non solum sibimet infructuose durare, sed et frugiferas quasque male premere satagebant. Accaron namque in sterilitatem, Geth uertitur in torcular. Et quidem de sterilitate patet intellectus, quia omnis arbor que non facit fructum bonum excidetur, et in ignem mittetur . Torcular uero, quod et persecutores bonorum significet, et Psalmi pro torcularibus inscripti, et ipsa torcularium actio demonstrat. Sunt namque  ligna radice excisa, fronde et cortice nudata, atque omni prorsus spe fructificandi priuata, ad solam uuarum siue oliuarum conclusionem pressionemque compacta. Quarum dum, pondere pressa, comminutis gigartis, follibusque uacuatis, musta letissima ac pinguissima olei fluenta manauerint, fructus quidem pretiosi liquoris apothecis inditur, at resides teste foras mittuntur. Ipsa uero torcularia fructu ut ante uacua, solum quando torquendum quid ceperint, inhianter exspectant, donec et ipsa post longam pressure consuetudinem uetustate contrita, flammis exurenda tradantur. Sic nimirum, sic Ecclesie tortores non solum uirore fidei, foliis confessionis et operationis bone fructibus carent; sed et fructuosas misericordie et dilectionis, ceterarumque uirtutum,  studiis animas usque ad carnis absolutionem fatigare non cessant. Non enim post hec habent amplius quod faciant, cum et puluis reuersus fuerit in terram suam, unde erat, et spiritus redierit ad Deum, qui dedit eum, et ipsi bonis semper aduersarii, perpetuos tempore debito gehenne trudentur in ignes. uerum quia de talibus nonnulli salutem quam in protoplasto perdidere, Christo miserante, recipiunt, recte dicuntur Isrel sue ciuitates ab Accaron usque Geth, id est, a sterilitate usque ad torcular, esse reddite. Accaronita quippe Sergius Paulus proconsul, Accaronita erat Dionysius Areopagita. Getheus uero iuuenis ille minarum et cedis aspirans in discipulos Christi. Denique nobilissimum illum botrum gradu, nomine et passione coronatum, in primitias Ecclesie  Christo offerendum, lapidum pressura comminuendo, sarcina carnis exuerat. Sed dum illi de gentilitate ad fidem, iste de persecutore etiam ad apostolatus gratiam peruenit, profecto sterilitas et torcular urbes, quando ab hoste capte sunt, ab Ecclesia recepta.

Eratque pax inter Isrel et Amorrheum. Erat post ascensionem Domini, confirmatis fide Ecclesiis, pax nostra, que fecit utraque unum, inter eos qui de Iudeis et eos qui credidere de gentibus. Erit et in te, cum uerus Isrelita, id est sine dolo uiuis, pax cum hoste quondam amaro, quod interpretatur Amorrheus, cum deuicta in te uitia cuncta uirtutibus fauere docueris, et membra que fuerant arma iniquitatis  peccato, feceris arma iustitie Deo. Nam et in tua mente quandiu ueri Samuelis gratia uiuit et regnat, tametsi peccato ad integrum carere quasi homo non possis, quidquid sordide tibi cogitationes, uirtutum spiritualium quasi insidiatrices, Philisthiim manus abstulerint, quotidiano eius iuuamine recipies, et in terminos bonorum operum tuorum etiam ipse liberabis de manu Philisthinorum, quia patientia pauperum non peribit in eternum. Et quamuis media in acie inuulnerabilis esse non possis, cursu tamen consummato, uite corona donaberis.

Iudicabat quoque Samuel Isrelem, etc. Iudicat Dominus Ecclesiam omni tempore, quo hanc in terris peregrinantem diuine presentie sue luce uiuificat. Iidem enim sunt dies Christi, qui dies Ecclesie. De  quibus in Euangelio loquitur: Quandiu in mundo sum, lux sum mundi . Quos alibi manifeste determinans, ait: Et ecce ego uobiscum sum omnibus diebus, usque ad consummationem seculi . Iudicat autem eam, uel aduersis erudiendo, uel illustrando donis, uel liberando a gente non sancta, uel ad regna superna perducendo. Itaque occulta presentia per singulos electorum discutiens, spem, fidem et dilectionem eorum, quantumque in supra dictis uirtutibus quisque profecerit, uel per se ipse qui nouit occulta cordis, uel per magistros quotidie spirituales examinans. Nam quod annus hominem figurando denuntiet, probat et hoc, quod humores quatuor notissimi, quibus corpus uegetatur humanum, totidem annuis temporibus concordissima qualitatum  ratione sociantur: ueri sanguis, cholera rubea estati, autumno cholera nigra, flegmata hiemi. Quod autem memorate ciuitates totidem prefatis uirtutibus recte comparentur, ipsa earum nomina indicio sunt, quarum Bethel in domum Dei, Galgal in rotam, Masphat transfertur in speculam. Domus enim Dei signat eos qui, nuper fidei mysterio suscepto, templum iam sunt sui Creatoris effecti. Rote typus alludit eis qui, spei certitudine confirmati, citum de hoc seculo transmigrandi cursum mentis sumpsere. Specule uocabulo exprimuntur hi qui, caritatis excellentia perfecti, quamuis adhuc in carne degentes, claustra carnis didicerunt eterna speculando transire. Et quidem supra Samuel Isrel in  Masphat congregasse, ibique iudicasse, contra hanc debellandam Philistheos ascendisse, sed, ipso holocaustum offerente, uictos aufugisse, narratur. Nunc autem et alias duas, quasi socias illi, ciuitates circuisse refertur, quia principalis, que Ecclesiam congreget, et cuncto ab hoste muniat uirtus, caritas est. Sed ut digne ad hanc ualeat perueniri, fidei necesse est, que purificet corda, et spei, que ad superna prouehat, primo munere curentur.

Reuertebaturque in Ramatha, etc. Reuersus est Dominus in celum corpore semel ascendendo, peracto sue dispensationis officio; reuertitur quotidie presentia diuina, qua semper ubique totus pertingit a fine usque ad finem fortiter, et disponit omnia suauiter. Ibi est enim caro, quam pro nobis induit et  glorificauit; ibi aula beatorum et angelorum et hominum; ibi promissa nobis ex Deo habitatio, domus non manufacta, eterna in celis. Unde bene Ramatha excelsa eius dicitur; et ibi corpore positus ipse iudicat Ecclesiam, uel peregrinantem adhuc in terris castigando, donec ad celestia perducat, uel secum iam manentem, dignas cuique pro meritis sedes distribuendo, ubi in domo Patris sui mansiones multas habet , sciens quia omnia dedit ei Pater in manus, et potestatem dedit ei iudicium facere . Ibi etiam intra uelum celi, et eterna sancta sanctorum, supernorum corda ciuium, unum Patri edificabat altare. Ex quo, sue caritatis igne flammato, perpetue laudationis odoretur incensum dicentium, Sanctus, sanctus, sanctus Dominus Deus exercituum,  plena est omnis terra gloria eius . Et iterum: Salus Deo nostro, qui sedet super thronum, et Agno ; et cetera talia, que illic adductus in Spiritu sepe replicanda, semper memoranda, dilectus ille discipulus audiuit. Hactenus de mutatione ueteris sacerdotii in nouum, sub Heli et Samuelis specie transfigurata, primo nostre expositionis libello perstrinxisse sufficiat, ut regni quoque mutandi latiora mysteria, que per Saul et Dauid presignata sunt, ab alio liberius scrutemur initio, non nostro fidentes ingenio, sed illius per omnia iuuamini innitentes, cui tota prophetie Scriptura deseruit, cuius regni non erit finis, et est sacerdos in eternum secundum ordinem Melchisedech.



LIBER SECUNDUS



PROLOGUS.


Quoniam in hoc libello, id est, secundo nostre allegorice expositionis in beatum prophetam Samuelem, de fine ducatus eiusdem Samuelis, et de initio regni Saul, auxiliante Domino, sumus pro modulo nostro dicturi; uisum est loco proemii, de tempore quo quisque eorum Dei populo prefuerit, aliqua tractare; et quia Scriptura sancta de hoc tacere uidetur, qui uerisimilius estimari possit, sollicita inquisitione scrutari. Et quidem non defuere, qui ambos  non amplius tredecim annis preesse dicerent; eo quod scriptum sit: Et factum est, ex qua die mansit arca in Cariathiarim, multiplicati sunt dies; erat quippe iam annus uicesimus . Putantes arcam uiginti annis in Cariathiarim mansisse; et hos a principio Samuelis, usque post septimum Dauid annum, quando in Ierusalem regnare incipiens, eam illo adduxerit, esse computandos; cum Scriptura manifestissime testetur, temporibus Saulis pugnante Isrel aduersus Philisthiim, eam fuisse cum populo  in castris. Possitque uerius multo uideri, uiginti annos qui dicti sunt, si tempus mansionis arce in Cariathiarim designant, ad hoc usque tempus potius, quam cum Dauid eam inde duxerit, esse numerandos. Sunt qui suis Samuelem in Chronicis pretereundum penitus esse putarent. Sunt qui ei septuaginta annos, qui Sauli triginta adnotarent. Sunt qui, iuncto amborum tempore, quadraginta eos annos populum rexisse perhiberent. Sed unde aliquid horum affirmari debeat, inuenire nequimus. Unde autem cassari omnia, et destrui possint, facillime patet. Dicit enim manifeste Scriptura: Factum est igitur quadringentesimo et octogesimo anno egressionis filiorum Isrel de terra Aegypti, in anno quarto, mense Zio, ipse est mensis secundus regis Salomonis super Isrel, et  edificare cepit domum Domino . Replica ergo Iudicum tempora, et inuenies quia Othoniel quadraginta annis populum rexerit, Ahud octoginta, Debbora quadraginta, Gedeon quadraginta, Abimelech tribus, Thola uiginti tribus, Iair uiginti duobus, Iephte sex, Abessan septem, Haialon decem, qui in Septuaginta Interpretibus non inuenitur: Labdon octo, Sanson uiginti, Heli quadraginta, qui simul faciunt annos trecentos triginta nouem: quibus adde quadraginta annos itineris ab Aegypto, totidem regni Dauid, quatuor Salomonis, fiunt quadringenti uiginti tres: minus uidelicet quinquaginta et septem, a quadringentis octoginta, qui necesse est anni quinquaginta septem residui Iosue, Samuelis, et Saulis temporibus expendantur; sed quomodo diuidamus,  Scriptura non docet. Si chronicorum sequentes auctoritatem, uiginti quatuor Iosue damus, ceteri duo plus quam triginta non habent. Si Sauli quadraginta, reliqui duo non amplius quam decem habent et septem. Ergo ut aliqua querendi uia pateat, reuoluamus scripta Iosephi, qui doctior de talibus, preter diuina eloquia, nemo facile reperitur. Et inueniemus in Antiquitatum eius historia, Iosue XXuI annis, Samuel duodecim, Saul uiginti populo prefuisse regendo; qui simul fiunt anni quinquaginta octo. Nec turbare nos debet unum quod quadringentis et octoginta superest. Siue enim Scriptura more suo plenariam summam ponens, unum quod supererat, minime curauit addere: siue, quod magis credibile est, Iosephi scriptura per incuriam longe etatis unum  alicubi, ut fieri solet, adiecit. Neque enim putandum est, in Scripture sancte litteris errorem factum; que cum multis aliis in locis dissonet, in Iudicum tamen catalogo per omnia inter Hebraicam ueritatem et Septuaginta Interpretum editionem concordat, preter unum duntaxat Haialon, quem illi funditus omisere. Cuius omissio Grecorum chronographos Hebraice ueritatis inscios cegit, neglectis Iosephi scriptis, Samueli et Sauli quadraginta annos, Iosue uiginti septem dare. uidebant enim se aliter ad quadringentesimum octogesimum numerum, quem annis Haialon adimplere non nouerant, peruenire non posse: quibus se nouem annos Iosepho, quem ignorare nullatenus poterant, ut Scripture satisfieret,  addere licuit. Cur non et nobis simili necessitate conclusis, liceat unum saltem computo illius annum subtrahere, ac Iosue uiginti quinque annos, Samueli et Sauli triginta duo adnotare? ne plus iusto historicis credendo, Scripturam soluere uideamur: que absolute quadringentesimum octogesimum egressionis ex Aegypto annum, quartum esse Salomonis asseuerat. Quod si ita scriptum esset: Factum est post CCCCLXXX annos egressionis ex Aegypto, quarto anno regni Salomonis, nulla omnimode esset controuersia, quia superfluus annus ipse esset quartus Salomonis. Et ne quis dicat falsam nos sequi regulam quadringentorum octoginta annorum, quasi CCCCCCLXXX sint potius iuxta quedam exemplaria computandi, ipse sacre interpres historie cum Temporum  librum transferret in Latinum, ubi ad quartum Salomonis annum perueniens, templum in eo edificare ceptum meminit: statim uel ex sua quam in Scripturis sanctis collegerat eruditione, uel ex auctoritate Greca subiunxit, et ait: Colligitur autem omne tempus a Moyse, et egressu Isrel ex Aegypto, usque ad presentem annum, anni 480. Sane ne quem turbet in computo temporis, quod scriptum, et supra memorauimus quia ex qua die mansit arca in Cariathiarim, multiplicati sunt dies: erat quippe iam annus 20, et requieuit omnis domus Isrel post Dominum. Potest iste uersiculus etiam sic accipi, ut non arcam in Cariathiarim uiginti annis mansisse designet, sed ex qua die mansit arca ibidem, omnem domum Isrel requieuisse post Dominum 20 annis,  gaudentem nimirum de reuertente ad se, quam ob peccata perdiderant, arca, postea uero communicantem peccatis Saul paulatim ab eius deuiasse uestigiis. Sed quia in longum prefatio processit, ipsum iam quem scrutamur ordinem Scripture inchemus.



CAPUT PRIMUM. Senescens Samuel ponit filios suos iudices Isrel. uerum his a uia recta declinantibus, postulat sibi regem constitui; cui precipiente Domino ius regis exponens, nec sic eum ualuit a pessima intentione reducere.

 Factum est autem cum senuisset Samuel, etc., usque ad uadat unusquisque in ciuitatem suam, etc. Hec lectio ad litteram et typice intellecta, arguit eos qui neglecto quod didicere sancto mandato,  suis potius concupiscentiis seruire desiderant: quod et de omnibus falso fidelibus generaliter, et de Iudeis specialiter accipi potest; qui uel post incarnationem Saluatoris, terreni regni amore, predicatores regni celestis abiecerint; uel quietissima olim regimina iudicum fastidientes, contra Domini consultum regalis sceptri gestierint stemmate sublimari. Factum est autem, inquit, cum senuisset Samuel, posuit filios suos iudices Isrel. Nomen senectutis in Scripturis cum mystice ponitur, aliquando maturitatem sapientie et consilii grauitatem, aliquando torporem mentis ab inchoate uirtutis nouo feruore frigentem significat. Dictum est enim de iusto iudice, cuius fallere sapientiam nulla conscientia preualet: Et  Antiquus Dierum sedit. Dictum et de membris illius, Gloria, senum canities, id est, sapientie grauitas. Item in malam partem, qui se a uirtutum studio tepescere senserat, ait: Inueteraui inter omnes inimicos meos . Utrique autem parti potest conuenire quod dicitur, Samuel senescens, filios suos posuisse iudices Isrel. Cum enim fides et dilectio Christi senuisset apud Iudeos, quibusdam uidelicet ab ea quasi grandeua senectute frigentibus; quibusdam uero in ea quasi longa iam uiuendi consuetudine maturis, posuit ipse Dominus Scribas et Phariseos eiusdem populi iudices, qui rectam uite uiam discernere, et subditis ostendere deberent: qui filii Dei dicti sunt, iuxta hoc quod ipse dixit in Exod., Filius meus primogenitus Isrel . Quod eque ut  dictum est, et ad incarnationis dominice, et ad ea potest tempora referri, cum primum in eodem populo sunt iudices a Domino positi. Nam et tunc, propheta attestante, iustus ex fide uiuebat . Haud dubium quin illa de qua Petrus ait: Sed per gratiam Domini Iesu credimus saluari, quemadmodum et illi .

Fuitque nomen filii eius primogeniti Iel, etc. Iel incipiens uel fuit Dei, Abia pater fuit, Bersabee puteus iuramenti dicitur. Est enim locus, sicut et nomine probat, ubi Abraham et Isaac fedus cum Abimelech pepigere iurantes; significans fontem illum salutarem, qui circumcisionem et preputium unius eiusdemque fidei pacto sociatos abluit; in quo prefati fratres sunt iudices dati, ut uite uidelicet fontem  et propinarent et biberent. uerum illi iuxta nomen suum incipientes quidem, sed non perseuerantes usque in finem, ut salui fierent, et quondam ad Deum pertinentes, patrumque populi uocabulo digni existentes, nunc in contraria mutati, suas traditiones et scelera legi pariter et gratie pretulere. Sed et quisque nostrum cum a spirituali quam inchoauerat ardore tepescens, infimos terrenosque cogitatus sue menti preponit, quasi degeneres filios senescens Samuel Bersabee iudices statuit; quia prauis sensibus baptismi mysterium subdit.

Congregati ergo uniuersi maiores natu Isrel, uenerunt ad Samuelem, etc. Congregati ergo post ascensionem Domini uniuersi maiores natu carnalis Isrel, uenerunt aduersus eum, miseruntque regionem post  eum, in Ramatha, id est, in altitudinem celorum, ubi omne quidquid terris agimus, dicto citius patet, dicentes: Nolumus hunc regnare super nos ; et quasi ad eum quem latere nil potest, uerba facientes: Ecce, inquiunt, tua in nobis fides et caritas senuit, et filii quos enutristi et exaltasti, ipsi spreuerunt te . Maluimus ergo, instar gentium que te non nouerunt, et regnorum que non inuocauerunt nomen tuum, extranei a tuo ducatu manere, quam tue gratie fidei et regno et patrie priuari. Si enim, relicta pugnandi solertia, omnes tue doctrine simplicitatem sequimur, uenient Romani, et tollent nostrum et locum et gentem. Hec quidem Iudei, quamuis non uoce, mente tamen reproba, et intentione  aduersus Dominum sunt, et aduersus Christum eius locuti.

Displicuitque sermo in oculis Samuelis, etc. Displicuit infidelitas Iudeorum coram prudentibus in Christo, qui sunt oculi Ecclesie, eo quod infima pro summis eligendo, nescientes licet Domino dixissent, Da nobis regnum terrestre, quod nos perpetuo damnet. Nam de celesti, quod pauperibus spiritu promittis, nobis cura non est, pro quorum salute, uel per se ipse, dum esset in mundo, uel per sua membra, etiam post ascensionem Patrem Saluator orauit. Quod de Iacob fratre Domini specialiter ecclesiastica narrat historia , quia tanta uidelicet instantia et sedulitate pro populo templum frequentans supplicauerit, ut camelorum duritiam traxisse eius  genua crederentur.

Dixit autem Dominus ad Samuel: Audi uocem populi, etc. Ne liberum eis tollas arbitrium, sed da potestatem filios Dei fieri, his qui credere noluerint, nec te doleas opprobrium hominum ex abiectione plebis effectum. Non enim tuam doctrinam in homine loquentis, sed meam diuinam per te operantis abiecerunt, ne regnum illis in te tribuam sempiternum. Cui simile est quod ipse dixit: Mea doctrina non est mea, sed eius qui misit me .

Sicut dereliquerunt me, et seruierunt diis alienis, etc. Id est, sic derelinquent etiam gratiam Euangelii, et seruient alienis a Deo traditionibus suis.

Nunc ergo audi uocem eorum, etc. Et hec persone Patris ad Filium loquentis aptissime congruunt,  Dimitte eos secundum desideria cordis eorum, et ibunt in uoluntatibus suis . uerumtamen contestare eos per Euangelium, et predic eis quid temporalis miserie coram hominibus, quid eterni tormenti apud inferos passuri sint, qui neglecto seruitio, uel potius libertate spirituali, sibimet regnare maluerint, dicens: Quia uenient dies in te, et circumdabunt te inimici tui uallo, et relinquetur domus uestra deserta , et cetera talia, et ait:

Hoc erit ius regis qui imperaturus est uobis. Non qualis esse debeat moderatus ac iustus imperator exponit, cuius et in plerisque Scripture sancte locis, et maxime in Deuteronomio perfectio docetur; sed potius rector improbus, a quo austeritate subiectos  sit oppressurus intimat, ut per hec populum a pertinaci illius petitione reuocet. Figurate autem que de bono rege Scriptura loquitur, Christum significant: de quo sub Salomonis specie canitur, Deus, iudicium tuum regi da . Que autem de malo, diabolum: iuxta illud Ecclesiastici, Rex insipiens perdet populum suum . Et merito, quia ille diaboli, iste membrum est Christi.

Filios uestros tollet, etc. uos, inquit, in libertatem uocati estis, fratres, tantum ne libertatem in occasionem carnis detis . Qui ergo libertatem, in quam uocatus est, in occasionem carnis dederit, mox impii regis, hoc est diaboli, quem pro domino elegit, potestate depressus, cuncta hec que Samuel populo dixit, in seipso seruitia tolerabit. Nam quod de uno  populo semel dictum specialiter, sed diutius, et ueritate historica, et typica est ratione actitatum, omnibus eque mortalibus qui iugum Domini suaue a se proiecerint, est generaliter aptandum; quorum filios tollit improbus rex, et ponit in curribus suis, cum eorum gesta preclara, uerbi gratia, modestiam, patientiam, benignitatem, eleemosynam, et cetera huiusmodi, tollens antiquus hostis, hypocrisi, cenodoxia, superbia, uel alia qualibet uitiosa peste commaculans, infidelium nectit operibus, in quorum cordibus nequitie freno constrictis, ipse pessimus auriga quasi suis per omnia superbus et gaudens libere circumfertur in curribus. Et quia quos nunc falso fideles in fidelibus per opera sociat impius hostis, eosdem ipsis in fine per supplicia Iudex sociabit  districtus; recte de talibus scriptum est: ueniet dominus serui illius in die qua non sperat, et hora qua nescit, et diuidet eum, partemque eius cum infidelibus ponet .

Facietque sibi equites, etc. In tantum, inquit, sibi diabolus uestra etiam fortiora subiugauit studia, ut per hec et alios freno erroris corripere, edomare, et ad impietatis studeat callem deflectere, uirtutisque sobolem uitiorum satagat reddere preconem. Nam sicut in bono quadrige uirtutum ministrat, qui prudentiam, fortitudinem, iustitiam, et temperantiam proximorum cordibus infert; ita e contrario quadrigam pessimi regis precurrit, qui suis sequacibus aduersa hisce uirtutibus uitiorum exempla premonstrat.

 Et constituet sibi tribunos et centuriones, etc. Et ex uestris magnis actibus, quasi bone conscientie utero progenitis filiis, alios sibi corruptor antiquus, ut id officii delegabit, qui uelut tribuni quidam aduersum castra ueritatis hostilem ducant exercitum; alios qui in centuriones magnam uite eterne perfectionem se sequentibus promittant; hos qui seminantes in carne, de carne metent corruptionem; iuxta quod Osee dicit, Arastis impietatem, messuistis iniquitatem, comedistis frugem mendacii . Alios qui dialecticis insidiis fabricatores errorum, et cultores peruersorum dogmatum contra ueritatem confortent, fraudulentus ordinator distribuit. Possumus autem aratores agrorum diaboli etiam eos sentire, qui corda miserorum exercitio praui dogmatis excolant. Messores  uero, qui uelut perfectos in minoribus suorum fructus auditorum, ad secretiora sua contemplanda mysteria, quasi purgatiores ad horrea perducant; quod hereticorum proprium, et maxime Manicheorum solet esse commentum. Possunt namque filii populi contumacis, quos super diuersis persone unius actibus interpretati sumus, etiam ad diuersas referri personas, ab eodem uno aduersario diuerso errore fedatas.

Filias quoque uestras faciet sibi unguentarias, etc. Synagogas quoque uestras, uel animas deceptorum, uel certe cogitationes ingenua quondam castitate liberas, faciet suis prauitatibus nefaria adulatione fauentes; quod pessimum genus unguenti detestans  propheta precatur: Oleum autem peccatoris non impinguet caput meum . Cui contraria est boni regis unguentaria, Maria uidelicet Magdalene, que dicit: Dum esset rex in accubitu suo, nardus dedit odorem suum . Faciet et uitiorum foco famulantes: de quo propheta testatur, Omnes adulterantes uelut clibanus corda eorum . Cui contrarius est focus dilectionis superne, quem qui audito uerbo ueritatis percepere, dixerunt ad inuicem: Nonne cor nostrum ardens erat in nobis, dum loqueretur in uia, et aperiret nobis Scripturas ? Faciet et panificas, que uecordes quosque ad infanda heresium conuiuia uocantes aiunt: Panes occultos libenter edite: aque furtiue dulciores sunt, et panis absconditus suauior . De quo pane et  alibi dicitur: Dulcis est homini panis mendacii, sed postea implebitur os eius calculo . Cui contrarius est panis ueritatis, qui cor hominis confirmat. Cuius cognitionem, quia caro et sanguis non reuelabit, sed Pater qui in celis est: recte sub mulieris specie fortis de Ecclesia canitur, Facta est quasi nauis, institoris, de longe portans panem suum .

Agros quoque uestros, et uineas, etc. Amplissimas quoque copias uirtutum spiritualium uestrarum, et fructus feruentissime dilectionis, nec non et dona suauissima misericordie fulgentis auferens a uobis, immundorum potius spirituum uoluptatibus subiiciet.

Sed et segetes uestras et uinearum redditus addecimabit, etc. Sed et opera uestra quasi ad nature  usque perfectionem iam perducta, spemque totius uite uestre celesti mercede, que denario numero signata est, corruptor antiquus ex integro priuabit, ut horum damno seruientium sibi malignorum spirituum, quos angelica quondam uirtute nudatos, humanam fecit esurire perniciem, desideria semper insaturabilia reficiat.

Seruos etiam uestros, et ancillas, etc. Motus etiam animi uel carnis ineptos, uerbi gratia, iram, emulationem, gulam, luxuriam, et cetera talia, que sapientium necesse est disciplina cerceantur et refrenentur; sed et cetera recte intentionis officia, suo potius iuri seuus fraudator mancipabit, gregibusque uirtutum opimis, in quibus diu frustra seruiebatis, denaria perfectione carentibus, ipse in fine  pasture palmam hostis accipiet. Sicque tandem uos sub aduersario seruos effectos gemetis, quos sub domino liberos pridem uiuere tedebat.

Et clamabitis in die illa a facie regis uestri, etc. Patet hec prophetia, et usque hodie apud Iudeos non cessat impleri; qui sicut in septimo decimo psalmo scriptum est: Clamabunt  ad Dominum, nec exaudiuit eos. Ad quos dicit Dominus: Non exaudiam preces uestras. Manus enim uestre sanguine plene sunt . Illo uidelicet quem in huius electione regis nefandi sibi imprecabantur dicendo: Sanguis enim super nos, et super filios nostros . Hunc baptismatis aqua diluant, et clamen ad Dominum de tribulatione sua,  et de necessitatibus eorum liberabit eos . Alioquin audiunt ab apostolo Iacobo: Petitis, et non accipitis, eo quod male petatis . Sed et morali intellectu, difficile ac sero uincuntur uitia, que diu libenter iacentes, seque sponte prosternentes oppresserant.

Noluit autem populus audire uocem Samuel, etc. Hec inobedientis populi pertinacia regem pro Domino postulans, non in solo predicate gratie tempore, sed etiam ante dominice incarnationis celebrata mysteria, Synagogam, imo totum pene genus humanum, ab ipso primo parente, quando serpentis uerba Deo proposuit, occupauit. Semper enim contumaces quique liberum sue uoluntatis arbitrium diuine gratie student anteferre regimini. At uero  boni quique filii Patris spiritum supplicantes, non nostrum regnum, neque uoluntas nostra; sed, Adueniat, inquiunt, regnum tuum; fiat uoluntas tua, sicut in celo et in terra .

Et ait Samuel . . . uadat unusquisque in ciuitatem suam. Docet et hodie sermo diuinus, contumaces quosque ac rebelles contra Dominum a publico contentionis obstinate singulos ad curiam redire pectoris; quatenus suo secum quisque liberior in corde, quid contra uoluntatem tuam superne dispositionis gesserit, quam a districto iudice sententiam excepturus sit, sedulus exploret.

 Et erat uir de Beniamin nomine Cis, filius Abiel, etc. In eo quidem Saul rex, quod pro  Samuel electus a populo pertinaci, quod Dauid persecutus, qui cetera flagitia est operatus, quod eumdem Dauid reprobatus et mortuus regni successorem accepit: Iudeorum significat malitiam, qui et prophetas et Dominum spernentes ac persequentes, sibimetipsi regnare maluerunt; ideoque regnum Dei, de quo eiecti sunt, reliquerunt genti facienti fructus eius. In eo uero quod oleo sancto unctus est, quod Isrel ab hoste saluabat, Dominum Iesum Christum figurate denuntiat. Atque ideo presens lectio, que eiusdem Saulis unctionis historiam, nullam uero notam reprehensionis continet: Domini Saluatoris propter nos homines, et propter nostram salutem, descensionem de celo, baptismi a Ioanne susceptionem, ceteraque dispensationis temporarie  mysteria celsa designat. Et primo quidem sensum, qui est de Domino, iuuat, quia Saul de Beniamin ortus, quod electus et bonus perhibetur; siue quia Beniamin filius dextere interpretatur, siue quia minima tribus est in Isrel; semper enim in humilibus spiritu, quorum est regnum celorum, Christo solet gratia generari.

Et erat ei filius uocabulo Saul, etc. Qui enim est de terra, de terra est, et de terra loquitur: qui de celo uenit, super omnes est; qui peccatum non fecit, nec inuentus est dolus in ore eius . Sed et nomen Saul, quod dicitur expetitus, siue petitio, Christo aptissime congruit; qui magno sanctorum desiderio semper imploratur, et adesse rogatur. Nec non et Cis patris illius, id est, duri uocabulum,  mysteriis alludit; siue Deum Patrem designet, seu Dauid, uel Abraham, aut alium quemlibet patrum, ex quibus Christus secundum carnem. Nam et dura est natura illa, que non solum uinci uel mutari, sed nec ab ulla potest condita natura comprehendi. Dura est per districtionem iudicii reprobis, que per gratiam misericordie suauis est bonis. Hic etenim de his dicitur: Quam bonus Deus Isrel, his qui recto sunt corde ! De illis autem: Omnipotens sermo tuus de celo a regalibus sedibus. Durus debellator in mediam exterminii terram prosiliuit; et dura in tentationibus sunt fidelia corda bonorum , quibus sub Ezechielis specie dicitur: Ecce dedi faciem tuam ualentiorem faciebus eorum, et frontem tuam duriorem frontibus eorum, ut adamantem  et silicem dedi eum .

Perierant autem asine Cis patris Saul, etc. Perierant anime etiam ad Deum Patrem Domini nostri Iesu Christi pertinentes; quia etsi iuste uiuerent, priusquam Dei Filius descenderet ad terras, primam stolam recipere non poterant. Et dixit Deus Pater ad unicum Filium suum: Iunge tuo comitatui unanima sanctorum, qui tibi obtemperanter adhereant, desideria preclara, et ipsis pro sua te uirtute sequentibus, opus humane saluationis ingredere. Quod si in Cis patre Saul cetum patrum antiquorum libet accipere, constat hunc curam animarum gessisse fidelium, et Christum sedulo rogasse, ut ad harum saluationem dignaretur in carne uenire, dicendo: Domine Deus uirtutum, conuerte nos,  et ostende faciem tuam, et salui erimus , et cetera huiusmodi.



CAPUT II. Querens asinas patris sui Saul, deuenit Samuel, qui eum grate suscipiens, asinas docet inuentas; et mane oleo sancto perungens in regem, que ei sunt uentura premonstrat.

Querens asinas Saul per quinque loca, non inuenit, etc. Que a progenitoribus eiusdem Saulis, et beati Samuelis cognomen traxisse uidentur. Et Dominus Christus perditas in protoplasto mortalium animas ad uiam uite reduci desiderans, per quinque huius seculi etates cepta non expleuit; quia ad tempus usque sue incarnationis neminem, quamuis perfecte uiuentem, in celestis regni gaudia reduxit.

 Cum autem uenissent in terram Suph, dixit Saul ad puerum suum, etc. A quinto loco cassate questionis Saul quasi redire disponit. Et Dominus enormitate preuaricationis humane uidebatur quasi a curanda impiorum salute uoluisse reuerti, dum in quinta seculi etate subtractis prophetarum oraculis, subtracta frequentia collocutionis angelice, sola prauorum hominum scelerata acta crebrescerent. Et reuera tot ac tantis ante aduentum Domini mundus sceleribus urgebatur, ut plus de iustorum tuenda, quam de acquirenda impiorum salute, Conditor humani generis putaretur esse sollicitus. uerum ille pro aduersitatum molestiis suorum prouidus electorum, et patientiam probare inuincibilem, et  desideria uolebat constantia differendo iam magis ac magis acuere; unde sequitur:

Qui ait ei: Ecce est uir Dei in ciuitate hac, etc. Hec est enim patientia et fides sanctorum, hic amor continuus, hec prestolatio diutina a longe aspiciens et salutans incarnationis dominice et humane reparationis gaudium; hec, inquam, illa frequens Scripturis gratie saluantis obsecratio: Excita potentiam tuam, et ueni, ut saluos facias nos. Exsurge, quare obdormis, Domine? exsurge, et ne reppellas usque in finem; quare faciem tuam auertis ? et cetera talia. Ecce, inquiunt, est in ciuitate mundane conuersationis, celesti gratia nobilissimus, et absque ulla dubietate ueracissimus prophetarum chorus. Nunc ergo eamus illuc, et a  contemplanda tue gloria diuinitatis, que mundis solum cordibus patet, ad humanitatis etiam olim promisse, ac diu iam desiderate, mysteria cernenda ueniamus. Beati namque oculi qui uiderunt, et aures que hec audire meruerunt . Forte resonantibus ibi de te, ac uiam nostre deuotionis attestando, iuuantibus prophetarum preconiis, credere incipiet mundus, et ipsi, reductis ad uitam qui perierant, a tanti temporis longo labore quiescemus. uerbum dubitationis ponitur, ad ostendendam erroris humani grauitatem, difficultatemque curandi, iuxta illud Saluatoris: Putas inueniet fidem in terra? et: Si crederitis Moysi, crederitis forsan et mihi . Huic loco simile quid illa sapiens amatrix  in amoris sui cantico loquitur Christo: Quis mihi det te fratrem meum, sugentem ubera matris mee, ut inueniam te foris, et deosculer ? Ac si aperte diceret: Quem inuisibilem intus Deum credo, confiteor et adoro, hunc etiam foris mee substantie conformem uidere et alloqui desidero.

Dixit Saul ad puerum suum: Ecce ibimus, etc. Saul quidem et puer eius errabant, in eo quod hominem Dei munera prophetie querere putabant, ideoque frustra turbati sunt, quod ne sportulam quidem, que ei dari potuerit, ad portandum secum uiaticum acceperint, que ex palmarum foliis, pulchra uarietate contexta, deficiente licet pane, qui inerat, inter salutandum pro munere solet tribui, si non uir sanctus omnibus ultro uere dicere consuesset. Sed  allegorici sensus ordo non errat, quia Dominus electos suos famulos crebra compunctione sollicitat, ne ad audiendum uerbum Dei, et querendam suam uiam, que Christus est , uacui mente uel actione conueniant, sed sedulo perquirant quid obedientie congruentis, quid reliquarum uirtutum suo doctori, quibus merito uerbum committere debeat, ostendant. Sed et in ueteri Testamento, quicunque Christum ad complenda uaticinia prophetarum in mundum uenire, qui Saulem in ciuitatem Samuelis intrare, et que ipse doceret agere desiderabant, mox ab ipso Christo secreta inspiratione bonis docebantur operibus insistere, quo digni fierent uidere et audire que multi iusti et reges antea cupientes non audierunt neque uiderunt.  Ecce, inquit, ibimus; quid feremus ad uirum? panis defecit in sitarchiis nostris, et sportulam non habemus. Ecce instat tempus complende in Christo prophetie, quid boni operis habemus, quo predicatoribus illius temporis nos commendare, et de illo quo opus habemus mereamur ediscere? Legis quidem obseruatio per Phariseorum traditiones corrupta, imo ipsa sua uetustate, et quasi longo usu consumpta, defecit in actibus nostris; et conuersatione noue gratie, que regnum celorum exspectet, priusquam ille cui repositum est ueniat et doceat, habere nequiuimus. Nam palmarum que uincentibus in premio dari solebant, plecte, celesti remuneratione dignas actiones significant; palmarum foliis texta uascula, spe eternorum gaudiorum dilatata  corda demonstrant.

Ecce inuenta est in manu mea quarta pars stateris argenti, etc. Stateram argenti perfectionem humane salutis, qua ad laudandum Deum proficit, intellige; que quatuor nimirum partium incrementis ad summam sue soliditatis attingit; quia in ueteri uidelicet Testamento futura fide dominice incarnationis erecta, in nouo eiusdem suscepte incarnationis sacramentis imbuta, in absolutione carnis eterni regni perceptionis sublimata, et in die iudicii etiam carnis est resurrectione glorificanda. Dicit ergo Sauli puer eius: Ecce inuenta est in manu mea quarta pars stateris argenti; demus homini Dei, ut indicet nobis uiam nostram. Dicit Christo ad bona se opera cohortanti uetus fidelium populus, noue gratie dulcedinem suspirans:  Ecce inuenta est apud me spes, fidesque uenturi in carne Christi. Confiteamur hanc incarnati uerbi ministris, ut plenius nos de uia nostra, que Christus est, instruant. Nec frustra puer cum eodem Saule, qui Christum significat, hec se facturum promittit. Ipse est enim qui operatur in nobis et uelle et perficere pro bona uoluntate .

Olim in Isrel sic loquebatur unusquisque . . . uenite, eamus ad uidentem, etc. Idem secretorum scrutator et enarrator, et propheta recte dicitur, quia profatur, id est, preloquitur futura. Et uidens non immerito uocatur, quia mundatis cordis oculis, que minus perfectis nequeunt, arcana rimatur. Unde et eorum scripta non minus uisiones quam prophetie uocantur.  uisio, inquit, Esaie filii Amos. Liber uisionis Nahum Elcesei. uerbum quod uidit Esaias filius Amos . Quare nimirum redarguendi sunt, qui prophetas Dei iuxta Cataphrygas in exstasi locutos autumant, ut tot sapientie uerba promentes que dicerent, ipsi nescirent. Et iuxta apostolice sententie ueritatem catholice sentiendum, spiritus prophetarum prophetis fuisse subiectos, ut ex ratione uel loqui nossent, uel tacere. Denique Psalmista. Qui mandata Dei diligentius exquisierit, super seniores se intellexisse gloriatur . Et in alio loco: Psallam, inquit, et intelligam in uia immaculata, quando uenies ad me . Non ergo quasi arreptitius nesciens psallit, qui ea que psallit, adueniente in se sapientie  spiritu intelligit; sed et plerumque prophete de quibusdam sibi diuinitus ostensis, que pre sui magnitudine quasi homines capere non poterant, ab astantibus angelis quasi ratione utentes, et sapientium sitientes inquirebant. Sed queritur quomodo Samuel, qui non de longe prioribus, sed de presentibus, hoc est sui eui temporibus sermonem facit, dicat: Qui enim propheta dicitur hodie, uocabatur olim uidens. uoluntque hos et huiusmodi uersiculos ab Ezra sacerdote et scriba, cum Scripturam sanctam restauraret, quasi de olim transactis intersertos esse temporibus. Nam et longe post mortem Samuelis usque ad Ezre tempora, nomen uidentium eque ut prophetarum Scripturis inditum claret.

Et ierunt in ciuitatem in qua erat uir Dei. Et uenit  Dominus per incarnationem in mundum, ubi erat tunc temporis maximus prophetarum Baptista Ioannes; uenerunt cum illo etiam sancti illius, non quidem iterum nascendo in mundo, quo iam uixerant et quo eum uenire cupiebant; sed mentem suam ad eum etiam in carne diligendum retorquendo, quem semper in diuinitate secretum spiritualiter amabant.

Cumque ascenderent cliuum ciuitatis, inuenerunt puellas, etc. Cum sequentibus se ministris incarnationis sue, primisque credentium Dominus sublimia noue uite precepta inchoaret, apparuerunt anime humiles et caste, de suorum latebris peccatorum confitendo egresse, atque ad hauriendas aquas in gaudio de fontibus Saluatoris, ab ipso Ioanne predocte, quas ipse sollicitus sit, apud eas si uidens interrogat,  quia conscientias discutiens singulorum ad se uenientium, an Ioannem prophetam intellexerint ueritatis, an eius dicta cum amore susceperint, inuestigat.

Que respondentes dixerunt illis: Hic est, ecce ante te, etc. Respondentes anime simplices Christi, cui conscientie singulorum quidquid cogitant patet: Hic, inquiunt, Ioannes, celestia uidere doctus, precursor tibi factus est, et tu festinus illum, quesumus, ad saluandum nos insequere; adiutor enim et liberator noster es tu, Domine, ne tardaueris . Nam et ille hodie, hoc est eiusdem cuius et tu gratie fideique luciflue predicator, uenit in mundum. Quia tempus est, ut populus omnis electorum in excelso noue conuersationis culmine sacrificium Deo spiritualiter  consecretur; siquidem ipse qui medius nostrum, necdum agnitus consistis, postquam te mundo manifestare uoluerim, statim inuenies eum ad tui aduentus obsequia paratum. Neque enim uel ipse tante gratie uir, antequam te uidere meruerit, aut summa uirtutum fastigia conscendere, aut perfectis gaudii spiritualis potest dapibus refici.

Neque enim comesturus est populus, donec ille ueniat, etc. Neque enim uulgus imperitum, inquiunt, dulcedinem potest uite celestis, a qua diu iam exsulabat, sperando degustare, donec ille ueniat, qui penitentiam agentibus regnum celorum appropinquare testetur. Quia ipse primo eos, qui hostia Dei uiua fieri desiderant, pristinis erroribus castigatis  baptizando abluit, et deinceps spe eterne hereditatis gaudere suadet.

Cumque illi ambularent in medio urbis, apparuit Samuel, etc. Et cepit fama Christi fideliumque eius paulatim predicante Ioanne crebrescere. Cumque baptizato omni populo, et ipse uenisset ad Ioannem, ut baptizaretur ab eo, occurrit ei idem Ioannes deuote seruitutis obsequiis, ut post preconia uenturi etiam presentem baptizaret, populisque Dei Agnum ostenderet; ac tale tantumque meritis proficientibus, et martyrii sanguine perfectis, uirtutum cacumen ascenderet, cui in natis mulierum propheta maior nemo esset.

Dominus autem reuelauerat auriculam Samuelis, etc. Et Deus Pater sui secreta mysterii reuelauerat Ioanni,  manente adhuc statu Mosaice legis, dicens: Quia postquam noue gratie diem figuris legalibus per omnia quasi equalibus horarum spatiis comparatam manifestaueris mundo, mittam ad te uirum de terra filii dextre, id est, qui carnem portet non uirili semine conceptam, sed diuino singulariter opere sacram, qui iuxta nomen suum saluabit crediturum mihi populum, Deum uidere cupientium, de potestate tenebrarum; hunc baptizans, et Spiritu sancto perunctum uidens, ducem populi mei cunctis predicare incipies.

Cumque respexisset Samuel Saulem, Dominus ait ei, etc. Cum uideret Ioannes Iesum uenientem ad se, admonitus a Spiritu sancto, intellexit ipsum esse agnum Dei, ipsum qui tollit peccata mundi, ipsum de  quo Micheas propheta loquitur: Et tu Bethleem Ephrata, paruulus es in millibus Iuda, ex te mihi egredietur qui sit dominator in Isrel .

Accessit Saul ad Samuelem in medio porte, etc. uenit ad Ioannem Dominus in confinio legis adimplende, et inchoate gratie. Lex enim et prophete usque ad Ioannem; ex eo regnum Dei euangelizetur, et omnis in illud uim facit . Et interrogat eum in qua sit humilitate, ceterarumque uirtutum perfectione posita ei conscientia, qui tantum diuine contemplationis pre ceteris tunc mortalibus uidere meruerit. Domus quippe singulorum, ipsa est conscientia, in qua per cogitationes semper inhabitant. Interrogat autem eum non uerbis sciscitando, sed ei sua dona tribuendo. Respondens uero ille, ubi sit  domus sua pandit; quia in cunctis se que gerebat uirtutibus, in humilitatis mansione positum ostendit; Illum, inquiens, oportet crescere, me autem minui . Et cetera talia, quibus sequentia Samuelis aptissime conueniunt responsa.

Et respondit Samuel Sauli, dicens: Ego sum uidens, etc. Respondit Ioannes, Domino celestia sibi dona largiente, dicens: Ego amicus Sponsi; ego precursor tuus sum; ego a te debeo baptizari, qui pre me ueniens, ante me factus es. Et quidem ipse nunc a me baptisma cum populo credentium accipies, pariter audientibus ambo dapes uerbi ministrabimus, atque ipsi uicissim audientium fide reficimur. uerum tue ubi cunctis gratie splendor illuxerit, finito  mee precursionis officio, te predicare dimittam, iunctoque mihi choro precedentium prophetarum, omnia temporarie dispensationis tue mysteria fidelium turbis, membris utique tuis, indicare curabo.

Et de asinis quas perdidisti nudiustertius, ne sollicitus, etc. Et de animabus que tempore tertio seculi, id est, mundi nascentis exordio, perire ceperunt, gaude, quia me predicante iam resipiscere, et acta penitentia regnum celorum sperare didicerunt. Tria tempora, ante legem, sub lege, sub gratia intellige.

Et cuius erunt optima queque Isrel? etc. Et quis erit gratie quam predico largitor atque auctor, nisi tu? cuius omnia esse quecunque habet Pater, rectissime confitentur. Optima enim Isrel sunt dona celestium gaudiorum, que domui Patris sui qui in  celis est ministrat.

Nunquid non filius Iemini ego sum de minima tribu Isrel? etc. Et Dominus contenta superborum prosapia, pauperes parentes, et humiles spiritu, de quibus nasceretur, elegit; et ipse de se loquitur: Ego non quero gloriam meam . Et pulchre Saul filius Iemini, id est dextere mee dicitur, quia ipse sibi Christus ex diuinitatis sue potentia condidit hominis substantiam, quam ex uirgine nasciturus susciperet; iuxta quod alibi legitur: Sapientia edificauit sibi domum . Pulchre de cognatione nouissima inter omnes familias tribus Beniamin, id est filii dextere. Filius enim dextere Christus Deus est, ad cuius tribum pertinent omnes electi; sed quanto  quisque inter sanctos humilior, tanto illi est quasi uicina cognatione coniunctior; quia et ipse homo Christus, ut celsior maiestate, ita sanctis omnibus est humilitatis uirtute prestantior.

Assumens itaque Samuel Saulem et puerum eius, introduxit eos in triclinium, etc. Triclinium Grece cenaculum. Triclinos dicitur cenatio, a tribus lectulis discumbentium ita uocatum. Klinin enim Grece lectum, siue accubitum dicunt. Siquidem apud ueteres in loco ubi apparatus exponebatur conuiuii, tres lectuli strati erant, in quibus discumbentes epulabantur. Itaque Ioannes multos ad epulas uirtutum predicando conuocans, omnibus his Christum et apostolos eius, tametsi post uenientes, pretulit; et merito, quia non nisi per eius baptisma, quod illorum  ministerio dari incipiebat, potuit regni celestis aula reserari. Erant enim quos imbuebat, Decalogum legis per agnitionem sancte Trinitatis fortiter et infatigabili mente completuri.

Dixitque Samuel coco: Da partem quam dedi tibi, etc. Dixit Ioannes sue ipsius lingue, que audientibus alimenta uite solebat adhibere: Predica potentie singularis uirtutem, quam precepi tibi, ut nulli puro homini datam diceres. At illa mox prophetico cordi obtemperans, protulit diuine solum uirtuti ac maiestati uerba congrua. Et hec Mediatori hominum, nomini Iesu Christo conuenire perhibebat, dicens: Qui habet sponsam sponsus est; et qui de sursum uenit, super omnes est . Et iterum: Non enim ad  mensuram dat Deus Spiritum. Pater diligit Filium et omnia dedit in manu eius .

Dixitque Samuel: Ecce quod remansit pono ante te, etc. Dixit Ioannes Christo, magnalia diuine uirtutis eius enuntians: Omnes quidem quos ad fidem et penitentiam conuocare potui, uirtuti operam dare suasi. uerum quia nos in iniquitate concepti, et in delictis editi, quamuis multum nitentes, peccato ad integrum carere, et uirtutis arcem comprehendere nequimus; tu qui uerbum caro factus es , perfecti per omnia uincendi ac docendi, quas nostra fragilitas non capit, dapibus uescere. De quibus profecto dapibus ipse Saluator aiebat: Meus cibus est, ut faciam uoluntatem eius qui misit me, ut perficiam opus eius . Tunc autem uerba huiusmodi  dicebat Domino Ioannes, et cum eius celsitudinem et humane conditionis fragilitatem commemorans ait: Qui est de terra, de terra est, et de terra loquitur; qui autem de celo uenit, supra omnes est .

Et comedit Saul cum Samuel in die illa, etc. Et predicabat Dominus cum Ioanne in oppidio gratia fulgenti, usque dum mitteretur in carcerem Ioannes, dicens de credituris sibi populis: Ego cibum habeo manducare, quem uos non scitis . Et non solum perfectis alta uirtutum ascendendo, sed infimis quibusque condescendendo, communia uiuendi tradidere mandata, his dicentes: uendite que possidetis, et date eleemosynam ; illis uero: Non homicidium facies, non adulterabis .

Et locutus est cum Saul in solario, etc. Locutus est  Ioannes cum Domino in lumine cognite diuinitatis illius. Solarium quippe  illorum nimirum corda significat, quibus a terrenis desideriis diuino timore suspensis, familiarius oritur Sol iustitie. Cum enim uterque, Dominus uidelicet et Ioannes, sue propter quam missus est dispensationis inchoasset exordium, noueque lucis gratia iamiam mundo clarere cepisset, confessus est idem Ioannes Iesum Christum esse Filium Dei, se autem missum ante illum, tota illum mentis intentione desiderans, ad operandum diuina in carne surgere, et se precursionis officio congruo tempore quiescere.

 Et surrexit Saul, egressique sunt ambo, etc. Et manifestauit iehsu gloriam suam, et crediderunt in eum discipuli eius. Egressique ambo, ipse uidelicet et Ioannes, de occulta diuine uoluntatis contemplatione, ad ostendenda foras operum magnalia processerunt.

Cumque descenderent in extrema parte ciuitatis, Samuel dixit ad Saul, etc. Cum sedens Dominus, humilitate ac paupertate pro nobis assumpta, despectum nouissimumque uirorum, atque inter ciues mundi extremum ostendens, suos quoque sequaces pauperes spiritu esse doceret, non tamen statim machinantibus licet sepe impiis, occasum mortis subiit; sed iuxta uaticinia prophetarum, quorum et Ioannes portio est, antecedere se obedientes sibi famulos, et de uitiis ad uirtutes, de morte iussit transire ad uitam.  Ipse autem eis decedentibus paulisper subsistit in mundo, donec indicatum fidelibus suis de se per prophetas uerbum Patris expleret.

 Tulit autem Samuel lenticulam olei, etc. Tulit Ioannes predicandam Spiritus sancti gratiam, et totam eius plenitudinem in Christo requiescere testatus est, dicens: Quia uidi Spiritum descendentem quasi columbam de celo, et mansit super eum . Et bene effudit, quia oleum, inquit, effusum nomen tuum .

Et deosculatus est eum, etc. Et prophetie figuras euangelice ueritati fideique gratie legis decreta diu desiderate pacis unione sociauit, et ait: Ecce unxit te Deus, Deus tuus, oleo exsultationis pre participibus tuis, ut postules ab eo, et det tibi gentes hereditatem  tuam, et possessionem tuam terminos terre .

Cum abieris hodie a me, inuenies duos uiros, etc. Cum abiret iehsu plenus Spiritu sancto de Iordane ab Ioanne, inuenit diu perditos perfidia populos, sed iam tunc fide et operatione confirmatos. Inuenit autem eos, ad salutis utique uiam reuocando; et hoc cessante paulatim et ueluti moritura ac sepelienda Synagoga carnalis obseruantia, de qua ipse carnem suscipere dignatus est. Rachel quippe fuit mater Beniamin, e tribu de qua Saul originem duxit. Inuenit autem quos saluaret Dominus; et quasi meridiano noue dilectionis, in feruore ac scientie lumine fulgente de celestibus, in finibus gratie et ueritatis, que ad comparationem legis per Moysem date  quasi dextera est ad sinistram. Unde recte Beniamin filius dextere interpretatur. Qui nimirum populi credentes inuenti misericorditer a Christo confessi sunt, eius beneficiis gratias agendo, quod anime ipsorum instar brutorum animalium quondam erronee, celesti iam sint gratia redempte, per eum qui uenit querere et saluum facere quod perierat . Confessi sunt etiam fidei mysteria, que didicere, quod intermissa, hoc est ad horam dimissa, Pater omnipotens fatuorum hebetudine a pigritia, sollicitus fuerit pro Filio suo, et credentibus in eum, ne forte turbati passione illius, a fide desciscerent, donec completa passionis eiusdem dispensatione, et resurrectionis gloria celebrata, opportunius uel Iudeorum uel gentium immundas, que ad tempus intermiserat,  animas querere et saluari preciperet; ut que ex parte iam fuerant inuente, perfecte Domini sui congregarentur ad presepe.

Cumque abieris inde, et ultra transieris, etc. Crescente cursu sue doctrine Saluator peruenit usque ad insinuandum discipulis sue passionis arcanum, quod mundo esset excelse lucis dona redditurus. Thabor quippe, qui est mons altissimus, et interpretatur ueniens lumen; et nomine et situ uiuifice crucis mysteriis arridet, cuius sacramenta pandentem Dominum quesierunt suppliciter, et inuenerunt fortes quique sancte Trinitatis confessores ascendentes piis profectibus ad Deum in Ecclesia, que est Bethel, id est domus Dei; qui secundum datam sibi  gratiam quidam pinguissima penitudinis remedia pro cogitatione, locutione, et operatione offerenda; alii confirmantia cor hominis Scripture sancte cibaria, que triplici ratione constat, diuino sibi munere reuelanda; alii feruentissima compunctiue dilectionis pocula in uasis cordium fictilibus Deo dicanda ferebant. Qui cum in suis singuli gradibus Christum Saluatorem agnoscerent, eiusque incarnationem ad mundi optarent prouenire salutem, dederunt ei geminam Scripturarum interpretationem; ut post primam uidelicet historie lectionem, que ante eius incarnationem per legem completa est, ipse allegoricum quoque et anagogicum sensum, qui uel presentis gratie ueritati, uel future uite beatitudini congrueret, actu suscepte dispensationis aperiret.  Quos nimirum quoque panes de manu offerentium accepit, quando discipulis dignam operationem pro meritis aperuit sensum, ut intelligerent Scripturas. Cui, ni fallor, trium panum interpretatio pulcherrima ratione concinit; quod et in Euangelio petitor improbus, instante inopie necessitate, tres eque panes ab amico fideli querit, et accepit . Et in Leuitico, offerendi ad sacrificium panes trimodo iubentur cocture genere preparari, in clibano uidelicet, in sartagine, et in craticula . In craticula namque assatis panibus alimur, cum ea que iuxta litteram aperte, et sine aliqua obtectione dicta uel acta sunt, ad tutandam animi salutem percipimus. In sartagine autem frixis, quando littere superficiem sepe uersando ac retractando,  quid in hac Christi mysteriis, quid Ecclesie catholice statui, quid castigandis singulorum moribus allegorice congruat inspicimus. Porro in clibano panem uerbi querimus, quando etiam ea que nondum uidere possumus, sed in futuro uiuenda speramus, in Scriptura anagogica, id est sursum latura mentis intentione complectimur.

Post hec uenies in collem Domini, ubi est statio Philisthinorum, etc. Collem Domini Gabatha ciuitatem, que interpretatur collis, intellige. ueniens ergo Dominus usque ad celsitudinem diuine sue maiestatis exponendam mortalibus, quam sibi immundi spiritus procaciter usurpabant, consortem adiutorem et testem sue predicationis gregem prophetarum accepit; iuxta quod et ipse, uno ex eis Esaia lecto,  perdocuit ; qui nimirum prophete uita et uerbo quasi organo quod tangebant, et carmine quod dicebant, consoni, de occulta summe glorie ad communia humanitatis infirma solebant operando pariter et loquendo redire. Et pulchre grex prophetarum de excelso descendens et prophetans, non post se genera musicorum, sed ante se habuisse describitur. Ille enim doctor uere in excelso diuine contemplationis se fuisse demonstratur, qui ad loquendum humilibus infirmisque condescendens, cuncta que dicturus est predicando, consona uoci manu premonstrat operando, quomodo de Domino scriptum est: Que cepit iehsu facere et docere . Occurrentibus ergo sibi prophetis, Saul accepto  Spiritu Domini prophetauit cum eis, aliumque est statim mutatus in uirum. Et Dominus noster post patefacta de se prophetarum presagia, manifeste quo plenus erat spiritus gratie prophetandi, hoc est futura gaudia predicandi, et ipse ministerium suscepit; nec mora proficiente credentium animo, de propheta est mutatus in Christum, non quidem esse incipiendo quod non erat, sed apparendo quod erat.

Et descendens ante me in Galgala, etc. Descendit ante Ioannem Dominus in Galgala, id est uolutabra, illa uidelicet de quibus in Psalmo loquitur Patri: Saluum me fac, Deus, quoniam intrauerunt aque usque ad animam meam. Infixus sum in limo profundi, et non est substantia . Non quia ante Ioannem Dominus mortis subierit exitium, sed quia  antequam Ioannem occiderent, persequebantur Iudei Iesum, et querebant eum interficere; quia non solum soluebat sabbatum, sed et Patrem suum dicebat Deum, equalem se faciens Deo . Descenditque ad illum Ioannes, quia ad exemplum humilitatis ac patientie illius, et carceris uolutabrum suscepit et mortem. Obtulit autem Dominus semetipsum hostiam Patri, et pacificauit per suum sanguinem que in celis et que in terris sunt in ipso. Sed exspectabit usque ad tempus sui precursoris exemplum. Cuius uniuersitas, iuxta consuetudinem Scripturarum, septem dierum numero signatur, donec scilicet idem, morte ab impiis suscepta, quid ipse Dominus esset passurus ostenderet.

Itaque cum auertisset humerum suum, etc. Cum  abiret Dominus a Ioanne, mox paterne dispositionis exsecutus imperium, noua est cogitatione mutatus, ut qui eatenus subditus erat parentibus suis ceterorumque mortalium estimabatur similis, exinde clarescentibus uirtutum indiciis Deus quoque patesceret Omnia autem que Ioannes de illo, queque prophete alii predixere, uera erant.

uidentes autem omnes qui nouerant eum heri et nudiustertius, etc. Docente Iesu in patria sua, multi audientes admirabantur in doctrina eius, dicentes: Unde huic hec omnia? et que est sapientia que data est illi, et uirtutes tales que per manus eius efficiuntur? Nonne iste est faber, filius Marie, frater Iacobi et Ioseph, et Iude et Simonis? Nonne et sorores eius hic nobiscum sunt? Et scandalizabantur in  illo. Et dicebat eis iehsu: Quia non est propheta sine honore, nisi in patria sua, et in cognatione, et in domo sua .

Cessauit autem prophetare, etc. Cessauit autem iehsu propheta estimari, et cepit Deus omnipotens credi, de quo Esaias persequentibus eum populis aiebat: Quiescite ergo ab homine, cuius spiritus in naribus eius, quia excelsus reputatus est ipse .

Dixitque patruus Saul ad eum: Indica mihi, etc. Patruus Saul qui hec cum illo loquitur, Ner intelligitur, pater Abner, qui erat filius Abiel aut Saul. Querentibus ergo Domini cognatis ac fratribus, quale Ioannes de illo testimonium dixerit, sed necdum credentibus in eum, sicut Ioannes euangelista  testatur; respondens ipse Dominus, iam regni celestis introitum penitentibus a suo precursore predicatum, promissumque docuit; sed se eiusdem Deum ac Dominum ab eodem ipso predicatum, regemque cunctis gentibus predicandum ingratis ac superbis dicere distulit. Hactenus unctionem Saul allegorica super Domino expositione succincte transcurrimus. Sed et tropologice, id est, iuxta moralis intelligentie regulas, quisque nostrum simplices cogitationes et ad ferenda fraterne necessitatis onera Dei uerbo refectas, intra sui pectoris septa custodit, quasi paratas ad opus quotidianum asinas pascit, que uidelicet saluberrima cogitationum deuotio sibi surripiente aliquo, ut assolet tentationis articulo a suimet custodia relapsa, ad exteriora queque ac secularia  sectanda, ruptis continentie frenis effugerit, omni mox necesse est instantia mentis uagabundas recolligere, et intrinsecum ad pabuli celestis reducere festinemus presepe. Et quia sufficientes non sumus agere aliquid ex nobis, quasi a nobis, sumptis obedientie et humilitatis muneribus, ascendamus ad audiendum Dei uerbum, atque eius modestis consolationibus erecti, quod nostra infirmitas nequiuerat, acquiramus. Et ueniet profecto, diuina opitulante gratia, ut non solum intermissam mentis recuperemus obseruantiam, sed et perfectioris doni fenore ditati, etiam regni celestis incipiamus gaudia sperare; imo ipsi caritatis, gaudii, pacis, patientie, longanimitatis, bonitatis, benignitatis, fidei, modestie, continentie, ceterorumque fructuum spiritualium  deuotos Deo populos regentes, super hanc hereditatem Domini oleo gratie celestis ungamur in principem; nec non et prophetico ore deosculari, id est, exhortatoria Scripture sancte monita, quibus uel nostra uel proximorum corda consolentur, nostro mereamur more suscipere.



CAPUT III. Conuocato Samuel populo in Masphat, sorte regem querit et inuenit Saul; quem demum reuersum pars electa sequitur, cetera despicit.

Et conuocauit Samuel populum ad Dominum in Masphat, etc. In hac lectione Saul et superborum proteruiam et humilitatem Domini ac fidelium eius designat. In eo siquidem quod proiecto Domino, qui de Aegypto Isrel eduxit, qui de manu Aegyptiorum  eruit, qui omnium regum, qui solus saluabit de uniuersis malis, rex constituitur, contumacem, sibique pro Deo regnare malentem, uel Synagoge uel Ecclesie plebem demonstrat. Etenim hodie non pauci, neglectis Christi imperiis, qui se de tenebris erroris ad fidem uocando eduxit, qui de potestate tenebrarum baptizando eruit, qui de omnium malorum in cursu protegendo semper castigando saluauit, malunt suis improbis seruire corruptelis. Dominum uero Saluatorem idem Saul indicat, in eo quod de tribu Beniamin, id est, filii dextere descendit, quia caritas et fides illius in eis solum qui ad dexteram regni partem pertinent, perfecte generatur. Quod de cognatione Metri, id est, pluuie genus ducit, illius  uidelicet que ait: Audiat terra uerba oris mei. Exspectetur sicut pluuia eloquium meum. Unde et ardens regni illius appetitor aiebat: Anima mea sicut terra sine aqua tibi . Et de illo alibi: Et descendit sicut pluuia in uellus . Quod Saul, id est, petitio uel expetitus appellatur; quia nimirum semper ab eo regni celestis est appetendus, et omni intentione querendus introitus. Quod filius est Cis, id est, duri, uel quia Deus Pater non est Pater homo ut mutetur, nec Filius hominis ut agat penitentiam; uel quia populus fidelium eius, in qua semper dilectione generatur, fortis inter aduersa proclamat: Ideo posui faciem meam ut petram durissimam, et scio quoniam non confundar . Quod in regem ungendus absconditus est domi; uel quia  cum uenturi essent, ut raperent eum, et constituerent sibi regem, fugit; uel quia intus se queri debere, intus inueniri posse, intus esse que docet, intus qua ducit ostendit. Quod altior fuit uniuerso populo; quis enim similis erit Deo inter filios Dei? Quod domum habuit Gabaath, id est, in colle, siue sublime; ipsa est enim ciuitas in monte posita, de qua scriptum est: Et homo factus est in ea, et ipse fundauit eam Altissimus . Quod abiit cum ea pars exercitus, quorum tetigerat Deus corda. Quod filii Belial, id est, diaboli, siue pestilentie, qui eum despexere, nuncupantur. Quod ille dissimulabat se contraria loquentes audire; ait enim: Et non quero gloriam meam, est qui querat et iudicet .

 Locutus est autem Samuel ad populum legem regni, etc. Locutus est Ioannes Baptista, locuti sunt prophete ceteri ad populum legem regni celestis, quod per Christum datur; et scripserunt in suo singuli libro, et reposuerunt inter sacras Scripturas, in quibus solis semper diuina uoluntas inuenitur. Sane iuxta litteram dicendum, quod supra, ubi ius regis promulgatur, superba eius presumptio ad sedandum populi petentis pertinaciam predicitur. Hic uero per legem regni dictam, scriptam, et memorie causa coram Domino repositam, qualis rector bonus, qualisque animo ad subditos esse debeat, iuxta Deuteronomii iussa declaratur.

Et dimisit Samuel omnem populum, etc. Dimittit  et hodie doctor finito sermone, dimittit et pagella finita lectione omnes auditores singulos in conscientiam suam; ut que audierant, meditando retractent, et operando meditata perficiant. Quod si quem mouet, quare reprobi regis acta super Christo, qui est rex regum, per allegoriam interpretari presumpserim; sciat hoc esse consuetudinis expositorum, imo rationis Scripturarum, ut uel de malo bona, uel de bono homine malam allegorie formam, ubi sic ordo poposcerit, indifferenter assumant. Alioquin nunquam nigro atramento, sed lucido semper auro, uel qualibet alia decora specie scribi oporteret; quoniam Deus lux est, et tenebre in eo non sunt ulle . Non inordinate nigredo candorem significat. Denique beatus papa Gregorius  eiusdem Saulis non solum unctionem ad Christi regnum, sed et ipsam eius que pro peccato euenit mortem, ad innoxiam Christi mortem allegorice significandam, non dubitauit transferre. Lege enim expositionem eius in Iob, ubi dixit, Pereat dies in qua natus sum. Item in Iechonia rege, qui pro suo scelere damnandus, de Iudea transmigrat ad Chaldeos, Dominum intelligit de Iudeis non credentibus ad gentes saluandas translatum. Salomonis, quamuis postmodum grauissime peccantis, sapientia dicta uel acta omnia ad Christi laudes figurandas Ecclesia refert. Nec pauci Ecclesie tractatores, dicente Apostolo: Petra autem erat Christus; uirgam qua percussa est petra, crucem Christi, Moysen autem et Aaron uiros sanctos, qui percusserunt, crucifigentes  Dominum, principes sacerdotum et legis doctores, id est, Phariseos intelligunt. Et si hec petra quamuis salubria plebi pocula suggerens, petra tamen naturali mole dorso ruris inherens, ineffabilia Christi munera signat, uel lapis ille patriarcha chrismate sancto perfusus, Dei Filium oleo sancti Spiritus unctum denuntiat; uel certe Cyrus illo Persa, quamuis homo rationabilis, a Christi tamen fide et sacramentis funditus extraneus, ob figurandi congruentiam Christi uel typo, uel nomine potuit recte consecrari: cur non homo Christi, cui in iuuentute mystica unctione dedicata sunt Christi, usque ad mortem nomine sacrosancto preclarus, futura Christi in carne gesta possit figurando predicere? Notandumque attentius, quia nec ipsa Scriptura  cuncta que in exemplum assumit probat. Neque enim putandum est Marsorum, que demonica non dubitatur, artem predicasse uir sapiens, cum ait: Quis medebitur incantatoria serpente percusso? Cuius dicti sensus est, quis emendat doctorem a diabolo deceptum? Quod si uel hoc cuiquam forte nouum uidetur, quod idem Saul uno eodemque tempore bonum pariter et malum significare dicatur, uideat sanctum uirum Isaac filio benedicentem, sed eumdem filium minime cognoscentem, typum habere Iudeorum, qui Christum Saluatorem, quem uenturum benedictum in nomine Domini diu cecinerant, iam presentem in carne fide non uiderint. uideat eumdem filium benedictum ab angelo simul, et  claudum effectum, gentem significare Iudaicam, benedictam quidem in credentibus Christo, sed claudam in persequentibus Christum. Et per bonos ergo bona, et per malos mala, et per malos bona libere pro locis et temporibus figurantur. Nec tamen in premiorum receptione boni nisi bona, nec mali nisi sola que gessere, secum sua mala referunt. Quomodo unis licet iisdemque coloribus scripti niger Aethiops, et Saxo candidus, cuius sit quisque coloris indigena, possunt facile statim et sine ulla controuersia discerni; at aliter in pictura, ubi nisi sui quisque coloris, sicut et habitus deformetur, mendacii prorsus impudentis tabula, que imaginem promisit, arguitur.



CAPUT Iu. Iabes Galaad obsessam ab Ammonitis in Gabaath Saulis mandatur, et superueniente cum exercitu Saul primo mane liberatur.


 Ascendit autem Naas Ammonites, et pugnare cepit, etc. Hec lectio typice docet hereticorum contra Ecclesiam bella grauiter quidem seuitura, sed Domino semper opitulante deuincenda. Uncto igitur in regem Saule, confestim ascendit Naas Ammonites, et pugnare cepit aduersum Iabes Galaad. Diffusa nuper in mundo gratia fidei, ascendit de abysso, id est, de cordibus impiorum diabolus, et hereticorum trahens agmina secum, pugnare cepit aduersus Ecclesiam Christi. Quod de omnibus generaliter hereticis et de his qui ipsis apostolorum temporibus pullulantes  circumcisionem dogmatizauere, potest specialiter accipi. Naas quippe, qui interpretatur serpens, diabolus est. Ammon, qui in populum meroris transfertur, hereticorum conuentus exprimit, non solum propter nomen, quo Ecclesiam de suo casu merentem significat, sed etiam qui nocte et de incesto conceptus est. Heresis namque solet in cecitate misere cogitationis non recte presumpto a doctore uerbi semine nasci, Iabes Galaad ciuitas est, que abscondi non potest, in monte constituta , id est, Ecclesia in Christi fide sublimata. Unde bene Iabes exsiccata uel siccitas interpretatur; significans Ecclesiam, uel singulam quamque animam fidelem, et a fluxu uitiorum castigatam, ne sint  uie eius tenebre, et lubricum, et instar cerui ad fontes aquarum anhelantis, amore continuo Deum fontem uiuum uidere sitientem. Galaad, qui aceruum testimonii siue transmigrationem testimonii sonat, Dominus est; quia congeriem nobis uiuorum lapidum non exiguam sue in fide firmatam in testimonium recte conuersandi premonstrat; uel qui de ueteri ad nouum, de litterali testimonio ad spirituale, de terrestri ad celestia nos transmigrare desiderat.

Dixeruntque omnes uiri Iabes ad Naas, etc. Consentiebant sepe nonnulli fideles Ecclesie uiri federati germane diligendo, et seruire humiliter obtemperando doctoribus, quos crebra Scripturarum meditatione prudentes sicut serpentes estimabant; sed  ecclesiastice pacis custodia, sicut columbas non esse nesciebant. uerum quia nichil opertum quod non reuelabitur, continuo se prodebant fabricatores errorum, et cultores peruersorum dogmatum, illuminatos sui cordis oculos non habere, nec eis dici posse, Occuli uestri sicut columbe ; sed contrario cunctis suis auditoribus oculos dextros, id est, celestis et superne contemplationis sensus auferre desiderare, et ad sola eos sinistra ac peruersa contuenda deflectere, belloque quotidiano, quod contra spiritualia nequitie in celestibus agimus, impotes efficere. Ob hoc namque Naas Iabitis oculos dextros uolebat eruere, ut dum sinistram uultus partem in certamine scutis obtexissent, quid contra hostem, quid pro sua salute agere deberent, intueri non  possent. Ob hoc antiquus hostis fideles celesti lumine priuare conatur, ut eos per omnia spirituali pugne inutiles reddat.

Et dixerunt ad eum seniores Iabes, etc. Dixerunt prudentiores quique et in fide cautiores ad hereticos, in quibus loqui cognoscebant draconem, serpentem antiquum, qui est diabolus et Satanas, sicut et diuerso in Paulo et similibus eius locutus est Christus: Ne nos cogatis uestro nouo dogmati credere, donec Spiritus sancti, qui septiformis Ecclesie datus est, lumen inquirentes, Patrum scripta legendo transcurramus; et si non fuerit in eis qui nostram fidem defendat, egrediemur ad uos, et derelicta unitate catholica, que intus, uobis potius, qui de illa dudum egressi, nunc deforis eam impugnatis, sociabimur,  audiemusque nobis in ea legi etiam contra nos. Ex nobis exierunt, sed non erant ex nobis: si enim fuissent ex nobis, permansissent utique nobiscum . Hec autem dicebant, non ulla conditione assensum prebituri hereticis, sed de paterna fide certissimi, iuste rationis eos allegatione deuicturi. Cui simile est illud Psalmiste: Si reddidi retribuentibus mihi mala, decidam merito ab inimicis meis inanis . Et quod Apostolus ait: Nam si mortui non resurgunt, neque Christus resurrexit. Si autem Christus non resurrexit, uana est fides uestra, inanis est et predicatio nostra. Inuenimur autem et falsi testes Dei, quia testimonium diximus aduersus Deum, quod suscitauerit Christum; quem non suscitauit, si mortui non resurgunt . Hec enim dicta sunt, non ut  uel Christi resurrectio denegetur, uel propheta retribuentibus sibi mala reddidisse doceretur; sed ut per ea que falsa conuinci non poterant, etiam ea de quibus ambiebatur, astruerentur esse ueracia.

uenerunt ergo nuntii in Gabaad Saulis, etc. uenerunt pro fidei necessitate missi nuntii in Hierosolymam, uel aliquam aliam nobilem fide ciuitatem, in qua Dominum regnare dubium non esset; et narrabant apud se turbatam heresi Ecclesiam. Quod audiens omnis recte credentium populus, dolorem intimi pectoris etiam lacrymis et fletu testabatur; ut sepius contigisse, qui historiam ecclesiasticam legerit, inueniet.

Et ecce Saul ueniebat, sequens boues de agro, etc.  Et ecce Dominus adiutor in opportunitatibus, in tribulatione ueniebat, qui natus est homo in mundo post legis peritos et philosophie doctores non paucos, quos tamen de agro forinsece libertatis ad subeundos Ecclesie muros celestia docendo agebat, sedulusque semper de Ecclesie lacrymis, ut has pius miserator abstergeret et consolaretur, inquirebat.

Et assumens utrumque bouem, concidit in frusta, etc. Et assumens Dominus utrumque sapientem, et eum uidelicet qui de carnali legis obseruantia, et eum qui de seculari philosophia gloriabatur, quidquid superbum sapiebant, euangelica simplicitate, ueritate et humilitate destruxit; misitque in omnes terminos Ecclesie per euangelistarum, qui bene  nuntiando nomen accipiunt, opera illo cooperante firmata: Quicunque non exierit, inquiens, a paterna sua conuersatione, que in mundo erat, secutusque professione et opere Euangelii prophetieque monita, ad subeundum se spirituale certamen accinxerit, omne quod uel actionis incessu discretum, uel meditatum utiliter ruminatione uerbi regere putauerit in exemplum eorum de quibus dicitur: Ubi sapiens? ubi scriba? inueniet in fine perdendum .

Inuasit ergo timor Domini populum, etc. Audito per Euangelium populus fidelium, quid heretici et schismatici, quid gentiles et Iudei infideles pati habeant, salubri timore correptus, ab illecebris egrediens ueteris hominis, in unitatem sese catholice recepit Ecclesie; contemptisque omnibus apocryphorum  latebris, in luce coruscantis Euangelii recensendus a Christo, ac suo nomine in celo daturus adfuit. Unde merito Bezec fulgur interpretatur, illud nimirum ueritatis et gratie lumen celeste significans, de quo Dominus, cum hereticos uitandos doceret, dicens: Et dicent uobis, Ecce hic, ecce illic. Nolite ire, neque sectemini; adiunxit, atque ait: Nam sicut fulgur coruscans sub celo, in ea que sub celo sunt fulget, ita erit Filius hominis in die sua . Et de quo Psalmista, inquit, multiplicauit, et conturbauit eos . Nec frustra Bezec etiam egestatem sonare perhibetur. Beati pauperes spiritu, quoniam ipsorum est regnum celorum . Et qui relictis omnibus sequuntur Dominum, cur non a rege suo recenseri putentur in Bezec?

 Fueruntque filiorum Isrel trecenta millia, etc. Fuerunt in populo gentium, fuerunt qui ad defensionem fidei promptissimi recte crederent, sperarent et per dilectionem operarentur. Ternarius numerus quippe propter confessionem sancte Trinitatis ad fidem; denarius et centenarius propter dextre mercedis electionem, et denarium diurnum bonis uinitoribus dandum, referuntur ad spem. Porro millenarius propter solidam denarii, quod natura ad immobilem stabilemque perfecte dilectionis respicit operationem, quamuis recte potest in eadem ipsa uel Iude uel gentium Ecclesia, per uiros Iuda primo Deum confitentium fortitudo; per filios autem Isrel, sublimitas eorum qui perfectius eum speculari didicerunt,  intelligi; iuxta quod Psalmus ait: Notus in Iudea Deus, in Isrel magnum nomen eius. Notandum, quod iuxta litteram multo ante tempora Roboam filii Salomonis, seorsum tribum Iuda, seorsum autem ceteras que uocabantur Isrel, fuisse recensitas, quamuis nedum imperio uel religione discretas.

Et dixerunt nuntiis, qui uenerunt: Sic dicetis, etc. Dixerunt olim uiua uoce presentibus, dicunt et nobis hodie sua scripta consulentibus, Ecclesie propugnatores, iubentque mandari periclitantibus eiusdem Ecclesie membris, nunquam ad hereticos audiendos exeant, certi sue salutis, ubi ueritas euangelici solis illuxerit. Dicitur et omnibus persecutionem patientibus propter iustitiam; quia patientia  pauperum non peribit in finem . Sed ubi iudicii dies inclinauerit, salus eterna dabitur.

uenerunt ergo nuntii, et annuntiauerunt uiris Iabes, etc. Qui prius hereticorum uersutias et argumentorum spineta formidabant, postmodum iam fortiorum doctorumque solatiis confirmati, promittunt se non iam in nocte dialectice deceptionis, sed in ostensione lucidissime ueritatis et uirtutis exire ad eos, non iam cum ipsis ab Ecclesia damnandi, sed contra ipsos arma cum Ecclesia laturi.

Et facietis nobis omne quod placuerit uobis. Leti hac nocte, licet conflictu ingruente dixerunt, qui sciebant certissime mane fidei aspirante, mox placiturum  hostibus, non aduersa ueritatis piacula prosyllogismorum, sed sola fugiendi tenebrasque suas repetendi solatia querere.

Et factum est cum uenisset dies crastinus, etc. Factum est cum apparuisset gratia Dei Saluatoris in Ecclesie periclitantis auxilium, constituit illam in tres fidelium partes, coniugatorum uidelicet, continentium, et doctorum; quos propheta sub Ne, Danielis, et Iob appellatione designat, precipiens solerter, ut suos quique cuneos pro defendenda Ecclesie pace acuerent.

Et ingressus est media castra in uigilia matutina, etc. Surgente inter heresium tenebras Lucifero sane doctrine, mox perfidie castra turbantur. Incalescente autem Scripturas Sole iustitie, funditus  anathematizata dispereunt. Lux enim lucet in tenebris, et tenebre eam non comprehenderunt .

Reliqui autem dispersi sunt, etc. Multitudinis credentium, quamuis late disperse, cor unum et anima est una. Heretici autem, qui ad tempus Ecclesie iudicium effugisse sibi uidentur, et ab illa longius expulsi, et inter se sunt ipsi discordes. Iuxta quod Esaias ait, Et concurrere faciam Aegyptios aduersus Aegyptios . Sabellius enim contra Arium, contra Nestorium Euthyches, Photinus contra Manicheum, et ceteri contra ceteros impii impios arma iniquitatis commouent.

Et ait populus ad Saul: Quis est iste qui dixit? etc. Nolentibus Dominum recipere Samaritanis, dixerunt  filii tonitrui: Domine, uis dicamus, ut ignis descendat de celo, et consumat illos? Et conuersus iehsu increpauit illos: Nescitis cuius spiritus estis; Filius hominis non uenit perdere, sed saluare .

Dixit autem Samuel ad populum uenientem: Eamus in Galgala, etc. uictis damnatis, uel correctis hereticis, dicit perfectus quisque doctor ad subditam sibi Ecclesiam: uenite reuelata facie cordis, gloriam Domini speculemur. Galgala quippe reuelatio dicitur. Et eo magis renouemur spiritu mentis nostre in agnitionem eius qui creauit nos, quo illorum uictores pericula cernimus; quia in uetustate remanentes, noluerunt reuelare ad Dominum uiam suam et sperare in eum, nec obsecrare subnixi, ac  dicere: Reuela oculos nostros, ut consideremus mirabilia de lege tua .

Et perrexit omnis populus in Galgala, etc. Audito magistrorum spiritualium hortatu, creuit populus electorum in fide et agnitione ueritatis, atque in reuelatione cordis, sese illustrati humiliando ac despiciendo, Christi per omnia gloriam quesiere, et exaltauere nomen eius ad inuicem, proque pace Ecclesie quidquid ualuere deuotionis obtulere coram Domino.

Et letatus est ibi Saul, etc. Letatus est Saul in Galgala, quod dicitur reuelatio. Exsultauit Spiritu sancto iehsu, et dixit: Confiteor tibi, Pater, Domine celi et terre, qui abscondisti hec a sapientibus et prudentibus , hoc est serpentina  sapientia fidentibus, quasi sub Naas rege contra Isrel dimicantibus; et reuelasti ea paruulis, hoc est, eis quos et in fulgore ueritatis, et in paupertate spiritus quasi in ciuitate Bezec timor Domini collegit, confortauit, adiuuit. Iterum, inquiens, uidebo uos, et gaudebit cor uestrum, et gaudium uestrum nemo tollet a uobis .



CAPUT u. Constituto rege Samuel, se innocentem probat et iustum, et ad terrorem populo pertinaci incutiendum, pluuias de celo tempore messis euocat.

 Dixit autem Samuel ad uniuersum Isrel: Ecce audiui uocem uestram, etc. In hac lectione Samuel proprie statum Isrelitici regni describit.  Contestatus namque populum, quod et se innoxio et Domino semper Saluatore adiuncto regem sibi male petierint, sub eiusdem regis figura uariantia totius eorum regni tempora comprehendit. Quod enim de uno dicit:

Si timueritis Dominum, et seruieritis ei, etc. De omnibus intelligendum signauit; quia uidelicet eorum exigentibus meritis, sicut unius primi regis imperium, sic et totum illud quod contra Dei sibi uoluntatem impetrauere regnum, tempora esset habiturum posteriora peiora prioribus: et interim quandiu timuerunt Deum, bonis regibus illustrandi; quoties neglexerint, cum malis puniendi: et ultimum, aggrauescente malitia, regnum ipsum pariter libertatem et patriam essent captiuitate uel morte  mutaturi. Signum quoque preuaricationis et duri cordis populi non minimum, et eo magis terribile, quo illis regionibus inusitatum exhibuit, uoces scilicet et pluuiam tempore messis triticee, que toto estatis tempore in terra promissionis, nisi magno miraculo uenire non solent: ut hinc nimirum omnes qui neglecto post longam agnitionem diuine uoluntatis imperio, sibimet ipsi regnare, suisque cupiditatibus seruire desiderant, peruerso se ordine gerere signaret: qui uidelicet tempore quo postmodum percepti uerbi rigationem, maturos iam boni operis fructus ferre debuerant, adhuc se moribus incompositis, uoce superne correptionis uel exhortationis, qua doceantur que sint elementa exordii sermonum Dei, opus habere demonstrent. Quod si  et hanc quis lectionem allegorice querat exponi, facile quidem occurrit, quid sit quod Samuel constituto super Isrel rege gradiente ante eum, se iam tunc senuisse: ab adolescentia autem sua coram ipsis, testibus Domino et Christo eius, innocenter uixisse pronuntiat: quia regnante nunc secundum presagia prophetica in Ecclesia Domino Iesu Christo, ipsi legis et prophetarum libri quidem de illo testimonium dant: et hoc ubique affirmant, quia testante Patre et Filio, immo et Spiritu sancto, lex sancta, et mandatum sanctum, et iustum et bonum. Nec detur aliquis Manicheo sociisque illius locus, quo uel cetera instrumenti scripta, de quo unus apex preterire non potest, uel datorem eiusdem reprehendant: nec prophetarum figuras senuisse,  ullus qui se noue lucis gratia redemptum nouit, ambigit. Quid quod nec bouem se cuiuspiam, nec asinum tulisse perhibet? quia scilicet prophetica legalisque Scriptura nemini uel triplicitatem recte conuersandi ad proximum, uel grauitatem corripiendi, et instruendi proximum, sinistra suggerendo subtraxit. Asinus namque qui ingenita mansuetudine et hominum necessaria, et ipsos homines portare consueuit, amorem fraterne utilitati accommodum designat. Bos autem, cui non solum imposita caro onera gestare, sed et arua uertendo sulcos seminibus preparare moris est; eos nimirum, qui non modo fratrum infirma tolerare, uerum eorumdem quoque pigrescentia corda castigando euertere, et ad suscipiendum uerbi semen solent excolere, demonstrat:  quibus solum personis duabus tota, ni fallor, operariorum Ecclesie solet caterua comprehendi. Non ergo Samuel bouem cuiquam, non asinum tulit; quia nec peritiam docendi eruditis, nec simplicioribus quibusque pie uiuendi cum fratribus modestiam uetus sancta Scriptura preripuit. Sed et illud in promptu est, quid sit quod ait: Si timueritis Dominum, eritis uos et rex qui imperat uobis consequentes Dominum: sin autem, erit manus Domini super uos. Et quod in conclusione subiunxit: Quod si perseueraueritis in malitia, et uos et rex uester pariter peribitis. Qui enim percepta fidei sacramenta recte seruauerit, eius Dei et Domini monita sequetur, de quo solus uerus rex Isrel ait:  Sicut et ego Patris mei precepta seruaui, et maneo in eius dilectione . Qui uero audiens non audierit uocem Domini, diuine super hunc manus est ultio, donec penitentiam egerit, intenta. At qui ad mortem usque impenitens perdurauerit, talis profecto, quia ad Antichristum pessimum regem pertinet, eterna cum eo perditione damnabitur. Neque enim illi soli, qui in fine mundi Antichristo illi contra Deum se erigenti adheserint, eius regno seruire putandi sunt: sed et hodie quam plurimi fidei mysteriis initiati, cum diuersis se facinoribus immerserint, regno eiusdem impie militare probantur: diciturque et eis e lectione prophetica: Si timueritis Dominum, et seruieritis, et eritis uos et rex qui imperat uobis, id est, Dominus iehsu Christus,  sequentes Dominum Deum Patrem eiusdem Dei et Domini nostri Iesu Christi; quod si perseueraueritis in malitia, et uos et rex uester Antichristus  pariter peribitis. uerum quod inter cetera dicit, et scietis et uidebitis quia grande malum feceritis uobis in conspectu Domini, petentes super uos regem; non facile uidetur ad Christum regem posse referri, quem omnis qui super se humiliter regnare petit, non malum aliquod, sed grande bonum facit, adeo ut quisquis hoc unum facere neglexerit, nullum facere possit; nisi forte dicatur, quia, crescente hominum peccato, factum sit, ut Filius Dei in carne humana passurus ueniret; qui si nunquam homo peccasset, nunquam pro hoc contra hostem in homine pugnaret: atque ideo  toties ad erudiendum genus humanum, angelis, patriarchis, prophetisque premissis, in plenitudine temporum, quando grauius peccaturos homines presciebat, suum ipse aduentum reseruauerit, ut ubi abundauit peccatum, superabundaret gratia: meritoque intelligatur, quia grande malum fecerint, qui noluerunt audire Moysen et prophetas, sed enormitate scelerum ipsum Dei Filium in carne uenire cegerunt. Neque huic sensui uinee euangelice parabola contradicere uidetur, cuius pessimi coloni fructus in tempore reddere nolentes, seruosque Domini sui impie cedendo, lapidando, et contumeliis sufficiendo, Filium ad se unicum mitti fecerunt. Potest autem hoc quod in die messis tritici uoces et pluuie de celo date referuntur, etiam  in bonam partem interpretari; ut intelligamus uocem euangelice predicationis spiritualibus intonuisse de celis, in tempore quo corda legi fructum ferentia ad horrea Ecclesie primitiue oporteret aggregari. Potest et ita, quod iidem predicantes apostoli messores fuerint in his qui legem iam nouerant et fecerunt, ad Euangelii gratiam uocandis: rigatores autem in his qui legis necdum uerba cognouerant, et de his dictum: Leuate oculos uestros, et uidete regiones, quia albe sunt iam ad messem . De illis autem, Ego plantaui, Apollo rigauit, Deus autem incrementum dedit : diligentius sane intelligendum, et ad imitationem uirtutis est trahendum, quod beatus Samuel, spernente se populo, et de principatu eiiciente, nichilominus uerbum sedule  exhortationis et pie intercessionis opem ferre non omittit. Absit, inquit, a me hoc peccatum in Dominum, ut cessem orare pro uobis, et docebo uos uiam bonam et rectam. O eximium fraterne dilectionis exemplum, de ducatu innocens, imo etiam sanctissimus propheta et sacerdos eiicitur, et peccatum ducit in Dominum, si ipsos suos eiectores ad eterni gaudia subleuare orando pariter et admonendo non satagat.



CAPUT uI. Saul et Ionathan ex populo sibi milites eligunt, et statione Philisthiim percussa a Ionathan, maioribus copiis iidem filios Isrel terrent.

. Filius unius anni Saul, cum regnare  cepisset, etc. In hac lectione multifaria dispensante Domino, et contra Ecclesiam bellorum, et pro Ecclesia defensionum spiritualium genera panduntur Sed primo caput lectionis, quod plerosque turbat imperitos, intueamur ad litteram.

Filius unius anni Saul, cum regnare cepisset, etc. Et est sensus: postquam electus Saul, et a beato Samuele est oleo sancto perunctus in regem, toto anno primo humilis et priuato similis mansit, nec regio habitu indui, ceteraque regni insignia sumere curauit: quod etiam supra belli Ammonitici tempore ubi boues de agro quasi rusticus agebat, probatum est, cuius initium belli Iosephus post mensem totius honoris eius contigisse perhibet. Secundo autem et tertio anno regio regiam quidem mentem induit,  regali cura populo prefuit. Sed necdum milites ex populo, qui suo lateri familiarius adhererent, usque ad quarti demum anni principium elegit. Allegorice autem filius est unius anni, populus fidelium, siue in Synagoga, siue in Ecclesia, cum regnare incipit, quia sic quisque ad regnum fidei pertinere, regisque eterni potest membris incorporari, cum primo didicerit, quia unus Dominus, una fides, unum baptisma, unus Deus et Pater omnium. Duobus autem annis regnat, et sic sibi de Isrel tria millia militum elegit: quia dum unitati fidei sociandam spem et dilectione cognouerit, mox sibi doctores, qui eamdem fidem, spem, et caritatem diligentius se suosque doceant, atque ab hostis irruptione tutentur, eligit. Quod dupliciter intelligendum est; quia uidelicet  et antiquos Ecclesie magistros, olimque cum Christo regnantes, nunc etiam nobis magistros, quorum scripta uel exempla sequamur, eligimus, et nouos quotidie in locum precedentium, quos dignos arbitramur, ut credentes, sperantes, amantesque ab hoste defendant, ordinamus.

Et erant cum Saul duo millia in Machmas, etc. Fortiores quosque et millenatio numero dignos Ecclesia sibi, quorum gladio uerbi et fidei scuto muniatur, eligit: porro infirmiores in fide ad tuenda proprie conscientie, in quibus peregrinantur a Domino, tabernacula remittit. uerum quia Saul et Ionathan ambo ad regnum pertinent, sed non idem est meritum amborum; quorum, ut cetera taceam,  unus delictum Deo Dauid persequitur, ut hostem, alter ut suam diligit animam, uidetur in eis binus credentium uel predicantium ordo signari. Unus eorum qui dicunt: Domine, Domine, nonne in tuo nomine prophetauimus ? Alius eorum qui audiunt: uos autem estis qui permansistis mecum in tentationibus meis . Unde bene Saul expetitor dicitur, haud dubium quin ab illo de quo Dominus apostolis loquitur: Ecce Satanas expetiit uos, ut cribraret sicut triticum . Ionathan autem columbe donum, uel columbe dedit, uel Domini donum interpretatur: significans eos, qui omne quidquid habent uirtutis, spiritui gratie tribuunt, atque ab eo se accepisse confitentur. Et Saul in Machmas et in monte Bethel, id est, in humilitate  et in monte domus Dei: Ionathan autem in Gabaath Beniamin, hoc est in colle filii dextere cum suis quoque militibus, mansisse referunt. Quia et reprobi nonnunquam, quamuis sinistra uel instabili mente uirtutes spirituales exercere uel etiam docere uidentur, soli autem columbina simplicitate prediti, ad regnum sublime Christi, qui est in dextera Dei, pertinere probantur. Sed et hoc quod duo millia cum Saul, mille autem cum Ionathan fuerunt, profecto docet, quia quantum perfectiores, tanto sunt quique pauciores. uel certe duo millia sunt in humilitate et in monte domus Dei, puritate fidei deuoti, et spei sublimitate prouecti: mille autem in colle Filii dextere caritatis, que nunquam excidit, perfectione gloriosi.

 Et percussit Ionathan stationem Philisthiim, etc. Et deuincit humilis quisque doctor, et Spiritus sancti iuuante gratia decertant, aciem spirituum malignorum, patefactis eorum insidiis, quibus altitudinem uite celestis hominibus eripere moliuntur

Et erexit se Isrel aduersus Philisthiim. Instantibus uerbi ministris, uel hostes uirtutis sue conterere, uel excelse predicationis buccina proximos ad uiam uirtutis excitare, eriguntur animi, audientium ad subeundum spirituale certamen, indagandas cauendasque ac superandas erearum uersutias potestatum.

Clamauit ergo populus post Saul in Galgala, etc. Crescente in bonis ardore uirtutis agende, crescit  et immundis spiritibus ardor eiusdem impediende ac refringende uirtutis; qui uidentes fidelium contra se amicos erectos, hos colles insidiarum deceptionumque uariarum copiis expugnare contendunt: et quasi currus ascendunt Philisthiim, cum plurimas simul cohortes gentilium, uel perfidorum synagogas, uel conuenticula hereticorum, hoste nequissimo contra militiam uirtutis ascendunt: equis sedent, cum singulorum corda prauorum erroris freno constricta, fidelibus contraire compellunt: pedestres incedunt, cum sibi ipsis decipulas tendunt. De quibus apte subiungitur:

Et reliquum uulgus sicut arena, que est in littore maris plurima. Ipsa est enim arena crebris uicinorum uitiorum fluctibus obnoxia, nec non et uento  superbie semper instabilis et fugax, supra quam domus sine fundamento petre fidei constructa, ingruente tentationum articulo corruit, et fit ruina eius magna. Nec sine certo mysterio contrarius uirtuti exercitus tricenario et cenario numero, uel etiam millenario, qui fidei et operis solent perfectionem significare, comprehenditur. Ipse enim Satanas transfigurat se in angelum lucis . Quid igitur mirum, si ministri eius transfigurentur uelut ministri iustitie? Inter quas sepe transfigurandi uersutias, etiam fide uel operatione se perfectos ostendunt. Aliter, senario numero includuntur, neque ad septenarium conscendere norunt, qui hanc solummodo uitam, que sex diebus creata est, diligentes,  ad futuram requiem tendere negligunt. Triginta quoque, quia malos figuraliter exprimant, in telligit, quia Dominum Saluatorem triginta argenteis non tantum a Iuda semel, sed et a multis quotidie falsis fratribus uenditum nouit; quicunque enim neglecta fidei, qua imbuti sunt, ueritate, cunctos sui corporis sensus seculi huius illecebris subdunt, quasi quinquies senis argenteis Dominum produnt.

Et ascendentes castrametati sunt in Magmas, etc. Magmas, ut diximus, humilitatem; Bethauen domum idoli, uel domum inutilem sonat. Ascendentes autem de occultis suis machinationibus immundi spiritus, uel per seipsos quasi uulgus pedestre latenter suadendo, uel quasi ascensores equorum et curruum per deceptos homines seducendo, primo suis uictoribus  cuncta munimina humilitatis eripere tentant ut per quam ipsi de celo corruere, cordibus humanis superbie pestem inserant; pariter satagentes, ut quamcunque domum mentis inutilem, sibique dicatam repererint, quasi ad orientem Bethauen castrametantes, omnem illi uere lucis exortum suis tenebris mediatricibus obcludant.

Quod cum audissent uiri Isrel, se in alto sitos, etc. Cum uiderint quique fideles antiqui hostis insidias ad debellanda, uel in semetipsis uel in proximis humilitatis, menia paratas, uel fortasse etiam aliquos infirmiorum crebris eorum incursibus afflictos, presidia mox necesse est lectionum spiritualium, ieiuniorum, eleemosynarum, orationum, ceterarumque uirtutum, quibus defendantur, adeant, abscondanturque  in eis a contradictione linguarum; et Pater, qui uidet in abscondito, misereatur et adiuuet.

Hebrei autem transierunt Iordanem terram Gad et Galaad. Perfectiores quique incumbentibus tentationum pressuris uniuersa mundi negotia postponunt, in quibus reprobi descendere, et in seculum labi, quorumque laqueis uel tentantes apprehendere, uel tentati solent apprehendi; superbie quoque tumorem, ob quem Satanas de celo cum suis satellitibus descendit, salubriter inclinati transcendunt; hec namque et huiusmodi uitiorum obstacula Iordanis fluuius non solum nomine; quia descensio eorum, uel apprehensio eorum dicitur, uidelicet immundorum, uel hominum uel demonum; sed etiam situ, quo in  mare Mortuum defluens, laudabiles aquas perdit, figuraliter ostendit. Quia nimirum cunctas seculares illecebras, fluxusque concupiscentie carnalis ima obscuritate perpetue mortis exstinguit. Quem profecto Iordanem, id est, apprehensionem descensionemque prauorum electi transcendentes, terram Gad et Galaad, id est, accincti et acerui testimonii, subeunt; quia mentem iugi uirtutum exercitio preditam, et bonorum semper operum, que de seipsa laudabile testimonium ferant, frugem fecundam conscendunt. Et pulchre qui uitiorum flumen aduersum transire dicuntur, Hebrei, id est, transitores uocantur. Et quibus unus uidens impium superexaltatum, et eleuatum super cedros Libani, et transiui,  inquit, et ecce non erat. Et alibi: Et in Deo meo transgrediar murum.



CAPUT uII. Dilapso a se populo, Saul offert holocaustum; et quod stulte egerit a Samuele redarguitur; quodque alter pro eo sit in regnum ungendus edocetur.

Cumque adhuc esset Saul in Galgal, etc. Hec lectio sub Saulis et Dauid, Synagoge et Ecclesie speciem docet, cadentibus a fide quibusque, alios promissa illis regni celestis premia accipere. Sed ut manifestior allegorie sensus eluceat, primo iuxta historiam, in quo peccauerit Saul, et regnum perdere meruit, inquiramus. Patet ergo, quod imminente belli discrimine, sicut etiam antiquitatum historia  prodit, mittens uocauit Samuelem, ut in tempore tante necessitatis eius precibus et consilio iuuaretur, qui exspectare eum ibi precepit, et hostias preparare, septima die uenturus ad eum, ut tunc sacrificantes ita congrederentur ad bellum. At ille quidem septem diebus, ut mandauerat Samuel, sed nequaquam mandatum cum perfectione seruauit. Cum enim uideret ipsum quidem morari, se autem a militibus derelinqui, obtulit holocaustum; quod ubi Samuel adueniens comperit, stulte eum fecisse testatus est, eo quod orationes et sacrificia, que uoluntate Dei erant facienda pro populo, ipse preoccuparet offerre. Saul ergo, sicut sepe, doctores Iudeorum, septem dies exspectati Samuelis, tempus legis, que sabbati mysterium docebat; Samuel prophetiam, uel  ipsum qui loquebatur in prophetis Dominum significat. Saul in Galgalis, id est, in reuelatione, Samuelem hostias oblaturum, et pro populo deprecaturum, septem diebus exspectare iubetur. Et Pharisei ac doctores Iudeorum, prophetis eos contestantibus, in obseruatione reuelate et date sibi legis sunt manere precepti, donec ipsius prophetia manifestior et apertior, qua ratione uiuendum, quomodo malignis hostibus esset obuiandum, ostenderet. Imo donec ipse Dominus et caput prophetarum adueniens, ad debellandas erias potestates seipsum pro mundo offerret hostiam Patri. Sed posito adhuc in Galgalis Saule, populus perterritus est, qui sequebatur eum. Positis in agnitione diuine uoluntatis legis peritis,  perterriti sunt legis auditores, qui eos sequebantur, et uel uitiorum tentantium incursibus, uel preceptorum legalium asperitatibus, uel certe eorum exemplis magistrorum, ab agenda, quam audiebant, ceperunt lege lassescere. Recte namque in Galgal, id est, in reuelatione positi legis periti dicuntur, ad comparationem uidelicet gentium, que ne legis quidem uerba perceperunt, a tenebris obscuratum non habentes intellectum; quamuis idem ipsi ad comparationem euangelice claritatis uelamen habent super cor suum; nec nisi ad Christum conuersi, possunt reuelata facie gloriam uerbi speculari. Neque hoc quod Galgal, in qua erat Saul, etiam uolutabrum interpretari fertur, ab infirmi cordis, et necdum ad fontem aque uiue peruenientis significatione  discrepat; de qualibus dicitur: Et sus lota in uolutabro luti .

Et exspectauit septem diebus iuxta placitum Samuelis, etc. Exspectauit cetus legalium doctorum cum suis auditoribus toto tempore quo sabbatum celebratur in lege, Christi aduentum in carne, quem in nouissimis iam legalis obseruantie temporibus didicerat adfuturum; sed tardante illo, ut in plenitudine temporum, quam predestinauerit, ipse ueniret, lapsa eorumdem auditorum portio non minima, spiritualis exercitu castra reliquit. Et quidem de bene exspectantibus propheta dicit: Iustus autem meus ex fide uiuit . De lapsis uero subiungit: Quod si subtraxerit se, non placebit sibi in illo anima mea .

 Ait ergo Saul: Afferte mihi holocaustum, etc. uidens delapsum a se populum Saul, sed Samuel propinquantem non uidens, obtulit holocaustum. uidentes legis doctores, qui tum temporis erant, longe a primorum perfectione degenerantes dilapsum a legis custodia populum, et incarnationis dominice tempus instare nescientes, statuere suas traditiones seruandas, quasi Domino per omnia placituras. Cui sensui suffragatur, quod idem Saul redarguenti se pro stulta temeritate Samueli cum respondisset, dicens:

Quia uidi quod dilaberetur populus a me, etc. Quorum uerborum qui sit mysticus sensus, ex his que superius exposita sunt, facillime patet. Adiunxit protinus, et ait: Porro Philisthiim congregati fuerant  in Magmas, id est, humilitate; quia nisi humilitati priuati, nequaquam sua Domino preferrent; nec nisi obsidentibus claustra cordis superbie spiritibus eum qui in altis habitat, et humilia respicit, contumaces spernerent.

Dixi: Nunc descendent Philisthiim ad me in Galgala, etc. Timentes Pharisei et scribe ne a demonibus uel in uolutabro uitiorum mergerentur, uel in date legis reuelatione redderentur inutiles, ceperunt emulationem Dei habere, sed non secundum scientiam; et sicut Psalmista testatur, Illic trepidauerunt timore, ubi non erat timor .

Dixitque Samuel ad Saul: Stulte egisti, etc. Et ipse Dominus in Euangelio, et prophete, suis quisque  temporibus corripiunt eos, qui quasi absque Samuele sacrificantes, neglecto diuini sermonis auxilio, sine causa Deum colunt, docentes doctrinas et mandata hominum.

Quod si non fecisses, iam nunc preparasset Dominus regnum tuum, etc. Non sic accipiendum, quasi eternum Sauli regnum Deus statuerit, et hoc postea noluerit seruare peccanti, quem et peccaturum prescierat; sed preparauerat regnum eius, in quo figura regni esset eterni. Sed et omnis scriba doctus in regno celorum, proferens de thesauro suo noua et uetera, regnat super Isrel in sempiternum . Illum uidelicet Isrel, quem erudiendo et regendo fecit esse spiritualem; qualibus dicit apostolus, Que est enim corona mea aut gaudium? nonne uos ante Dominum  Iesum . Unde et intraturo in gaudium Domini sui bene negotianti, id est, multos per suam doctrinam acquirenti seruo dicitur: Eris potestatem habens super decem ciuitates ; id est, ex eorum quos de lege spiritualiter imbuisti meritis et scientia, gloriosior in regno fulgebis. At si doctor aliquis suum sensum Scripture uerbis pretulerit, et per ea que ipse sibi composuit dogmata suos auditores, quam ad spiritualia accenderit; quod est Saulem absque Samuele hostias offerentem, suam ad bellandum sanctificare militiam, perdet stultus imperium. Quod si non fecisset, habere potuisset super Isrel eternum. De qualibus Saluator in Euangelio: Qui ergo soluerit, inquit, unum de mandatis istis minimis, et docuerit sic homines, minimus uocabitur in regno  celorum . Minimus namque est talis in presenti regno Ecclesie, extraneus prorsus a futuro.

Sed nequaquam regnum tuum ultra consurget. Omnis enim, inquit, plantatio, quam non plantauit Pater meus celestis, eradicabitur.

Quesiuit sibi Dominus uirum iuxta cor suum, etc. Sub persona Dauid Christum et Christiani populi duces significat; unde signanter populum suum dicit, et non addit, Isrel; ut etiam preputium ad huius ducis imperium pertinere demonstret. Non autem quasi nesciens Dominus quesiuit, sub humano more loquens hominibus, etiam sic loquendo nos querit. uenit enim Filius hominis querere et saluare quod perierat . Cui adeo iam eramus noti, ut in ipso essemus ante constitutionem mundi. Quesiuit  ergo sibi Dominus uirum iuxta cor suum, id est, qui consilium uoluntatis eius et pura mente cognosceret, et pia deuotione sequeretur. Quod et de Dauid quidem recte intelligitur, qui super omnes docentes se intelligens, incerta et occulta sapientie diuine, et manifesta reuelatione cognouit, et mirabili suauitate decantauit . Sed melius multo ac perfectius de illo magni consilii angelo, qui solus paternorum est conscius reuelator arcanorum. Neque enim cor Dei, humani corporis membrum, iuxta Anthropomorphitas, sed consilii et sapientie diuine secretum interius significare credendum est. Iuxta quod et supra dictum est, cum nouum Christi et Ecclesie sacerdotium, quomodo et hic regnum, abiecto uetere, prophetaretur futurum, dicente uiro Dei ad  Heli: Et suscitabo mihi sacerdotem fidelem, qui iuxta cor meum et animam meam faciat .

Surrexit autem Samuel, et ascendit de Galgalis, etc. Eamdem regni mutationem propheta quam uerbo predixerat, etiam ipso locum mutando demonstrat. Et ipse enim Dominus, qui de incredulis ait: Surgite, eamus hinc ; relicta Synagoga collem filii dextere, id est celsa illius populi precordia; qui non terrene cuiuslibet, sed celestis et eterne beatitudinis Filius esse uoluerit; et propheticus sermo per dispensationem Saluatoris illustratus, de reuelatione litterali, qua rude mentes imbuebantur ad altiora queque ac sacratiora Christi et Ecclesie mysteria perfectos docendo subiit. uerum que de duobus  populis dicta sunt, in singulis quotidie uidemus gesta personis. Namque Saulis in Galgal constituti populus terretur, dum quemque fidelium uel in reuelatione scientie, quam percepit minus fortem; uel in uolutabro uitiorum, quo turpis incidit eneruiter infixum, conscius sue fragilitatis animus turbat, et pro sua salute queritanda utiliter compungit, ne forte spiritualis aduersarius Machmas, id est humilitatem, quam maxime cupit, expugnet; ne reuelationem doctrine celestis auferat; ne ceterarum menia uirtutum fraudulentus uictor irrumpat. Exspectat Saul septem diebus, iuxta placitum Samuelis, dum quis in tribulatione positus, fide et actione sollicita promissum Domini querit auxilium. Septem quippe tribus et quatuor constant; tria autem ad fidem pertinent  propter confessionem sancte Trinitatis; quatuor ad opera, propter prudentiam, fortitudinem, temperantiam, et iustitiam; quibus quatuor quasi angulis tota uirtutum spiritualium structura firmatur. Sed hos septem dies, id est septenarie deuotionis lucem, dum quis perfecte consummauerit, iuxta quod Psalmus admonet: Exspecta Dominum, et uiriliter age, et confortetur cor tuum ; adueniet Dominus in corde, et mansionem in eo faciens, cunctas statim hostilis exercitus insidias destruet illustratione aduentus sui. At qui minus aliquid huius perfectionis habuerit, minus uidelicet patiens in aduersis, minus de superni iuuaminis respectu confidens, oblitus illud Ecclesiastici: Noli cunctari in tempore angustie ; omnes confestim, in quibus  sibi applauserat, uirtutum cuneos desperando amittit; quomodo Saul, quia septima die necdum bene completa, de promisso Samuelis aduentu desperat, a populo dilabente relinquitur; qui si tempus constitutum complesset, pollicito prophete non fraudaretur auxilio: Prope est enim Dominus omnibus inuocantibus eum in ueritate . Auxit autem Saul peccatum, non solum de promissis prophete titubando, sed etiam ipse holocaustum, quod sacerdotem decebat, offerendo. Auget blasphemiam Pelagius, auget alius aliquis infideliter fidelis, dum de gratia superna minus sollicitus, sua se uirtute saluari posse confidit; et quod solius summi sacerdotis est donum, sue libertatis arbitrio conquirere  stultus arbitratur. Ideoque iuxta Apocalypsim Ioannis: uenit alius, et promissum talibus regnum coronamque uite et benedictionis accipit. Quam mutationem non consiliorum supernorum, sed rerum humanorum significauit ipse Samuel, cum reiectione perfidi, ac fidelissimi regis electione predicta, surgens ascendit de Galgalis in Gabaa Beniamin. Quia missum in mundo Dei uerbum, non reuertetur ad eum uacuum, sed faciet quecunque ipse uoluit, et prosperabitur in his ad que misit illud . Relictisque simulatoribus et callidis, qui prouocant iram Dei, simplices ac fideles, quos ad regnum celeste prouehat, querit auditores.



CAPUT uIII. Arma ob inopiam fabrorum non habente Isrel, Philisthiim tribus cuneis terram eius Saul aspectante deuastant; at Ionathan cum armigero inter scopulos reptans, belli simul et uictorie caput exstitit.


Et recensuit Saul populum, etc., usque ad id quod ait: Et uir Isrel sociatus sibi est, etc. In hac lectione rarescentibus astu spirituum immundorum studiis Scripturarum, uniuersa per eos statim humani cordis itinera, que triplici diuisione constant, misere uastanda produntur: sed non defutura periclitantibus superni miracula presidii, quod per spiritualium doctorum auditorumque obedientium laborem, hostem quidem ad accelerandam fugam, suos uero milites ad sperandam obtinendamque uictorie palmam  concitet. Fugientibus ergo ceteris a timore Philisthinorum, sexcenti tantum uiri cum Saule remansere. Quia trepidantibus in spirituali certamine quibuslibet infirmis in fide, et aliquando etiam lapsis, soli qui rectum opus sola superne retributionis intentione faciunt, cum suis doctoribus uigilare, stare in fide, uiriliter agere confortari, et caritati per omnia studere non desistunt. Senarius etenim numerus, quos mundi est creatura perfecta, rectam operationem; centenarius autem, qui decem decadibus quadratur, et de leua transit in dexteram, dextere, id est eterne mercedis perfectionem designat.

Et Saul et Ionathan filius eius, populusque, etc. Machmas humilitatem, ut sepe dictum est, Gabaa  Beniamin collem filii dextere sonat. Querendum ergo quomodo spiritibus immundis humilitatis portas obsidentibus, perfecto in colle uirtutum possint, uel magistri, uel auditores spiritualia sua castra metare; uidendumque quod infra scriptum est, quia Saul cum sexcentis suis morabatur in extrema parte sub malo granato. Sub malo granato enim populus, qui potest dicere: Mihi autem absit gloriari, nisi in cruce Domini nostri Iesu Christi . Fructus namque crucis dominico cruore rubicundus instar mali granati, multa credentium grana quasi uno caritatis et spei cortice circumuertit. Sed in extrema parte Gabaa, eamdem sub qua requiescat uite arborem habet; qui necdum perfecte consummatus, queritur cum Apostolo, dicens: Condelector legi Dei secundum  interiorem hominem; uideo autem aliam legem in membris meis, repugnantem legi mentis mee, et captiuantem me in lege peccati, que est in membris meis, et cetera .

Et egressi sunt ad predandum de castris Philisthinorum tres cunei, etc. Et his tribus cuneis Ecclesiam quotidie tentari, omnis qui in castris illius legitime militat, sentit. Tres etenim ad predandum de castris Philisthinorum egredientur cunei, cum immundi spiritus interioris nostri hominis custodiam tentantes, aut rationabilem eius partem, aut irascibilem, aut concupiscibilem, uel in singulis singulas, uel in uno omnes, uirtutum diuitiis nudare conantur. Quibus profecto partibus etiam ipsorum locorum, atque  prefati cunei, qui egressi sunt, nomina conueniunt. uia quippe Ephraim, id est crescentis, contra quam primus cuneus pergebat, concupiscibilis anime pars est; recte hoc nomine dicta, quia crementum querere nunquam desinit; bonorum quidem, si ab Isrel, id est recta et Dei uisionem suspirante anima regitur; malorum uero, si contra legis iura statuens, uitiorum immundorumque spirituum improbitate uastatur. Et bene de primo cuneo cum diceret, Pergebat contra uiam Ephraim; addidit, Ad terram Saul; quia prima nimirum maximaque nequissimis spiritibus intentio est, ipsos sacri certaminis duces, concupiscentia uel anime uel carnis, a uirtutum ceptis auertere; quo de priuatis iustitia principibus, liberius dira per incautum serpant contagia uulgus. uis  Bethoron, id est domus ire, ad quam secundus cuneus ingrediebatur, ipsam quam signat passionem mentis etiam nomine demonstrat. Quam utique domum bene gubernabat Isreliticus possessor, cum uir ille mitissimus super omnes homines qui morabantur in terra, liberaturus Dei populum, exiuit a Pharaone iratus nimis. Philistheus autem predabatur, cum fratris boni iustitia, Cain, qui ex maligno erat offensus, iratus est uehementer; adeo ut per iram homicidii prima fraternitatis iura dissiparet. uallis Seboim, id est caprearum siue damarum, ad quam tertius se uerterat cuneus, rationabilem mentis intuitum figurate denuntiat. Namque hec animalia oculorum acie perhibentur excellere; unde et a Grecis ab acute cernendo Dorcades appellantur;  nec frustra toties in Cantico canticorum sub Christi et Ecclesie laude repetuntur. Recte autem non mons, sed uallis caprearum, recte contra desertum posita memoratur; quia cum semper humilitatis auxilio, tum maxime in discernendis bonis ac malis, ne census oberret, indigemus, et quanto quis humilior, ea que mundi sunt minus diligenda et querenda cognoscit. Iter ergo termini imminentis ualli Dorcadum uiam crescentis, uiam quoque domus ire Isrel in pace possidet, dum populus Dei uel unusquisque fidelis humili intentione que sint sequenda, que spernenda dignoscit, atque in his que sequenda utiliter cognouerit, usque ad perfectum diem crescere; pro his uero que eius uel intuitum spiritualem, uel cursum profectumque retardare tentauerint,  salubriter irasci et non peccare satagit; ut quicunque mala pro bonis stulte ratiocinando elegerit, et hec noxie electa noxius exsequi concupierit, proque omnibus que tali concupiscentie obstrepunt irascendum putauerit, huius omnes uie mentis ac termini, hostis inuisibilis acerbitate deuastantur.

Porro faber ferrarius non inueniebatur, etc. Patet profecto causa, que maxime hostibus terram repromissionis populandi, id est, Ecclesie uirtutes uitandi spatium tribuat: uidelicet si desit ei doctor, et spiritualium fabricator armorum, que Apostolus aduersum nequissimi tela ignea docet esse tenenda. Cauent enim, quantum ualent, improbi tentatores, ne induamur armatura Dei, ne gladii ancipites in manibus  nostris ad faciendam in eis uindictam appareant .

Descendebat ergo omnis Isrel ad Philisthiim, etc. Descendunt et hodie nonnulli, relicta altitudine uerbi Dei, ad quod audiendum ascendere debuerant, auscultantque fabulis secularibus, ac doctrinis demoniorum, et legendo dialecticos, rhetores petasque gentilium, ad exercendum ingenium terrestre, quasi ad fabros Philisthiim pro exacuendis siluestris siue ruralis culture ferramentis, inermes, hoc est spirituali scientia priuati conueniunt.

Cumque uenisset dies prelii, non est inuentus ensis et lancea, etc. Cum quotidie instet dies prelii contra aduersarias potestates, plurimis sua rusticitate contentis, pauci admodum idonea lectione uel auditione  Scripturarum ad hoc prelium rite armati procedunt; unde nostro torpore adiutus quotidie facit nobis spiritualis, quod tunc Isreli carnalis aduersarius fecisse describitur.

Egressa est autem statio Philisthiim, ut transcenderet in Machmas. Arma quippe non habendo Isrel hostibus patriam prodidit; et nos desidia uel legendi, uel magistros spirituales interrogandi, quasi incuria fabricandi arma, uel Isrelitas fabros petendi, occasionem damus hostibus, quo post oppressam humilitatem, quam Magmas obsessa significat, etiam ceteris uirtutibus, quasi terre sancte finibus, arma impietatis inferant. Sed ad hec teterrimi hostis arma repellenda, non artis humane peritia, sed, iuuante Spiritus sancti gratia, doctorum celestium  est exhortatio flagitanda. Unde sequitur:

 Et accidit quadam die, ut diceret Ionathan, etc. Ionathan namque, qui interpretatur columbe donum, predictos Spiritus gratia doctores; adolescens armiger eius, discipulos obedienter arma non carnalia, sed Deo potentia gestantes; quorum renouatur sicut aquile iuuentus ; quedam dies inchoati certaminis, eorum subitam contra hostium tentamenta superne lucis inspirationem designat. Hortaturque die quadam Ionathan armigerum, ut ad Philisthiim transeant stationem, cum magister quisque perfectus a celesti subito gratia respectus, ad deuincendos uitiorum incursus, piorum precordia concitat adiutorum.

Patri autem suo hoc ipsum non indicauit. Transitum  usque ad stationem Philisthiim Ionathan patrem suum simul et populum quod disposuisset celauit; quia sicut spiritualium consilio semper uti aptissimum est, ita aliquando carnales meditata, uel etiam inchoata uirtutum maiorum opera celari utile est; ne uel eorum trepidatio tenerum adhuc, ut ita dicam, nostre mentis desiderium terrendo refringat, uel etiam ipsi nos emulando, que necdum ualent incipiant, uel certe fauor imperfecte laudantium integritatem spiritualis nostri propositi corrumpat. Nam quia Saul hoc loco, et populus qui erat cum eo, necdum profectos uirtutibus exprimunt, sequentia uerba produnt, cum dicitur:

Porro Saul morabatur in extrema parte Gabaa, etc.  Namque ad indicium quidem uirtutis pertinet, quod in Gabaa, id est colle morabatur, quod sub malo granato, quod sexcentos habebat comites. Ut enim et supra iam diximus, collis celsitudinem uirtutum; mali granati tegmen, protectionem dominice crucis; sex centenarius militum numerus, perfectos spe et operatione demonstrat. uerum quod in extrema parte collis sedebat, quod arbor cuius umbraculo tegebatur, in Magron, id est in gutture sita erat, minus perfecte adhuc signa sunt mentis, hoc est, eius que necdum plene desiderata potuit menia subire uirtutum; que dominice passionis mysterium ore tenet, sed imitari necdum ualet. Quod si iuxta antiquos interpretes pro Magron legamus Mageddon, id est tentantem, ad eumdem sensum respicit. Quia sunt  qui recta fide prediti, recte operationis desideriis accensi, dura tentantium uitiorum certamina pati non desistunt: atque ideo perfecti athlete Christi quedam sua secretiora, que contra immundos spiritus disponunt bella, ab huiusmodi commilitonibus de industria abscondunt.

Erant autem inter ascensus. . . eminentes petre, etc. Sunt ascendere nitentibus aduersus malignorum spirituum uersutias doctoribus sanctis imminentes a dextris et sinistris, id est, in gloria et ignobilitate, in prosperis et in aduersis insidie frequentes; et sicut dentes mandere, et uentri mansa solent immittere, sic immundi spiritus olim beatorum compage prerupti, quomodo simplices seducant, corrumpant iustos, castos uitient, inque perditum sue nequitie  corpus traiiciant, inquirunt.

Nomen uni Boses, etc. Boses, in ipso floruit: Sene, angustia dicitur. Quorum in promptu est interpretatio, quia non minus florente quam aduersante: hoc est angustias afferente mundo, sanctorum ascensus impeditur, et ut uel corpore uel corde deficiat, ab infatigabili hoste pulsatur.

Unus scopulus prominens ad aquilonem, etc. Gabaa collem, id est, sublimitatem uirtutum; Magmas humilitatem mentis, ex qua uirtutes prodeant, indicat. Et recte Magmas ad aquilonem, Gabaa a meridie posita refertur, quia in frigore tentationum, maxime humilitas et discitur et probatur; in luce autem iuuantis se gratie Spiritus prosperata perficitur. Sed quia antiquus hostis et prosperum iter date uirtutis  impedire, et humilitatem quesite inter aduersa uirtutis magistris simul et discipulis auferre conatur, recte ascendentibus contra Philisthiim Ionatha et armigero eius ad aquilonem, ex aduerso Magmas, et prominens a meridie contra Gabaa scopulus obstat; attamen, faciente pro suis Domino, cuncta mox hostium molimina seua deficiunt. Quia sicut uerba Ionathe non minus fidei quam uirtutis plena testantur, non est Domino difficile saluare, uel in multitudine, uel in paucis.

Apparuit uterque stationi Philistinorum, etc. Quamuis irridendo Philisthiim uera mystice loquuntur; quia uidelicet Hebrei spirituales, hoc est uitiorum transitores, in tutissimis Scripturarum presidiis ab  hostium defenduntur incursibus, et harum consolatione recreati, ad superandos eosdem nequissimos aduersarios, ubi tempus arriserit, publica procedunt in opera uirtutum.

Et locuti sunt uiri de statione ad Ionathan, etc. Superba hostium irrisio et despectio, fidelibus fiduciam nanciscende uirtutis tribuit. Ante ruinam enim exaltatur spiritus, et ante gloriam humiliatur .

Ascendit autem Ionathan, reptans manibus et pedibus, etc. Manifestum quidem est maiora tentationum obstacula maiore uirtutum nisu debere transcendi; quod tunc rite perficitur, cum armatus contra hostem, humilis auditor spiritualis per omnia sequitur exempla preceptoris. Sed de situ loci huiusce,  quod lectori manifestior fiat, Iosephi uerba uideamus . »Erant, inquit, castra hostium super scopulum habentem subtilissimam longitudinem tribus uerticibus acutissimis prominentem, scopulis per circuitum euntibus, et quasi propugnaculis inuasiones pugnantium prohibentibus. Unde contingebat ut custodes minorem haberent solitudinem castrorum; quia natura locus ille omnibus uidebatur esse munitus, et ad capiendum ualde difficilis, eo quod non solum illic ascendere, sed etiam accedere difficile uideretur. Cum ergo uenisset ad castra Ionathas, armigerum confortabat.« Et paulo post: »Accedentes igitur ad exercitum hostium, apparente iam die, uiderunt eos Palestini.« Item post aliquanta, cum insultantium Philisthinorum uerba narrasset,  adiunxit: »Quam uocem grate suscipiens Saul filius, tanquam ei uictoriam designantem, tunc quidem ab illo loco, in quo hostes fuerant uisi, recessit; mutansque locum uenit ad petram, que erat propter munitiones locorum desolata custodibus, et exinde quasi repentes et trahentes semetipsos cum multo labore, naturam loci uicerunt, ut ad inimicorum castra descenderent; irruentesque eis dormientibus, occiderunt quidem quasi uiginti.« uerum his locorum gratia commemoratis, ad scrutanda sacre Scripture mysteria redeamus.

Et facta plaga prima, qua percussit Ionathas et armiger eius, etc. Denarius numerus, ut certum est, perfectionem bone uel operationis solet significare, uel mercedis. At contra uicenarius, in quo Iacob seruiuit  Laban Syro, et fratri Esau, quem Deus odio habuit, munera misit, duplicitatem prauorum dogmatum, que simplicibus et Ecclesie membris, uel actionis deuotionem, uel certitudinem superne retributionis satagunt auferre, demonstrat. Media pars iugeri arandi Ecclesia est, que in terris adhuc inter reprobos conuersata, correptione predicatorum gaudet ad gignendos uite fructus exerceri. Par boum in die arans concordia doctorum est, de legis et Euangelii disciplina sub eodem fidei iugo conuenientium, in luce precepte scientie subditorum corda castigans et ad ferendum Deo fructum Spiritus excolens, de quo Salomon ait: Ubi autem multe segetes, ibi manifesta fortitudo bouis . Prima  ergo plaga, quam Ionathan et armiger eius percussere, uiginti uirorum est, in media parte iugeri; ac inde turbati, atque huc illucque diffugientes Philisthiim, alterutrum se magna nimis cede prosternunt. Primo suos hostes Ecclesia, que peregrinatur a Domino, per spirituales magistros ac discipulos obedientes ab obsidenda turbandaque suorum fide uel operatione compescens, filios mortis ostendit; deinde se inuicem ipsi uariantium errorum quasi aduerso mucrone configunt, ita ut, triumphante Ecclesia, palam de his possit intelligi, quod dicitur: Quia uersus fuerat gladius uniuscuiusque ad proximum suum.

Et factum est miraculum in castris per agros, etc. Miraculo fit reprobis constantia uirtusque iustorum,  quasi castrametantibus per agros, cor exercitatum, malitia pariter et deliciarum affluentia resolutum habentibus. Unde beatus apostolus Petrus, cum luxuriam describeret eorum qui uelut in agro libere uoluptatis residentes, in desideriis, uinolentiis, comessationibus, potationibus, et illicitis idolorum cultibus uitam ducunt, adiunxit dicens: In quo admirantur non concurrentibus uobis in eamdem luxurie confusionem . Sed et spirituales aduersarii, quamuis humane salutis acerrimi predones, et ipsi perfectorum uirorum obstupescere facta, perfectarum precum ceterarumque uirtutum solent cedere deuotioni.

Et conturbata est terra, etc. Ut terrena sapientes ad celestium uirorum facta conturbentur; ut demones  ab hominibus attentandis, fracta suarum uirium malignitate, trementes gementesque resiliant, non humane uirtutis opus, sed miraculum est diuine pietatis. Unde Paulus, cum diceret se plus illis omnibus laborasse, continuo subiunxit: Non autem ego, sed gratia Dei mecum 

Et respexerunt speculatores Saul, etc. Respiciunt pre ceteris hi qui Scripture sancte speculam conscenderant, et sunt in colle filii dextere, id est in sublimi celestium operum arce constituti, et scientia uidelicet pura, et simplici actione preclari, ac primi ruinam uident instantem, fugamque prauorum. Non enim omnium est catholicorum, lectis hereticorum gentiliumue libellis, mox quid in eis erroris contineatur agnoscere; auditis dialecticorum uersutiis,  illico ruinosos deceptionum laqueos acute mentis sagacitate discernere; sed eorum qui diutina uel meditatione Scripturarum, uel uirtutum gratia promerente, exercitatos habent sensus ad discretionem boni et mali; multorum pene moti pedes, pene effusi sunt gressus, quia zelauerunt in peccatoribus, pacem peccatorum uidentes. At speculator ille nobilissimus usque ad collem filii dextere mirabiliter ascendens, uidit impium superexaltatum et eleuatum super cedros Libani . Et transiui, inquit, et ecce non erat; et quesiui eum, et non est inuentus locus eius . Et hoc est speculatores in Gabaa positos multitudinem cernere prostratam, quam in inferioribus siti quilibet necdumque perfectum  scientie cacumen subeuntes, stare in prosperis, et sospitate degere putabant; sapientes quosque in prauitate uiuentium certissimum preuidere supplicium.

Et ait Saul ad Achiam: Applica arcam Dei, etc. Achias frater illius, siue frater eius dicitur. Aiunt ergo boni duces Ecclesie, aiunt quique fideles quotidiana contra potestates erias bella gerentes, fratribus suis Scripture sacre lectione preditis, et maiore uirtutum exercitio seipsos quotidie per sacerdotium regale Deo hostiam uiuam offerentibus: aiunt, inquam, talibus hi qui per semetipsos adhuc tentationibus agitari, uel Ecclesiam generaliter heresibus turbari conspiciunt, ut patefactis diuinorum eloquiorum arcanis, testimonia sibi manifestiora,  quibus contra heresium fabricatores uti debeant, quibus cetera tentationum luctamina deuincere possint, aperta ratione dilucident. Sed sepe contingit tot ac tantas inter se hostes Ecclesie  habere pugnas conflictusque uerborum siue dogmatum, ut melius sua dispensatione altrinseca, quam assertione spiritualium paginarum conuincantur esse falsa que docent, et que agunt immunda: faciendumque sit celestis militie ductoribus, quod Saul fecisse describitur, qui exorto in castris Philisthinorum tumultu, et in maius ac maius augescente, non amplius Deum per sacerdotem consulere, sed ipse arrepta militum manu, hostes quos inuicem dissidere compererat, insequi, atque ad fugam urgere festinat. Potest autem Achias sacerdos,  arce Domini custos, etiam ipsos sacre Scripture conditores non inconuenienter exprimere; qui nobis, quoties pie petuntur, arcam quam seruant diuini proferunt oraculi: proferunt et exempla bonorum operum que gessere; quod significatum est supra, ubi idem Achias ephod portasse perhibetur. Nec uacat, quod filius Achitob fratris Ichabod filii Phinees, qui exortus fuerat ex Heli sacerdote Domini, in Silo fuisse memoratur. Achitob quippe frater bonus interpretatur. Nam et ipsi sacrarum litterarum conditores, ex sacerdotibus non pauci genus duxere: et a fratribus bonis eruditi, nonnullos etiam fratres, sicut ipsa Scriptura testis est, habuere non bonos: et eiusdem hodie lectores eque a bonis instructi, malorum tamen quos Ichabod et ortu et  nomine inglorius signat, nequeunt carere consortio.

Conclamauit ergo Saul et omnis populus, etc. Iudei, gentiles, et heretici, cum sint hostes Ecclesie cuncti, alterutrum se singuli uerbi gladio feriunt. Ipsi Iudei per Phariseos et Sadduceos inuicem pugnant: item heretici et pagani tanta uariorum dogmatum sacrorumque dissonantia, non minora sibimet quam Ecclesie bella inferunt. Una est autem, inquit, columba mea, perfecta mea : una est matri sue, electa genitrici sue, a qua Ionathan ductor ille fortissimus, ut columbe donum uocaretur, cognomen uirtutis accepit; cuius paci perpetue etiam malorum discordia seruit. Unde sequitur:

Sed et Hebrei qui fuerant cum Philisthiim heri  et nudiustertius, etc. Multi namque seducti ab hereticis, impugnantesque cum eis Ecclesiam, ubi dissonantiam dogmatis eorum cognouere, et catholica simplicitate quasi opere Ionathe dialecticas eorum cautes transcendi atque exsuperari uiderunt, reuersi sunt, ut, impositione manus sacerdotalis, catholice reconciliarentur Ecclesie.

Omnes quoque Isrelite qui se absconderant in monte Ephraim, etc. Recte discretionis est, ut qui potest, contra reprobos docendo uel arguendo, pro Ecclesia certet, cauens illud propheticum: Maledictus qui prohibet gladium suum a sanguine . At qui docendi efficax non est, in frugifere se mentis altitudine, ne uirtutibus spoliandus ab hoste fraudulento reperiatur, abscondat. Sunt enim qui ad deprehendendam  expugnandamque uersutiam hereticorum, ceterasque antiqui hostis insidias idonei non sunt, sed has per alios expositas, iuxta uires insequi, et odio habere non cessant: et hoc est, quod fugatos audientes Philistheos absconsi prius in monte Ephraim, id est, frugifero, Isrelite suis se confestim in acie iungunt: nec suo tamen nisu, sed diuino semper Ecclesia saluatur auxilio.

Pugna autem peruenit usque Bethauen. Bethauen domus idoli, uel domus inutilis dicitur: et usque ergo Ecclesia persequitur hereticos arguendo: donec eos in plerisque paganorum dementie equalia blasphemasse conuincat: et usque uerbi gladium protendit, donec impios quoque et infideles pietati fideique restituat.

 Et uir Isrel sociatus sibi est in die illa. Fugatis per diuersa hostibus, Ecclesia toto terrarum orbe diuisa, uno eodemque semper fraternitatis amore letatur.



CAPUT IX. Adiurat Saul populum ne prius quam hoste exstincto comedat, et ne hoste exstincto cum sanguine comedat. uetat edificare altare, et oraculum Domini quod querit ob reatum Ionathe non meretur; quem tamen populus ne moriatur eripit.

Adiurauit igitur Saul populum, dicens: Maledictus uir, etc., usque ad id quod scriptum est: Porro Philisthiim abierant in loca sua. Hec lectio doctores ueritatis instruit, sicut a ceteris mundi illecebris, sic etiam ab appetenda secularis eloquentie dulcedine  abstinere, nec non et eos quos imbuunt, in petra fidei ab omni prioris uite corruptione mactare. Adiurauit igitur Saul populum fugientes Philistheos persequentem, ne quisquam nisi completa de hoste uictoria comederet: qui timens iuramentum, et pane sedulus, et melle quod fluens in saltu uidit, abstinuit. Precepit magister egregius, ut quisquis in agone fidei contendit, ab omnibus se mundi abstineat illecebris: et suo ceteros accendens exemplo, Castigo, inquit, corpus meum, et seruituti subiicio; ne forte aliis predicans, ipse reprobus efficiar. Siue enim caro aduersus spiritum, et spiritus aduersus carnem concupiscat , siue hereticus catholico, siue Iudeus aut gentilis Christiano contradicat, seu quilibet  immundus spiritus obsistat, cuncta tentationum molimina melius continentie superantur industria: cuius adeo late patet uirtus, ut etiam a diligenda nimium sequendaque secularis eloquentie suauitate, qua superbus incultusque philosophorum quasi saltus fluit, abstinere conueniet. Fauus enim distillans, labia meretricis .

Porro Ionathan non audierat, cum adiuraret pater eius populum, etc. Illuminatos dicit oculos, recreatos et renouatos ad intuendum, qui longa, ut solet, inedia uel labore tabere iam ceperant. Ionathan igitur, qui prius scopulorum dentes et ictus deuicerat ensium, qui, hostis audacia compressa, suis uictorie causam salutisque prebuerat, improuisa subito blandientis gastrimargie culpa consternitur.  Et nobiles sepe magistri Ecclesie, magnorumque uictores certaminum, ardentiore quam decet oblectatione libros gentilium lectitantes, culpam quam non preuidere contrahebant: adeo ut quidam eorum se pro hoc ipso scribat in uisione castigatum, obiectumque sibi a Domino inter uerbera ferientia, quod non Christianus, sed Ciceronianus potius esset habendus. Sed et auditorum fidelium non pauci uirtutum gratia pollentes, minoribus uitiis tentari non desinunt, quod diuina geri dispensatione non latet: ut qui minora certamina per se superare nequeunt, in magnis que habent, non sibi aliquid tribuere, sed solo Patri luminum gratias agere discant. Intinxit autem Ionatham fauo syluestri uirgam, qua uel ad equum, uel ad uiandi presidium utebatur:  et sic eam manu ad os conuertit suum. Et magister quilibet nonnunquam auctoritate potentie uel subditos regere, uel seipsum sine offensione gerere curans, argumentis siue sententiis gentilium credit adiuuandum: mellitoque, ut ita dixerim, ex his ore illuminantur quidem, quasi fauosa compositione uerborum oculi mentis, ad enuntiandum que recte nouerint acutius; sed retardantur plerumque mentis eiusdem incessus, recordata sensuum uanitate a persequendis prauorum siue actuum siue dogmatum cultoribus. Quod canens Psalmista, Narrauerunt mihi, inquit, iniqui fabulationes, sed non ita ut lex tua, Domine, omnia mandata tua ueritas .

 Iureiurando constrinxit pater tuus populum, etc. Turbauit, quia totum interdixit; quod si ex parte interdixisset, et ex parte concessisset, commodius res uideretur exacta. uerum quia in huiuscemodi rebus spiritualium Patrum sit iussis obsequendum, Ionathan sorte deprehensus, et oraculum Domini die illa consulenti Sauli subductum manifestissime declarat. Si enim tanti apud Deum ualuit terreni regis imperium, quanti putas ualere magistri spiritualis? Sed et in typica parte turbat terrena precordia, si quis hec sola celestia gerere precipiat, cum Dominus uinum nouum in utres ueteres mittendum non esse testetur. Turbat acumen legentium, et deficere cogit, qui eos a legendis secularibus litteris omnimode estimat prohibendos, quibus ubilibet  inuenta utilia quasi sua sumere licet. Alioquin nec Moyses et Daniel sapientia uel litteris Aegyptiorum Chaldeorumque paterentur erudiri, quorum tamen superstitiones, simul et delicias horrebant. Nec ipse magister gentium aliquot uersus petarum suis uel scriptis indidisset, uel dictis: sed multo cautius necesse est acutis rosa in spinis, quam mollibus lilium colligatur in foliis; multo securius in apostolicis quam in Platonicis queritur consilium salubre pagellis. Nam et apes ipse, que huiusmodi mella faciunt, ore quidem pretendunt dulcia dicta que mulceant, sed in posterioribus seruant uenenata gesta que feriant.

uidistis ipsi, quia illuminati sunt oculi mei, etc. Hec eius persone uerba conueniunt, qui doctis in Ecclesia,  siue etiam doctoribus lectionem litterarum gentilium non autumat esse nociuam. uidetis, inquit, quia efficacior sum factus, et acutior promptiorque ad peroranda que decent, eo quod gustauerim paululum de flore Tulliane lectionis; quanto magis si didicisset populus Christianus sectas et dogmata gentilium, nonne multo confidentius et certius eorum derideret simul et conuinceret errores, multo deuotius de sua sana fide gauderet, Patrique luminum pro hac gratias redderet? Neque enim aliam ob causam putandum est Moysen uel Danielem sapientiam uoluisse discere secularem, quam ut cognitam destruere melius, et deuincere possent.

Percusserunt ergo in die illa Philistheos, etc. Magmas humilitatem, Aialon campos significat. In omnibus  autem que recte gerit Ecclesia, Philistheos percutit; quia per bona que facit, malorum spirituum uires minuit; quia percutiendi sunt ab humilitate inchoate, usque ad latitudinem consummate uirtutis, ab initio fidei usque ad fructiferam caritatis amplitudinem. De qua dicitur: Latum mandatum tuum nimis . Sed et ipse status uniuersalis Ecclesie ab humilitate incipiens unius Iudee gentis, ad totius usque mundi fines crescendo peruenit. De quibus Psalmista Domino canit: Et campi tui replebuntur ubertate, pinguescent fines deserti .

Defatigatus est autem populus nimis, etc. Quod dicitur populus comedisse cum sanguine, non est putandum cruentam eum carnem crudamque comedisse:  quod nequaquam humane, sed est nature bestialis; sed occisis pecudibus, antequam sanguis bene dilueretur, nondum purgatas carnes coxisse uel assasse, et sic comedisse. Significat autem magistros inertes, qui sicut hodie cernimus, longo sepe catechizandi labore defatigati, nonnullos quos demoniacis erroribus predicando eruerant, a gentilibus quidem ritibus erudiendo mactant; imitari conati illum, cui destinatis de celo cuncti generis animantibus dictum est: Macta et manduca . Sed quasi in terra mactant, et cum sanguine manducant, quos a terrenis sensibus, carnisque et sanguinis illecebris minus perfecte, uel docendo, uel ipsi uiuendo non subtrahunt. assuetosque adhuc uitiis  necdumque agendis uirtutibus institutos, accelerant Ecclesie membris incorporare; contra exemplum primi pastoris Ecclesie, qui in cenaculo, hoc est in summa uiuendi uel docendi locatus, mactare oblata, et a Deo purgata manducare precipitur. Et notandum, quamuis perfecta et imbecillis est mentis humane perfectio, Ionathan tot tantorumque patrator operum, talis triumphi auctor, gule subreptionem nescius incurrit. Populus omnis post obseruatum sollicite continentie tempus statutum, post tot una die prostratos aduersarios, et ipse gastrimargia uictrice prosternitur. uerum quia multiplex est gule tentatio, hunc ante tempus concessum ad comedendum pertraxit, illum tempore concesso minus concessa sumere persuasit.

 Nuntiauerunt autem Sauli, dicentes quod populus peccasset Domino, etc. Cognita perfecti quique rectores desidia negligentium doctorum, quod peccent Domino, baptizantes eos quos a carnali cogitatione, necdum plena fidei institutione purgarint, continuo tales preuaricationis reos arguunt, et catholica auctoritate uite celestis regulam palam proponi iubent; magistrisque inertibus, quos uulgaris eatenus imperitia uexaret, imperari, ut adductis usque ad eam quam ipsi a patribus didicerant uite formulam, cunctis quos imbuendos susceperint, super firmissimum catholice perfectionis exemplar eos catechizando, a pristina conuersatione paterne traditionis occidant, et baptizando Ecclesie membris incorporent, neque ultra peccent Domino, fidei et uite  celestis ignaros, unitati sui corporis, hoc est Ecclesie Christi nectentes. Bouem et arietem Philistheis ereptos, atque a populo Dei super saxum intellectuale mactatos et comestos, stultum quemlibet et superbum intellige, a consuetudine mortifera spiritualem renouatos in uitam; sicut et supra oues et uituli cum bubus ab eisdem ablati, eque motibus anime uel carnis irrationabilibus et lasciuie deditos, sed per Dominum saluatos, insinuant.

Aedificauit autem Saul altare Domini. Aedificauit altare, ut celebrato super illud holocausto, pro peccato quoque populi, quod temere commiserat, interueniret. Aedificat magister quisque perfectus in audientium corde fidem dominice passionis, ubi in altare uiuifice crucis sanguis ille pretiosus in remissionem  fusus est peccatorum, manifesto cunctos informans exemplo; quia si et Domini exitus mors, multo magis serui mortificare debent membra sua que sunt super terram; fornicationem, immunditiam, libidinem, concupiscentiam malam, et auaritiam, que est simulacrorum seruitus , et cetera talia, que opera carnis et sanguinis esse, nec fructui Spiritus sociari posse, manifestissime claret. Sed et ipsi quotidie ueterum patrum plebiumque dicta uel acta replicantes, ac per hec inter luctandum cum hostibus spiritualiter refici desiderantes, quotquot ad litteram solum tante auctoritatis uerba sentimus, quasi in terra boues ouesque mactantes, cum sanguine comedimus; quia celestia carnali et terreno  intuitu summa contrectamus. At quicunque spiritualiter uniuersa in Christo et Ecclesia recapitulari dignoscimus, super saxum illud grande, quod precisum de monte sine manibus creuit, destructo mundi imperio, et impleuit omnem terram, occidentes absque noxa uescimur, gratumque iam Domino nostre deuotionis ac pii sensus altare construimus.

Et dixit Saul: Irruamus super Philisthiim nocte, etc. Disponens Saul irruere super Philisthiim nocte, et uastare eos usque ad internecionem, consulit oraculum Domini, nec meretur; auctoremque peccati inquirens, sorte deprehensum, et confitentem morti adiudicat Ionathan; quem tamen, quia salutem magnam fecit in Isrel, populus a iudicio mortis  eruit. uolentes sepe boni rectores cunctos demonum insidias expugnari, ac superseminata bono semini zizania funditus, si fieri possit, ab agro mundi huius expurgari, responsum Domini per Scripturas, quod hoc fieri ualeat, non accipiunt; causam querentes, nullam magis quam humane fragilitatis atque ignorationis audiunt; quia uidelicet nec ipsi doctores eximii, ducesque credentium, in bonis que agunt, a peccati subreptione possint immunes existere, sed in multis offendunt omnes; uerum ne propter hec mortem luant eternam, et bonorum que gessere meritis, et Ecclesiarum, quas certando muniere, precibus adiuuantur.

Recessitque Saul, ne persequeretur Philisthiim, etc. Recedunt quidem doctores sue fragilitatis conscii,  nec ad omnes demonum uersutias indagandas uel euacuandas sufficere sese posse deprehendunt; sed ue illis cordibus, ad que repulsi atque abiecti immundi spiritus quasi ad propria loca recurrunt.



CAPUT X. Saul per circuitum hostes Isrel expugnat, filiorum simul et militum gloria clarus.

At Saul, confirmato regno super Isrel, pugnabat, etc., ad id quod scriptum est: Nam quemcunque uideret Saul uirum fortem et aptum ad prelium, sociabat eum sibi. In hac lectione sub figura crescentis regni uel domus Saul, Christi fides per orbem propalanda describitur, qui pugnabat per circuitum aduersus omnes inimicos suos; quia de Iudea, que in  medio nationum est, missis predicatoribus Christus inimicas suo nomini gentes suo uerbo subiugauit. Iuxta quod Psalmista predixit: Omnes qui in circuitu eius sunt, offerent munera .

Contra Moab et filios Ammon, et Edom, etc. Moab et Ammon, qui iuuante ebrietate, in qua est luxuria , nocte de incesto concepti sunt; hereticos intellige, inordinate accepto paterne fidei semine degeneres. Edom, qui maior natu minori fratri seruire addictus est, Iudeorum populum exprimit: qui nationibus gentium per orbem, et cecitate perfidie mentis, et terrene seruitutis est conditione submissus. Reges Soba, Philisthiim et Amalec, de quo consequenter dicitur.

Congregatoque exercitu percussit Amalec, etc. Exteras  a patriarcharum sanguine fide et sacramento nationes significat, quos uniuersos sue pacis inimicos duplici ratione Christus superat, ut Isrel spiritualem de manu uastatorum eius eruat, uel sua uidelicet fide saluando credentes, uel incredulos sua iusta examinatione damnando.

Fuerunt autem filii Saul, etc. Tres filii Saul magnos fidei catholice, que unum in tribus personis Deum predicat, duces exprimunt. Qui quoniam non sua uirtute, sed Dei gratia sunt quod sunt, quoniam eterna sui Conditoris  uisione perfrui desiderant; quoniam per Christum Iesum, uerum uidelicet Regem et Saluatorem, se perpetuo saluandos ac regnaturos confidunt; recte primus filius Columbe donum,  secundus Desideraui, tertius Rex meus salus interpretatur. Due filie eius, infirmiores fidelium plebes, sed corpore et mente Deo deuotas indicant; uel certe primogenita filia synagoge, minor Ecclesie speciem tenet. Quibus etiam nominum etymologia congruit; nam quia Synagoga electorum non de cunctis late nationibus, sed de multitudine solius est Isrelitice stirpis collecta: Ecclesia autem omnibus est ad fidem conuocata de gentibus, recte primogenita filia de multitudine, secunda ex omnibus interpretari perhibetur. Uxor Saulis Achinem, que interpretatur fratris decor, totam catholice Ecclesie perfectionem figurate denuntiat, que frequenter in amoris Cantico soror, et decora sui Conditoris, qui ei per incarnationis  mysterium frater fieri dignatus est, appellatur. Abner princeps militie eius, qui patris lucerna dicitur, uel Ioannem Baptistam, qui erat lucerna ardens et lucens , uel omnium qui singulari pre ceteris Ecclesie propugnatoribus altitudine prefulgent, uiros uirtutis insinuat. Admonendum sane putauimus lectorem, non semper easdem personas unum eumdemque typica in parte modum tenere figurarum, sed, mutatis rerum circumstantium causis, mutari etiam pro tempore et loco species ordinesque typorum.

Erat autem bellum potens aduersus Philistheos, etc. Causa belli potentis aduersus Philistheos illa maxime exstitit, quia Saul fortes quosque et aptos ad prelium uiros sociabat sibi. Nam si rex ipse  nulla fortioris militie manu stiparetur, nequaquam uicinis hostibus terribilis, eos ad bellum potenter excitaret; sed sicut prioribus eousque temporibus Isrel illis turpissime, sine aliqua spe libertatis seruiret; sic nimirum, sic in Ecclesia quotquot dissoluti a bonis operibus, nec uirtutum spiritualium sumus militia prediti; quia desidiosi negligentesque peccamus, hostibus infestis enerui torpore tributa sinistre conuersationis soluimus. At cum a peccati seruitute resipiscimus, spem uincendi resumimus, insurgit hostis, et crebrioribus nos acrioribusque tentationum stimulis appetit, ut uel ad flagitiorum nos, si possit, seruitium reuocet; uel, si non possit, ipsam saltem sui contemptus iniuriam grauius seuiendo uindicet. uerum ut de moralibus nostris ad  allegorica maiorum gesta contuenda subeamus; et in ipso Ecclesie nascentis exordio, quanto fortiores quosque aptioresque ad prelium spirituale uiros sociabat sibi Christus, tanto plura id temporis ac frequentiora per eos immundis spiritibus animarum spolia tollebat; sed et maiora ab eisdem martyrii certamina tolerabat.



CAPUT XI. Saul demoliri iussus Amalec, cognatos Moysi, ne simul intereant, iubet secedere. Et quia preceptum ex parte uiolauit, scisso Samuelis pallio, scindendam a se regni gloriam audit. Porro Samuel, occiso per se rege Amalec, ultro Saul uidere contemnit.

 Et dixit Samuel ad Saul: Me misit Dominus, ut ungerem te in regem, etc., usque ad id quod scriptum est, Quod constituisset regem Saul  super Isrel. Hec lectio super Samuelis et Dauid specie Iudeorum regnum ob culpam perfidie ad gentes transferendum, imo omnes qui peccata cum suis auctoribus perfecto odio non oderint, exstirpandos docet a regno fidei; et hoc melioribus proximis dato, nichilominus eos qui operantur iniquitatem, cum suis operibus esse perdendos.

Dixit Samuel ad Saul: Me misit Dominus ut ungerem te in regem, etc. Dicit sermo propheticus quotidie rectoribus Ecclesie, quod non proprie libertatis industria, sed ipsius ministerio per Dominum ad regendum sint populum eius electi; ideoque uocem imperii illius intenta semper debeant aure percipere. Dicit et omnibus Ecclesie filiis, ut Domini iussis obtemperent; quia nimirum omnis mundo corde,  qui Dei uisionem desideranter exspectat, rex super populum eius Isrel unctus est; super ipsum scilicet bonarum cogitationum actionumque cetum, cuius se meritis sperat ad eius uisionem pertingere. Isrel quippe, uir uidens Deum interpretatur. Et beati mundo corde, quoniam ipsi Deum uidebunt .

Hec dicit Dominus exercituum: Recensui, etc. Apta prefatio ad bellum spirituale cohortanti, ut Deum qui hoc adire preciperet, Dominum exercituum cognominet; hoc est agminum angelicorum, quorum nos necesse est contra potestates erias dimicantes, protegamur auxilio. Aegyptus autem, que tenebras sonat, priora peccata, que nos usque ad mare baptismatis secuta, sed in eo sunt demersa,  significat. Amalec uero, qui transito mari Rubro restitit in uia solitudinis Isreli, et interpretatur populus brutus: ea nimirum peccata demonstrat, que nobis post undam baptismi quotidianis armis insistentes, ne ad promissa celestis patrie regna perueniamus obsistunt; ne fructum nostri cordis in sanctificatione conseruemus, lethifero hunc tentant quasi dente decerpere; quorum omnia demoliri, neque eis parcere iubemur; hoc est, deponere omnia propter que uenit ira Dei in filios incredulitatis, iram, indignationem, malitiam, blasphemiam, turpem sermonem de ore uestro, et cetera huiusmodi.

Non parcas eis, sed interfice, etc. A uiro usque ad mulierem, ab opere perfecto peccati usque ad cogitationem carnalem dicit, genitricem uidelicet  nutricemque sobolis immunde. Paruulum et lactentem, ipsa initia propositumque nefarie actionis, que sinistra cogitatio male nuper edita, peius alere delectat; intellige, bouem, ouem, camelum, et asinum, hebetudinem stultitie, dissolutionis inertiam, turpitudinem superbie, et luxurie petulantiam dicit.

Precepit itaque Saul populo, et recensuit eos, etc. Et nos, ut uitiorum bella uincere ualeamus, mites necesse est, et innocuos in corde nostro sensus aggregemus; imitatores uidelicet Agni illius immaculati, qui nos suo sanguine de mundi huius Aegypto redimere dignatus est. Qui uidelicet sensus imperio modesti spiritus obsecundantes, quia tunc ueraciter aduersus hostem preualent, cum gemina, id est Dei  et proximi, dilectione muniti, ueritatis uiam incedunt; cum sola denarii celestis spe uniuersas terrene habitationis delicias, simul et miserias spernunt, recte pedites memorati duces ducentenario et denario numero comprehenduntur: nam quia millenarius numerus, eius de quo agitur rei siue persone perfectionem signet, nulli dubium est.

Cumque uenisset Saul usque ad ciuitatem Amalec, etc. Ciuitas Amalec constipatam aduersus fideles tentationum aciem exprimit, que nunc a demonibus, nunc ab hominibus, nunc a nostra ipsorum concupiscentia contra nos excitata deseuit. Cui nimirum ciuitati tentantium uitiorum proximus est torrens inundans, hoc est turbidus cogitationum fluctuantium impetus, qui de superbie demoniace  montibus cadens, tanto muros prauitatis grauius alluit, ac nobis inexpugnabiles reddit, quanto acrior annum Domini placabilem hiems persecutionis exasperat. In quo tamen torrente insidias contra Amalec tendimus, cum occultis animi uirtutibus, et que solus pectoris nostri arbiter nouit, deuotionum studiis hostem preoccupare et deuincere satagimus. Nam quasi aperto ei certamine occurrimus, quoties eleemosynis, precibus, ieiuniis, et ceteris talibus spiritualis armature generibus, auctoris nostri contra eum flagitamus auxilium; at cum fide, spe, et dilectione, horumque similibus armis apostolicis, que quantum in nobis abundent, solus qui donauit cognoscit; homines autem alios, et ipsos spiritus  nequissimos, quamuis sedulo ac sollicite nobis insidiantes, latet. Cum, inquam, huiusmodi armis inuisibilibus contra spiritualia nequitie in celestibus, uel inter ipsas tentationum procellas induimur, quasi insidias in torrente contra Amalec tendimus; quia palam furentem aduersarium, ubi non uidet, sternimus.

Dixitque Saul Cineo: Abite, recedite, etc. Cineos cognatos fuisse Moysi, sacra refert historia, dicens: Haber autem Cineus recesserat quondam a ceteris Cineis fratribus suis, filiis Hobab cognati Moysi; et tetenderat tabernacula usque ad uallem que uocatur Sennim, et erat iuxta Cedes . Precepit ergo Saul Cineo recedere ab Amalec. Curat doctor egregius, ut si quid inter uitia que arguit, uirtutum  quas amplectatur repererit, seruet incolume. Plures enim etiam inter paganos inuenies mansuetos, humiles, benignos, patientes et in exemplum Cornelii centurionis eleemosynis atque orationibus seruientes. Que nimirum uirtutes, quia legi Dei uicina quasi cognatione congruunt, et de imis mundi tenebris ascendentes, quo ad requiem lucemque promissam peruenire possint adiuuant, nequaquam inter uitia perdende, sed ut possessori suo prodesse queant , a uitiorum sunt omnium secernende catalogo. Recedit enim, iubente Saule, Cineus, qui saluandus est, ab Amalec perdendo, cum separantur examine districti doctoris uirtutes catechizandorum que iuuant, a uitiis que grauant; ut nec propter uitia detestanda  cuiusquam mali detestentur etiam uirtutes, quas inter uitia detestanda sedulus exercere probatur. Nec rursum bonorum cuiuspiam uitia, quibus inter uirtutes quasi homo carere nequit, propter uiciniam uirtutum amplectenda iudicentur; sed equo discrimine in omnibus corrigantur praua, que uiam salutis impediunt; seruentur recta, que adiuuant.

Percussitque Saul Amalec, etc. Euila, que dolens siue parturiens dicitur, initium conuersionis, que non sine dolore et molesta quadam quasi parturitione noui hominis inchoatur, insinuat. Sur, que in rectam transfertur, perfectum correctionis finem designat. Que bene e regione Aegypti sita solitudo describitur, quia sic quisque melius rectitudinem quam accepit conseruat, si pressure tenebrarum, de qua  ereptus est, semper meminit. In Euila positus gladio uerbi qui dicit: Penitemini igitur, inquit, et conuertimini, ut deleantur uestra peccata . Sed et apostolus Iacobus, cum ait: Miseri estote, et lugete, et plorate; risus uester in luctum conuertatur, et gaudium in merorem. Humiliamini in conspectu Domini, et exaltabit uos . Eosdem percutiendo uenit Sur, que e regione, sicut alibi Scriptura dicit, contra faciem Aegypti; cum ait apostolus Paulus: Fuistis enim aliquando tenebre, nunc autem lux in Domino, ut filii lucis ambulate . Et ipse in Sur positus, Aegyptum, de qua exierat, attendere non neglexit, dicens: Qui non sum dignus uocari apostolus, quia persecutus sum Ecclesiam Dei, sed misericordiam  consecutus sum . Percussum se salubriter, ut melius post cedem uiueret, ostendit, cum ait: uiuo autem iam non ego, uiuit uero in me Christus . Nec solum qui conuertuntur, sed et hi qui, accepto uerbo ueritatis, conuerti a prauitate non curant, percutiunt ab Euila usque Sur: quia perpetuis addicti doloribus, iustam diuine districtionis sententiam sustinent, que est e regione Aegypti; quia secundum nequitiam studiorum ipsorum retribuet illis. Et hos quoque iubente Samuele percutit Saul, cum idem Ecclesie magister iuxta sancte Scripture monita, qui obedientes corrigit ad uitam, contemptores iuste damnandos prenuntiat.

Et apprehendit Agag regem Amalec uiuum, etc. Hactenus pugna Saulis optimum discretumque, uel  suimetipsius, uel subiecte sibi plebis rectorem, ab hinc inertem designat et reprobum, qui recte quidem innocuis Moysi parcit cognatis. Recte uulgus omne, et uilia queque ac reproba demolitur; sed non recte greges ouium, ceteraque in terram prona animalia, uestes, et omnia pulchra simul cum ipso rege reseruat. Et spiritualis militie duces uniuersos, qui Aegyptum intellectualem, hoc est tenebras mundi fugientibus Dei famulis obsistunt, uel homines uel actus reprobos gladio uerbi et uite rectoris exterminare; quidquid uero insons et Mosaicum inter eos inuenerint, debent immune seruare. At qui abominabilia solum et infanda, uerbi gratia, fornicationem, idololatriam, periurium, masculorum concubitum, furta, falsa testimonia, et cetera huiusmodi  flagitia, uel in suis, uel in subditorum moribus eradicare satagunt; comessationes uero et ebrietates, contentiones et emulationes, auaritiam, odium, uane laudis uel honoris appetitum, quasi minus noxia, uel etiam salubria, nec non et ipsum regem uitiorum pinguissimum, hoc est superbie tumorem, nolunt disperdere, reatum profecto grauissime preuaricationis incurrunt. Cuius ob meritum reatus, et Iudeorum populo quondam in exemplum Saulis, oblatum regnum Dei datum est genti facienti fructus eius. Et multi hodie Christianorum promissam sibi uite coronam aliis obtinendam relinquunt. Ubi etiam iuxta litteram saluberrime monemur, ut diuini precepti auctoritas, humanum semper in nobis uincat affectum. Stulta enim miseratione parcit homo homini,  cui Deus non parcendum preceperit; quasi melius nouerit quid de homine fieri debeat homo, quam qui hominem fecit . Non autem sola auctoritate regni superbiam designat Agag , sed et ipso nomine, quod transfertur in tectum, quia contentus sepe a cognitione proximorum, fastus elationis tumet in corde prauorum. Apprehendit autem Agag regem uiuum, et uulgus interficit, qui uitia carnis eradicans, caput eorum superbiam disputando a uirtutibus secernere, et quantum sit noxia nouit definire; sed hanc humiliter uiuendo, in seipso non nouit exstinguere. Parcitque Saul Agag, parcit et populus, quando et dux ipse uirtutum animus latenti in precordiis superbie molliter  annuit; et uniuersa que hunc sequitur operum spiritualium turma, eiusdem nefandi tumoris assensione corrumpitur.

Factum est autem uerbum Domini ad Samuel, dicens, etc. Penitentia Dei, non perturbatio sensus, que in homines cadere solet, retractantes quid improuide mali commiserint; sed mutatio dicitur rerum transeuntium, immutabili prescientia manente diuina; sicut enim non penitere, mutare nolle que statuit significat. Iurauit Dominus et non penitebit eum, Tu es sacerdos in eternum ; hoc est, quod semel statuit, nunquam sacerdotium Christi mutauit. Penituit autem Saul constituisse regem; quia et perfidiam totius Iudee gentis, et fidem falsorum Christianorum promissio regni munere priuet.

 Contristatusque est Samuel, etc. Non hec per allegoriam exponenda, sed ad imitationem potius sunt trahenda uirtutis: ut pro fratrum erratis, que ipsi in se intelligere nondum queunt, non solum contristemur in animo, sed et omni ad Dominum pro eis intentione clamemus; nec non et ipsos mox ut locus et tempus arriserit, ad agnitionem correptionemque admissorum reuocare curemus.

Cumque de nocte surrexisset Samuel, ut iret ad Saul mane, etc. Carmelus, notitia circumcisionis; Galgala, reuelatio dicitur. Multi ergo necdum plene uitiorum certamine deuicto, certam iam sibi quasi perfecta purificationis agnitione consummatis coronam iustitie superesse promittunt; quod est signum sibi trium phale fiducia iam consummati agonis erigere, et hoc  in monte altissimo uirtutum, qui notitia circumcisionis appellatur. Descenduntque post hec in reuelationem, cum se ipsi post uirtutum culmen ascensum, post prelibatum superne retributionis gaudium, uera iam humilitate gloriosos autumant ueraciter reuelata cordis facie nosse arcana. De quibus Patri Dominus ait: Abscondisti hec a sapientibus et prudentibus, et reuelasti ea paruulis .

Et dixit ei Saul: Benedictus tu Domino, etc. uocem gregum et armentorum, inconditos animi motus, dissonosque cogitationum insolentium tumultus intellige; quos quicunque in se edomare ac reprimere dissimulat, frustra se uerbum Domini, quo uitia cuncta demoliri precepit, iactat impleuisse.

Et ait Saul: De Amalec adduxerunt ea, etc. Hec  nolentes licet rea conscientia prophete confitetur; cum non solum Deo, cuius oculis nuda et aperta sunt omnia, sed et uiris spiritualibus fraudulenta prauorum pectora patent. Nam et Eliseus longe posito Giezi, presens erat corde. Et Apostolus corpore absens, presens autem spiritu, arguit peccantem in Corintho. De exemplis, inquit, reproborum adduxere multimodos brutorum lasciuorumque affectuum clamores. Pepercit enim sensus imprudens his uitiis, que minus nociua uidebantur, neque ea delere curauit; quin potius hec ipsa uirtutes arbitratus, auctori suo grate offerenda putauit. uerbi gratia, stultitiam simplicitatem putando, iracundie procacitatem zelum Phinees et Helie nuncupando, desidiam torporis, patientiam Dauid estimando, et angustiam  tenacitatis parcimonie, discretionem uocando; et notanda pariter ac uitanda prauorum consuetudo nequissima, qui excusando sua solent admissa cumulare. Ecce enim Saul ea que Domino iubente occisa sunt, se cum populo occidisse; his uero que contra interdictum eius reseruata sunt, non se, sed populum pepercisse testatur. Et multi negligentes ac desides, si qua uitia superauerint, uel se superasse putauerint, non hec auctoris gratie, sed suo sudori tribuunt. Quecunque autem in se exstinguere aut nolunt aut nequeunt, hec indite sibi nature uitio preualuisse causantur, ut ex obliquo et in ipsum nature Auctorem reatus humani causa refundantur.

Dixit autem Samuel ad Saul: Sine me, et indicabo  tibi, etc. Supra legimus quod in die sit unctus in regem Saul; in die quod ungi debeat predictus, et nunc nocte reprobatus ostenditur. Non hoc fortuitu et sine causa, sed quia dies aliquando iustitia, nox peccatum dicitur, in die electus, et nocte reiectus est, qui propter humilitatis modestiam regnare, propter noxam inobedientie meruit reprobari, non diuino iudicio, sed merito uariante humano. Sed et hodie dicente Domino: Quia multi sunt uocati, pauci autem electi ; quicunque uocati, per opera sunt tenebrarum ab electorum luce separati.

Et ait Samuel: Nonne cum paruulus esses in oculis tuis? etc. Et hec beati Samuelis increpatio congruit cuilibet Christiano fidem qua imbutus est preuaricanti;  dicente ad eum aliquo spiritualium magistrorum, quorum idem Samuel speciem tenet: Nonne cum humiliatus in animo tuo pro uita preterita, que erat sine Deo, ad Ecclesiam uenisses, accepta iam fidei et baptismi gratia, caput in exercendis Spiritus fructibus factus es? quibus ad uisionem diuine claritatis peruenire deberes. Isrel namque uir uidens Deum interpretatur. Unxitque te Dominus chrismate sui Spiritus, ut bonorum rector ac moderator actuum ad eterni regis imperium pertineres. Mittens quoque te in uiam noue conuersationis, expugnato uetere homine cum actibus eius, omnia que sunt super terram membratim mortificare precepit. Quare ergo, contempta euangelica et apostolica uoce, aliam tibi uiuendi regulam condere, ac uitiorum  spolia congregare maluisti? in quibus nonnunquam etsi oculos mortalium tibi fallere uisus es, ante interni tamen arbitri examen malum grande fecisti

Et ait Saul ad Samuelem: Imo audiui uocem Domini, etc. Quantum hec responsio Saulis rebelli superborum peruicacie conueniat, ex his que superius exposita sunt facillime patet. Sunt enim qui uel Scripture sacre lectione, uel magistrorum sermone conuicti, ac pro suis redarguti commissis, non humiliando remedium flagitare, sed insuper excusando malint augmentum conquirere peccatorum.

Et ait Samuel: Nunquid uult Dominus holocausta aut uictimas? etc. Et hec quidem proprie Iudeis dicta conueniunt, qui neglecto iudicio, misericordia et  fide, ceterisque talibus, per hostias se et holocausta Dominum placare posse rebantur. Sed et nunc in Ecclesia sunt non pauci diuitiis pariter et criminibus aggrauati, qui peccata quibus adherere non desistunt, eleemosynis se quotidianis abluere confidant. Sunt alii qui ieiuniis et orationibus, psalmodieque frequentia castigari se arbitrentur a sordibus uitiorum, quibus abstinere non curant, cum Dominus huiusmodi sibi hostias non peccatores quoslibet et impuros, sed a peccato continentes offerre precipiat. Denique Psalmista non ait, Inter mala opera fac bonum; sed, Declina, inquit, a malo, et fac bonum . Et leprosus in lege uel immundus, nequaquam cum ipsa immunditia, sed ubi mundatus ab hac uideretur, hostias Deo iubebatur offerre.  Notandum autem quod non uictimas malas, sed obedientiam dicit esse meliorem, ut illas quoque suo tempore bonas ostendat. Non uituperat legem, sed Euangelium prefert. Laude dignum dicit populum legis, quia pia cordis deuotione suis holocausta de gregibus offerebat Auctori; sed laudabiliorem multo designat eum qui ad consilium Euangelii exhibet corpus suum hostiam uiuentem, sanctam, Deo placentem.

Pro eo ergo quod abiecisti sermonem Domini, etc. Sicut cetera huiusce lectionis, sic et hec reprobati Saulis abiectio, iuxta allegoriam quidem synagoge, iuxta uero legis tropologiam cuiuslibet falso Christiani, uel magistri uel discipuli primo fideli, ac postmodum damnabili possunt conuenire statui, impleta  prophetia Balaam, que dicit: Tolletur propter Agag rex eius, et auferetur regnum illius ; quia uidelicet propter contectam in pectore, nec deletam funditus superbie pestem, et populus quondam Iudaicus, et nunc Christianorum quam plurimi regni celestis sint sede priuati.

Et conuersus est Samuel ut abiret, etc. Conuersa gratia prophetali, ut propter peccata discederet a Iudeis, apprehendere illi non totum prophetie lectionis indumentum, quo animam calefacere fide, et ornare possent operibus; sed extremam solummodo summitatem, que est in parte littere, quam et ipsam a soliditate sensus spiritualis abstrahentes, quasi a prophetie uestis integritate sciderunt. Ideoque quoniam prophetas scindere non timuerunt, scindi a se  regnum Dei, et gentibus tradi meruerunt. Sed et hodie quisque sacra eloquia, quibus eruditus est, et ad querendum regnum celeste imbutus, improba mente contempserit; quia uestem sacrosanctam ungentis se in regnum maculat, ablatam sibi regni beatitudinem proximo meliori relinquit. Neque a talium significanda miseria discrepat, quod Samuel, audita Saulis superbia, conuersus ut abiret dicitur. Multi enim dum ea que norunt bona operari contemnunt, ad extremum iusto Dei iudicio, que agenda sint, nescire merentur. Hinc hereticorum luxuria multimoda zizaniorum, messem seminis euangelici nefario germine polluit, dum repulsa sepius ab actione ueritatis scientia, conuersa tandem  sese auferebat et a mente.

Porro triumphator in Isrel non parcet, etc. Qui te, inquit, solus, imo cunctum Isrel, contra Amalec dimicantem sua gratia triumphare fecit, ipse etiam tibi uerbum eius preuaricanti non parcet; qui quanto uincendi facultatem non tua fortitudine, sed celitus accepisti, tanto in seruando anathema minus excusandus ostenderis. Quia sicut Moyses ait: Bellum solius Domini est contra Amalec ; et: Delebo, inquit, memoriam Amalec sub celo . Quod idem et de spirituali est certamine sentiendum, ubi eo maiore periculo parcimus hostibus, id est uitiis indulgemus, quo maius in remissis remittendisque quotidie peccatis, Auctoris nostri munus accipimus Timendumque ne et ipsi superne uisionis minus  solliciti, mereamur audire cum Saul, Quia triumphator in Isrel non parcet; hoc est, qui in plurimis uictorie donum concessit, ut ad gratiarum uos actionem, uiuendique industriam prouocaret, idem uos ad ultimum sue sanctionis in curia seuera examinatione damnabit. Quidam putant hoc quod dicitur, Porro triumphator in Isrel non parcet, non ad Dominum, sed ad illum esse referendum, de quo premissum est, Et dabit illud proximo tuo meliori te; quod uidelicet Dauid accepta regni potestate, uel domui Saul, uel exteris hostibus, Domini iussu trucidandis parcere noluerit. Quod ita moraliter exponunt, quia meliores nobis proximi uitia, que nobis preualuisse conspexerint, summo in se studio conentur exstinguere, ne et ipsi eamdem preuaricationis  foueam, qua alios misere dilapsos contemplantur, incidant. Porro quod sequitur, Et penitudine non flectetur, eternam quam minatus est, atque immutabilem Domini sententiam significat. Quod uero subiungitur, Neque enim homo est, ut agat penitentiam, manifeste innuit quod supra, ubi penituisse Deus dicitur, non passibilitas diuine substantie, apud quam non est transmutatio, nec uicissitudinis obumbratio, sed humano more hominibus temperata Dei locutio signatur. Non ergo sicut hominem, ita Deum cuiusquam pacti sui penitet, cuius de omnibus omnino rebus tam fixa sententia, quam certa est presentia.

At ille ait, Peccaui, etc. Et obstinata Saulis superbia, et beati Samuelis humilis semper modestia  declaratur. Quid enim superbius, quam ut cognito quisque suo scelere, quo apud Dominum preuaricator, imo et anathema monstretur, adhuc tamen ab hominibus et coram hominibus honorari deposcat? Quid e contra benignius, quam ut agnita quisque alterius nequitia, qua coram Domino reprobus ostendatur, adhuc tamen eum coram hominibus honorari non recusat? Unde quia nunc quoque non desunt, qui uel a magistris spiritualibus, uel a sacris paginis ob sua facinora redarguti, plus interdum nociua adhuc proximorum laudatione grauari, quam sua salubri gaudeant penitudine curari. Nos quoque in exemplum beati Samuelis erga tales modeste agere, neque eos traducere oportet, quos incorrigibiles, et diuino iam iudicio non dubitamus esse damnandos:  maxime si hos aliquo ecclesiastico, quem eiusdem Saulis unctio non indecenter exprimit agnouerimus insignitos.

Dixitque Samuel: Adducite ad me Agag, etc. Agag, ut supra dictum est, tectum; Amalec populus bruchus, siue populus lingens appellatur. Dicit ergo Scriptura prophetica, dicunt ministri et dispensatores eiusdem Scripture suis auditoribus, ut tectum  diu superbie uulnus, ac male seruatum in corde, producant in medium confitendo. Que uidelicet superbia rex et caput est scelerum ceterorum, ut pote ex sua radice prodeuntium; que incautos ficte blandiendo, quasi lingendo decipere, atque uniuersa uitalis gratie querunt erodere genimina. Pinguissimus autem idem nefandus rex dicitur, hoc est crebrescentium supra modum criminum, male delectabili sagina pregrauatus. De qua Psalmista loquitur: Prodiit quasi ex adipe iniquitas eorum .

Et ait Samuel: Sicut fecit absque liberis mulieres gladius tuus, etc. Gladium Agag ipsum efficacissimum superbie furorem intellige; mulieres Hebreas liberis ab eo priuatas, animas fideles, sed superbia uictrice bonorum operum fructu spoliatas. Sed sicut  tu, inquit, innumeros, o presumptio superba, a uia ueritatis a uertisti; sic tempore prefinito, cum uenerit qui totum iniquitatis imperium iuste iudicando destruat, tua genitrix impietas interminorum facinorum captiuata, omni illa uitiorum nequissima sobole carebit, nullos ultra habendo quos seducat.

Et in frusta concidit Samuel Agag, etc. Et spiritualis quisque ac propheticus doctor in frusta concidit regem populi lingentis; cum multiplices superbie deceptiones euentilans, diligentissimeque uitium euiscerans, quid contra singulas eius uersutias sibi suisque agendum sit, intuetur et explicat. Quod intra pinguissimum Agag, id est, tectum malitie, putredinis et corruptele sint receptacula ceca, dilucidat et pandit; et hoc in Galgalis, id est, reuelatione manifestate  ueritatis et fidei, facit hoc doctor. Et aliter: Cum uidelicet in reuelatione nouissimi examinis concidendum per omnia peccati corpus, cui nunc reprobi stulte parcunt, comminuendumque predicit.

Et non uidit Samuel ultra Saul, etc. Imitandum potius quam allegorizandum, quem ob peccati meritum adeo detestatur, ut nec uidere aliquando dignetur, huic ipsi fraternitatis intuitu tantum pietatis impendit, ut hanc etiam luctu lacrymisque testetur. Unde non indecenter talis animi uiris, et illud Psalmiste, quod ait: Nonne qui oderunt te, Deus, oderam illos, et super inimicos tuos tabescebam ? et euangelica illa nichilominus congruit beatitudo, qua dicitur: Beati qui lugent nunc, quoniam  ipsi consolabuntur . Si enim sine ulla dubietate beatus est, qui turbatis a timore ire uenture oculis, proprium lectum, id est, opera uirtutum, in quibus ipse requiescere debeat, laborans in gemitu suo singulas lauat lacrymando per noctes; quanto beatior ille qui de sua salute Deo propitio iam factus securior, pro fraternis Domino supplicans plorat et lamentatur excessibus?



LIBER TERTIUS.



PROLOGUS.

 Explicatis iam non pauco sudore duobus in Samuelem  expositionis nostre libellis; uno, qui eiusdem beatissimi prophete Samuel, et sacerdotis  natiuitatem, uitam et ducatum; altero, qui Saulis primo electi a Domino, postmodum uero reprobati gesta contineret; nunc ad tertium a beati Dauid auspiciis inchoandum mittimus manum; non nostro freti ingenio, sed superni adiutoris per omnia cum suis sacrosanctis orationibus, dilectissime antistitum, confidentes auxilio, ac pro certo sperantes, quia qui inter tam dissonos historici callis anfractus, Saulis dico nunc placentia Deo, nunc acta peruersa, nostrum sine offendiculo, ut credimus, allegoricum seruauit incessum; ipse in beati Dauid, qui non erroneam coangustato, sed dilatato corde uiam mandatorum Domini cucurrit, actis spiritualibus ad altiora mysterii spiritualis arcana typice transferendis, sue nos pietatis gratia comitari dignetur. Ubi breuiter in  proemio commemorandum, quia cum uetera transitura, et facienda essent omnia noua, ipsam quoque mutationem crebrius figuraliter oportebat intimari. Sicut enim supra Samuel sacerdotium reprobato Heli substituitur, ut sacerdotium Christi, quod nunc in Ecclesia geritur, indicetur legali sacerdotio successurum; ita et hic pro Saule Dauid unctus in regem, significat regnum Iudeorum, quod per legem erat, Christi Ecclesie regno mutandum. Iuxta quod eisdem Iudeis Dominus protestatur, dicens: Ideo dico uobis, auferetur a uobis regnum Dei, et dabitur genti facienti fructus eius .



CAPUT PRIMUM. Samuel iubente Domino Dauid Bethlehemitem de pascuis adductum ungit in regem mox perpetua Spiritus gratia coruscum, ita ut etiam Saulem malo Spiritu arreptum cithara psallendo releuet.


. Usquequo tu luges Saul? etc., usque ad id quod scriptum est: recedebat enim ab eo spiritus malus. Hec lectio significat Dominum Saluatorem ad regnandum in Ecclesia singulariter, oleo letitie perunctum, cuius imperio clarescente, remota legis umbra, Iudei partim ad persequendum instigati, partim sint dominice incarnationis et passionis accepta fide saluati. Dixit ergo Dominus ad Samuel: Usquequo tu luges Saul? cum ego proiecerim eum, ne regnet super Isrel. Dixit Deus Pater ad prophetas et apostolos de Iudeorum, uel presenti, uel etiam futura reprobatione merentibus: Usquequo lugetis  uos ruinam populi contumacis? cum ego culpis exigentibus proiecerim eum, ne regnum sibi singulare fidei et ueritatis, quasi ceteris gentibus excellentior, et Deo familiarior usurpet; sed gentium potius nationes Christi misericordia saluatas, se multo sublimiores agnoscat. Nam ut etiam antiquos prophetas de futura sue gentis excecatione, que nobis causa illuminationis fuit, contristatos, imo etiam lamentatos fuisse cognoscas, audi Esaiam, qui, cum de dominici aduentus gratia premisisset, dicit: Habitantibus in regione umbre mortis, lux orta est eis . Mox eiusdem lucis aduentui respondens subiunxit, et ait: Multiplicasti gentem, et non magnificasti letitiam . Et alibi de eiusdem populi adiectione commemorans, dicit inter cetera: Et  angeli pacis amare flebunt ; prophetas utique significans, diuini uerbi nuntios. Sed et Ionas propheta Niniuitis predicare iussus, maluit se periculo maris fugiendo, quam predicando gentibus fidei uerbum committere ; metuens nimirum ne fractis non credendo bone oliue ramis, insertus per fidem oleaster, socius radicis et pinguedinis efficeretur oliue.

Imple cornu tuum oleo, et ueni, etc. Relicta, inquit, cura regni carnalis, illud potius imperium, quod Spiritus sancti lumine probatur esse pinguissimum, sperandum amandumque suscipite. Hoc non a uobis ipsis uenientes, sed a meo Spiritu missi, populo illi, qui a mundi illecebris secretus, eterne salutis gaudia suspirat, intimare curate. Prouidi enim in filiis  eiusdem populi mihi regem. Isai quippe insule holocaustum siue sacrificium, Bethlehem domus panis interpretatur. Insula autem unaqueque anima fidelis; insula omnis Ecclesia sanctorum, que ab huius seculi fluctibus altiora petendo separata, totam iam se per Spiritus sancti feruorem purificans, hostiam acceptabilem Deo reddit, et sui pectoris hospitium uiui panis domicilium facit.

Et ait Samuel: Quomodo uadam? etc. Aiebant Domino prophete, aiebant et apostoli: Quomodo regnum Noui Testamenti predicare poterimus? audient enim legis emulatores Iudei, et interficient nos. Quem enim prophetarum non sunt persecuti? et occiderunt eos qui prenuntiabant de aduentu Christi. Quibus Dominus respondens, corpus suum de plebis conuersatione segregatum,  arctioris continentie manu corripere, et ad mortem pro Domino suscipiendam paratum gestare precepit, nec non et suos auditores ad subeundam martyrii gloriam accendere, quasi ad uictimam Isai uocare mandauit. Nunquam enim melius allator mortis superatur, quam cum superno amore toleratur. Et ego, inquit, uobis, o prophete mei, preconesque futurorum, non ut aliis per homines, sed per infusionem mei Spiritus, quid dicatis aut faciatis, et quis, ubi, uel quando uenturus sit Christus, ostendam. Possunt hec de Ioanne Baptista specialiter intelligi, quem de Christo euangelizantem audierunt, et occiderunt Iudei; sed ille et corpore et mente paratus ad martyrium, auditores ad uictimam, hoc est ad baptismum penitentie uocabat. Cui  non aliquis homo magister, sed Deus ipse quid faceret ostendit; datoque sancti Spiritus signo, cui de omnibus quos baptizabat diuinitatis testimonium daret, edocuit.

uenitque in Bethlehem, etc. Exortis in mundo prophetarum de Christo preconiis, occurrentes eisdem prophetis deuota mente quique prudentiores, iam digna miraculo eorum dicta ducebant, sollicitaque intentione perquirebant, si hec eadem prophetarum oracula pacem seculis aduenturam signarent; an Mosaice legis instar iugum importabile super discipulorum essent impositura ceruices. Responderuntque prophete, ac suis singuli proclamabant in libris, ad hoc se in Dei missos ciuitatem, ut testimonium perhiberent illi, qui uenturus esset ad pacificanda terrestria celestibus; et post longa inimicitie discrimina,  que humana merebatur iniquitas, reconciliandum Deo mundum, per ueneranda sui sanguinis mysteria. Quod eodem ordine potest et de Ioanne accipi, quia uitam et doctrinam eius admirantes populi, putabant eum Christum, et de statu eius sollicite querebant. At ille pacem se terris uenturam annuntiare testatus,

Ad immolandum, inquit, Domino ueni, etc. Id est, ad docendum et patiendum pro Domino ueni; baptizamini et credite mecum, ut pariter in Christo uiuamus.

Sanctificauit ergo Isai et filios eius, etc. Omnes sanctificauit, sed Dauid solum oleo chrismatis unxit; quia multa Ecclesie membra, sed unum est caput. Multos baptizauit Ioannes, sed in unum columba descendit.

 Cumque ingressi essent, uidit Eliab, etc. Inducit filios Isai, primum, secundum, et tertium. In his quisquam qui digne ungatur, non inuenitur: quia protulit Synagoga legis doctores, prophetas, et psalmistas; sed omnes hi participes, nemo in eis auctor humane salutis inuenitur.

Adduxit itaque Isai septem filios suos coram Samuel, etc. Septenarius numerus propter sabbatum legi, sicut octonarius Euangelio propter resurrectionis mysterium congruit. Nullus igitur ex his qui secundum legem perfecti, sabbatum tantummodo uel corporis in presenti, uel etiam Spiritus in futuro seculo sperant, predicant, percipiunt, tametsi celsus meritis, et uiribus fortis existens, mundum saluare sufficit.

 Dixitque Samuel ad Isai: Nunquid iam completi sunt filii? etc. Premissis in mundo legis doctoribus, premisso prophetie preconio, premissa dulcedine psalmodie, premissa denique longa deuotione populi, per legem Moysi prophetis et psalmistis in diuinis obsequiis eruditis, supererat adhuc Christi incarnatio, in temporum plenitudine uentura. De quo recte intelligitur quod ait Isai: Adhuc reliquus est paruulus, et pascit oues. Paruulus enim natus est nobis; Filius datus est nobis . Qui loquitur in Euangelio: Ego sum Pastor bonus, et cognosco meas, et cognoscunt me mee . Nec sine certi ratione mysterii idem paruulus, et antequam a propheta ungeretur, oues pauisse narratur; quia Pastor  ille bonus, qui uenit ut uitam habeant, et abundantius habeant, nonaginta nouem oues pascebat in celis, antequam centesimam quereret atque inueniret in terris. Hic octauum numerum impleuit; quia et nostre spem resurrectionis et sue nobis tribuit exemplum. Siquidem dies quo Dominus surrexit, a die quidem passionis eius tertius, sed a die prime conditionis est octauus. Sic etiam post sex huius seculi etates, et septimam, que nunc illa in uita geritur, sabbati animarum, quasi octaua etas nostre resurrectionis aduentura speratur.

Et ait Samuel ad Isai: Mitte, et adduc eum, etc. Dicebant prophete sanctis illius temporis: Mittite uestre deuotam mentis intentionem, et crebris ad Deum fusis orationibus, Christi aduentum impetrate,  dicentes: Ostende nobis, Domine, misericordiam tuam, et salutare tuum da nobis ; et cetera huiusmodi. Nec enim completo presentium passionum uel operum bonorum sacrificio, discumbere possumus cum Abraham, et Isaac, et Iacob, in regno celorum, priusquam Dei Filius humilis et pauper adueniens, contrito mortis laqueo, uite nobis ianuas sublimiter aperiat. Nam et ipse nos in Euangelio non a nobis ipsis, sed per suam gratiam discumbere posse, hoc est in regno requiescere testatur: Amen, inquiens, dico uobis, quod precinget se, et faciet illos discumbere, et transiens ministrabit illis .

Misit ergo, et adduxit eum, etc. Desiderabat Simeon senex, desiderabant ceteri illius temporis sancti uenisse Dominum in carne, et uenit. Erat autem rufus  ob cruorem passionis; quia pastor bonus animam suam posuit pro ouibus suis . Erat et speciosus forma pre filiis hominum; quia peccatum non fecit, nec inuentus dolus in ore eius . Cui simillimum est, quod in eius laude sponsa loquitur: Dilectus meus candidus et rubicundus ; candidus scilicet actione, rubicundus sanguine. Et quod ibi sequitur, Electus ex millibus; hoc est quod hic reprobatus fratribus solus ungitur Dauid.

Tulit igitur Samuel cornu olei, et unxit eum, etc. Accepit propheta predicandam ueri regis gloriam, et ait: Dilexisti iustitiam, et odisti iniquitatem, propterea unxit te Deus, et cetera . Qui de Spiritu sancto conceptus, plenitudinem eiusdem Spiritus ab hora conceptionis illius nunquam habere  cessauit. Accepit Ioannes officium, Christo testimonium perhibendi; et descendente in eum Spiritu sancto in medio eorum, quos baptizauit, uidit, et testimonium perhibuit, quia hic est Filius Dei; et egressus est iehsu in uirtute Spiritus in Galileam.

Surgensque Samuel abiit in Ramatha. Impleto unctionis officio Samuel domum redit; quia iam ueniente Domino, qui prenuntiabatur uenturus, prophetarum preconia siluerunt. Lex enim et prophete usque ad Ioannem , ex eo regnum Dei euangelizatur. Sed et ipse Ioannes ex sue precursionis officio; Illum, inquit, oportet crescere, me autem minui .

Spiritus autem Domini recessit a Saul, etc. Crescente  Christi preconio, perfidorum mox corda Iudeorum Spiritus gratia deseruit, atque ad persequendum nomen illius impia peste commouit; et hoc Domino iusto permittente iudicio, ut et probati quique manifesti fierent in Ecclesia, et exigentibus meritis improbi profundiorem sue malitie mergerentur in foueam.

Ecce spiritus Dei malus exagitat te, etc. Dicebant apostoli Iudeis, eorum per omnia cupientes seruire saluti: uidete et cognoscite, quam malus est spiritus, qui uestris culpa exigente mentibus, a Domino immissus aduersus nomen unigeniti Filii eius uos conuenire, et consilium fecit inire: et iam modo acta penitentia de erratis, ad auxilium uiuifici ligni, ubi innoxia eiusdem Agni immaculati Dei et Domini  nostri Iesu Christi sunt membra extensa, confugite. Queremus enim, id est, acquiremus uobis, fidem planius exponendo, si uultis, hominem illum, nobis quidem notissimum, sed adhuc uobis ignotum, qui singulari pre hominibus scientia preditus, salutifero crucis sue ligno cuncta nocentis aduersarii nouit mortifera tela fugare: ut quandocunque uos diabolus ad emulandum contra gratiam Euangelii, legis umbram ceperit commouere, adsit memoria dominice passionis, et uestra mox a furiosa intentione corda compescat.

Prouidete mihi aliquem bene psallentem, etc., Multos quidem, inquit, scientes psallere noui, sed bene psallentem aliquem mihi prouidete et adducite; quod est annuentes apostolorum orsis dicere Iudeos,  multos quidem cruci affixos pro peccatis nouimus, sed eos nec sibi nec nobis profuturos agnouimus. Unde prouidete ut eius nos sacramentis imbuatis, eius nostro in pectore fidem ac dilectionem catechizando adducatis, qui bene sua super lignum membra mortificando perpetua nos a morte redimeret.

Ecce uidi filium Isai Bethlehemitem scientem psallere, etc. Unus de pueris est unitas humilium Christi, uno uidelicet eodemque corde animaque conueniens. Que sciscitantibus de fide Iudeis, et uiuifice crucis pedetentim, ut ita dicam, signacula clausa pulsantibus, apertiora statim quesita fidei, et dominice dispensationis arcana dilucidans: Ecce, inquit, ipsa uel carnis uel fidei oculis uidi et cognoui natum de radice  Iesse, in Bethlehem Iuda, uirum scientem ferre infirmitates, et mortis subire patibulum, potestates erias debellare idoneum, fortitudine pariter et prudentia sublimem, imo ipsum Dei uirtutem, et Dei sapientiam, speciosum forma pre filiis hominum, et innocentia uite et operum exhibitione celestium: et ut ad summum ueniam, ipse est qui solus dicere potuit: Ego in Patre, et Pater in me est; et, Qui uidet me, uidet et Patrem ; cuius eximiis uirtutibus etiam nominis concinit gloria. Dicitur enim Dauid, id est, manu fortis, siue desiderabilis. Manu fortis est enim in uirtute passionis, quia aduersarios strauit. Desiderabilis in claritate resurrectionis, qua suos sublimauit. De quo enim scriptum est: Dominus  fortis et potens, Dominus potens in prelio: ipse est in quem desiderant angeli prospicere ; et qui, sicut propheta dicit, ueniet Desideratus omnibus gentibus, et implebitur gloria domus Domini .

Misit ergo Saul ad Isai, dicens: Mitte ad me Dauid, etc. Mittebant catechizati nuper Iudei indices sue uoluntatis sermones ad eos qui precesserant in Christo, dicentes: Societatem nobis credite saluandi per baptisma in Christo, quem uestris semper in cordibus, fide, spe, et caritate progenitum, uite eterne pascua beatis quibusque et angelis et hominibus ministrare didicimus, qui iustis fratrum petitionibus assensum prebentes, commodauerunt, eis Christi suscipienda mysteria. Neque hec fidetenus agebant,  sed iuxta eum qui cum discipulis suis dicens: Ite, docete omnes gentes, baptizantes eos in nomine Patris et Filii et Spiritus sancti : continuo subiunxit et ait, Docentes eos seruare omnia quecunque mandaui uobis . Inter sacramenta fidei, quibus extrinsecus imbuerentur, mittebant etiam uirtutum exempla, quibus alerentur interius: panes quippe et uinum, uirtutes et doctrina spiritualis est. Panis enim cor hominis confirmat . Et poculum tuum, inquit, inebrians, quam preclarus est ! Hedus de capris, unus humilis penitentium luctus est, de lasciuo peccantium turbarum grege sequestratus hoc: hedus namque in lege solebat pro peccatis offerri. Hec asino uectore per Dauid Saul mittit Isai, cum doctor quisque sapiens instituendis  Christo donante suis auditoribus, in simplicibus quibuslibet, et humano iudicio despectis gratiam uirtutum, quas imitentur, crebrius abundare commemorat. Nota et in Saulis unctione, que et ipsa Christi regnum significat, asinas, panes, lagenam uini, nec non et hedos inueniri: de quibus suo loco tractatum est.

Et uenit Dauid ad Saul, etc. uenit Dominus ad corda credentium Iudeorum per fidem, et stetit coram eis per indefatigabile desiderium agnite et concupite suauitatis illius. Quibus se diligentibus ipse contra cuncta maligni hostis certamina, fidei et ueritatis arma copiosa, et hec inuincibilia ministrauit, loricam uidelicet iustitie, scutum fidei, galeam salutis, et gladium Spiritus, quod est uerbum Dei  .

Igitur quandocunque spiritus Dei malus arripiebat Saul, etc. Patet sensus ex superioribus, nec Iudeis solum fidelibus, sed et nobis congruit. Oportet enim ut quandocunque mentem nostram aliqua tentatio maligni spiritus arripiens, a tranquillitate sui status auerterit, quisquis adest fratrum spiritualium, dominice nobis passionis humilitatem ad memoriam reuocet, sedula nos exhortatione contestans; quia qui innocens et iustus sponte pro nobis sustinuit crucis supplicium, exemplum profecto reliquit, ut sequentes uestigia eius, innocenter in prosperis, patienter agamus in aduersis. Ita enim fiet, ut allocutione fraterna quasi citharizantis Dauid manu refocillati leuius habeamus. Dauid quippe semper Redemptorem nostrum,  sed aliquando in se, aliquando in suis membris significat: ac recedente diri spiritus instinctu, mox sancti spiritus gratia nos illuminatura succedat. Quod si quem mouet, quare idem Spiritus et Dei appelletur, et malus; sciat illum Dei quidem dictum propter iustissimam eius permissionem, malum uero propter ipsius Spiritus nequissimam uoluntatem. Utitur enim Deus etiam malis spiritibus ad probationem quorumdam, uel damnationem, uel correctionem, uel etiam in bonis conseruationem. Ad probationem quidem, sicut beatum Iob Dominus per Satan tentando probauit: ad damnationem uero, sicut Achab regem precedentium causa scelerum Domino permittente, spiritus mendax, ut bello periret, decepit  ad correctionem autem, sicut tradit Apostolus peccantem in Corintho Satane , ut spiritus saluus sit in die Domini Iesu. Porro ad conseruationem uirtutum, sicut idem apostolus, ne magnitudine reuelationum extolleretur, angelum Satane, qui eum colaphizaret, accepit . Iosephus in Antiquitatum historia, loci illius ita meminit: »Saul uero quedam passiones et demonia repente comprehenderunt, suffocationes ei et angustias inferentes;« et paulo post: »Iusserunt, inquit, ut cum eum demonia inuaderent et turbarent, super caput eius stans psalleret, et hymnos ediceret.« Neque enim putandum est, citharam illam, quamuis dulcissime resonantem, tante potuisse uirtutis existere, que spiritus pelleret immundos: sed figura sancte crucis,  et ipsa que canebatur passio dominica, iam tunc diaboli refringebat audaciam; sicut et Aegypti uastator angelus, non propter sanguinis in foribus positi uirtutem , sed quia idem sanguis typus fuit: locus quoque medii liminis superliminaris, et utriusque postis, qua inunctus erat, ipsam salutifere crucis figuram exprimebat. Domus Hebreorum, quas signatas uidit, illesas transiit, diuino premonstrante consilio, uenturum eum in carne, qui suo nos sanguine per crucem eterna a morte liberaret.



CAPUT II. Castra Isrel Goliath quadraginta diebus monomachiam petendo terrens, tandem a Dauid in funda et lapide superatur.

  Congregantes uero Philisthiim agmina sua in prelium, etc. . . . Omnis autem Isrel diligebat Dauid, etc. Hec lectio mystice docet diutinas crebrasque antiqui hostis contra humanum genus insidias, sola Christi incarnati potentia simul et patientia deuictas. Philisthiim ergo contrarias potestates, Isrel autem populum fidelium, uno solum merito actionis, sed et nominis significatione denuntiat. Isrel namque est uidere Deum, siue uir aut mens uidens Deum dicitur: Et beati mundo corde, quoniam ipsi Deum uidebunt . Philisthiim ruina duplex interpretatur. Et angeli uel homines mali prius in peccata labentes, et post in ignis eterni penam corruunt. Congregantes autem Philisthiim  agmina sua in prelium, conueniunt in Socho Iude, id est humilitate laudationis siue confessionis, cum maligni spiritus unanimiter contra Ecclesiam uenientes, diuersis eam tentamentis uitiorum quatiunt. Non enim unum, sed plura contra Isrel agmina ducunt; cum iuxta dispertitam sue nequitie qualitatem, alii spiritus ire, alii inuidie, alii superbie, alii cenodoxie, alii luxurie, alii gastrimargie, alii discordie, alii phylargirie telis electos sternere tentant. Quia hec uniuersa laborant, ut humilitatem Deo deuote confessionis et laudis, quam ipsi superbiendo amiserunt, etiam hominibus improbis tollant. Ipsa est enim fundamentum illud nobile, in quo domus uirtutum fideique constructa, nullo tempestatis turbinis cadere nouit impulsu. Metanturque castra  inter Socho et Azeca in finibus Domim, hoc est inter humilitatem et fortitudinem, in finibus sanguinum, cum tota nefandi certaminis intentione satagunt fidelibus, uel fortitudinem operis, uel inter opera fortia custodiam humilitatis adimere. Neque enim ipsi, cum sint superbissimi et infirmi, possunt humilitatis aut uirtutis menia celsa subire. Sed inter hec insidias tendentes Iude, eius enim, id est piorum confessioni, destruentes ea moliuntur eripere. Ipsi potius in finibus sanguinum positi, id est electis quibusque uulnera praue suggestionis semper infligere querentes. At contra uiri Isrel in ualle Terebinthi aciem ad pugnandum contra Philisthiim dirigunt, cum fortes quique in Ecclesia demonum tentationibus lacessiti, presidium uere  humilitatis arripiunt. Que aptissime uallis Terebinthi uocatur. Terebinthus enim est arbor, lacrymam resine prestantissimam manans que industria medici dissoluta, queque coniungit, et scissa conglutinat. Talis est nimirum humilis ac lacrymosa conuersatio sanctorum, que uitiorum fluxa restringens, dissoluta anime membra continendo restaurat. De qua ualle Psalmista: Beatus, inquit, uir, cuius est auxilium abs te, Domine; ascensus in corde eius disposuit in conualle lacrymarum, in loco quem disposuisti eis . Quia uidelicet, auxiliante Domino, per lacrymas humilitatis ad locum usque regni celestis ascenditur. Potest terebinthus etiam ipsum uite lignum, quod est in paradiso, hoc est ceterna Deo Patri sapientia non inconuenienter  accipi; quod ut nos donorum suorum ramis obumbraret, imo et de conualle lacrymarum, in locum quem disposuit nobis, erigeret; atque odorem sue notitie sublimius aperturum, ad uidendum nos Deum deorum exaltaret in Sion, prius ipsam lacrymarum conuallem, secundo de terra nasciturum adiit. Unde eadem ipsa sapientia, que lignum uite est amplectentibus eam, loquitur in Ecclesiastico: Ego quoque quasi terebinthus expandi ramos meos, et rami mei odoris et gratie .

Et Philisthiim stabant super montem ex hac parte, etc. Et usque hodie spiritus immundi aduersus Ecclesiam certantes, stant superbo rumore elati, ad exemplum illius primi superbi, de quo in Apocalypsi Ioannis scriptum est: Et tanquam mons magnus  igne ardens, missus est in mare . Stat et miles iustitie, non suis fidens armis, sed eius auxilio sublimis, qui dicit: Non potest ciuitas abscondi super montem posita . uallisque erat inter eos; locus utrisque certandi ipsa est uita temporalis, in qua bonis malisque inter se dimicantibus, arbor uite media dignos iuuat et reficit, improbos damnat et eiicit; quam et ipsam uitam mundi communem, et iusti in Christum summum uidelicet montem sperando, mente sedula transeunt, dicentes: Nostra autem conuersatio in celis est . Et reprobi per diabolum tumendo, despecta proximorum societate transcendunt. Contra quod fideles admonet Apostolus, dicens: Non alta sapientes,  sed humilibus consentientes . Philisthiim namque peruersos non minus homines, quam angelos figurant, uno eidemque diaboli regno militantes.

Et egressus est uir superius . . . nomine Goliath, etc. uir iste notabilis, diabolus est, qui quotidie de castris Philisthiim, id est de cordibus impiorum ad rebellandum Deo paratus egrediens, pios lacessere non desistit. Et recte Goliath, id reuelatus siue transmigrans appellatur. Diutius enim mortalibus tectus quasi frustra Saulem et uiros Isrel terrebat; frustra prauorum mentibus quasi castris Philisthiim se fortissimum iactabat; sed iam modo per pueri Dauid industriam reuelatus est eis, qui dicere possunt: Non enim ignoramus cogitationes eius. Diu  miserorum corda superbus inhabitans iam modo transmigratus est per eumdem manu fortem, id est Dominum Saluatorem, qui ait: Nunc iudicium est mundi, nunc princeps mundi huius eiicitur foras . uel certe transmigrans non incongrue uocatur, quia de angelica beatitudine quondam superbiendo transmigrauit ad inferos. Quod si transmigrantem actiua significatione eum qui alios transmigret, id est, de loco ad locum transferat, intelligere uoluerimus, illo nomen referendum est; quia cunctos suos sequaces de terra repromissionis ad terram perditionis, de uita transmigrare satagit in mortem. Qui bene sex cubitos et palmum altus scribitur, quia qui se Altissimo similem gloriatur, et perfecta se opera et finem beatum per philosophos  suos predicare promittit. Sex namque diebus fecit Deus mundum, septimo requieuit; et mortalibus per legem sex dies operationis, septimum quietis statuit. Denique Ezechiel in manu uiri ciuitatem nouam metientis, calamum uidit sex cubitorum et palmo; quia Dominus in electis suis perfectionem operis, quasi sex cubitos metitur; et spem quietis eterne, que in futuro perficietur, quasi partem septimi contemplatur. Quia ergo quod Dominus ueraciter exhibet, hoc diabolus falso pollicetur. Casura Goliath altitudo, mensure dominice similis asseueratur. Cuius etiam ciuitas Geth, que interpretatur torcular, aptissime prauorum multitudinem, diaboli uidelicet ciuitatem, ad bonorum in seculo tormenta semper exercitatam, monstrat. Sane nesciis intimandum,  quia spurius est, qui patre ignobili, sed nobili est matre generatus; sicut e contra nobili patre, sed matre procreatus ignobili, notus consuete uocatur.

Et cassis erea super caput eius, etc. Si lorica hamata que sit inquiris, lege in uirgilio,

Loricam consertam hamis, auroque trilicem.

Et ocreas ereas habebat in cruribus, etc. Cassis, lorica, clypeus, et ocree, diuersa sunt argumentorum uel argumentantium genera, quibus contra Dominum rebellans diabolus, uel suimetipsius capitis, uidelicet iniquorum omnium, uel corporis sui miserrimi stultitiam defensare conatur. Tegit enim caput peccati, cum se etiam damnatus Deum dicere  et credi non metuit. Tegit et corpus cum declinat cor prauorum in uerbum malum, ad excusandas excusationes in peccatis. Tegit, cum latus omne mentis humane contra spicula ueritatis obsepit. Que cuncte species defensionum ex ere facte perhibentur, metallo uidelicet ceteris amplius canoro; quia siue opera nefanda, seu dogma peruersum, non inuicte ueritatis agnita ratione, sed fabulosa dulcedine consueuit eloquentie defendere secularis. Et bene pondus lorice eius quinque millia siclorum eris dicitur; quia per suauitatem malesuade locutionis, non ut ipse pollicetur, suorum sensus omnes militum ab hostis irruptione protegit; sed e contrario sensus eorum omnes, qui quinque sunt notissimi, ab accipiendo uerbo ueritatis, quo saluentur,  obcludit. Hasta autem dexteram armat, cum etiam per quosdam cautioris ingenii uiros Ecclesie fidem turbare, uel etiam expugnare satagit. Casside namque, lorica uel clypeo, et ceteris huiusmodi, nos a uulnere tutamur: hasta autem uel gladio etiam aduersarium ferire solemus. Unde non inconuenienter ea que munimini sunt bellantibus arma, cum Philistheus gestat, illas nimirum personas uel loquelas indicant, quibus improbi quique sua scelera tegunt; ea uero quibus aduersarius uulnerari consueuit, illos sermones uel homines signant, per quos etiam bonorum uirtus lacerata turbetur. De quibus recte subiungitur:

Hastile autem haste eius, etc. Namque opus quidem eorum quos aduersus Ecclesiam diabolus ad  certamen profert, quasi ad texendum iustitie et sanctitatis indumentum, oculis insipientium uidetur aptissimum. Ipsum autem acumen dicendi non aliquid ultra mundi huius, qui sex etatibus perstat terminos intueri ac dicere nouit. Qui cum tanti sint ingenii, ut possint estimare seculum, Creatorem tamen eius inuenire nesciunt. Sed reuera tele eorum non sunt in uestimento, que animam calefaciant; quia, sicut dixit Esaias, Telas aranee texuerunt . Et sicut in psalmo centesimo quadragesimo tertio, qui proprie aduersus Goliath scribitur, uictor eiusdem Goliath Psalmista testatur: Quorum os locutum est uanitatem, et dextera eorum dextera iniquitatis .

Et armiger eius antecedebat eum. Egredientem  contra Isrel Goliath armiger antecedit, cum decipere fideles nitentem diabolum, etiam arma iniquitatis induta precedunt et adiuuant exempla reproborum.

Stansque clamabat aduersum phalangas Isrel, etc. Superbia est hostis antiqui, quare usque ad incarnationem passionemque Domini Saluatoris a nullo mortalium superari posse presumebat. Neque enim frustra beato Iob dictum est: Quia non est potestas super terram, que comparetur ei, qui factus est ut nullum timeret ; qui et usque ad terminum seculi presentis, eum per Iudeos, gentiles, et hereticos Ecclesiam turbat, quasi armigero nequam precedente, stans aduersus Isrelis agmina clamat.  Nec mirandum si hunc omnes Isrelite timentes fugiant. Quomodo enim, si non Dominus adsit, contra archangelum caro pugnet? Sed ut caro contra carentem carne spiritum preualeat, primo Deus contra eumdem latens in carne triumphet. De quo typice subiungitur:

Dauid autem erat filius uiri Ephratei, etc. Dauid quippe, sicut semper, Christus Dominus est; qui filius est uiri Ephratei, id est, frugiferi; quia antiquo illo Hebreorum populo, qui multas iustitie fruges credendo protulit, carnem sumere dignatus est, quamuis etiam semper in frugifero fidelium suorum pectore per dilectionem nasci simul et nutriri non desinit. Nec non solum nomina loci mystica, quorum notissima est interpretatio, sed et ipse locus  Ephrate uel Bethlehem nascituro ibidem Christo testimonium perhibebat. Et bene uir ille grandeuus, id est, maturus iam in legis scientia populus, octo filios habuisse memoratur, quia post sabbati ueterisque Testamenti preconium, Euangelii quoque gratiam ac resurrectionis fidem, que per Christum esset uentura, prophetauit.

Abierunt autem tres filii eius maiores, etc. Doctores populi illius, quorum tres ordines supra exposuimus, uel contra sue carnis ac mentis illecebras accincti, uel pro erudiendis aliis solliciti, bellum semper spirituale gerebant.

Dauid autem erat minimus. Duplici ratione Dominus intelligendus minimus inter fratres, in quibus octonarium numerum suppleret, id est, eos quibus  in lege perfectis Euangelii sacramenta committeret, et tempore scilicet et humilitate. Quia et postquam uenit plenitudo temporis, misit Deus Filium suum factum ex muliere, factum sub lege, ut eos qui sub lege erant redimeret . Et: Filius hominis non uenit ministrari, sed ministrare, et dare animam suam redemptionem pro multis . Nam et granum illud euangelici sinapis, quod ipse in agro suo, credentium uidelicet cordibus seuit, minimum quidem est omnibus seminibus, dogmatum humilitate discipline, sed spiritualis gratie feruore precipuum.

Tribus ergo maioribus secutis Saulem, abiit Dauid, etc. Quia in multis offendimus omnes, solus qui de  sanctificatione conceptus est , Anamartitos, id est sine peccato, in carne potuit uiuere, Deus recte intelligitur; quia etiam doctoribus, quique in Iudea certe legis latoribus, prophetis, et psalmistis, sicut quidam interpretantur, pontificibus, scribis et Phariseis, contra legem peccati repugnantem legi mentis sue spirituali agone desudantibus, solus Conditor et Redemptor noster immunis ab omni culparum pulsantium conflictu redierit, qui insuper etiam gregem Patris sui fidelem, larga pietate diuinitatis eterne, quamuis humilis in carne mortali, paruulusque refecit; quia enim mortalibus ueritate nature concordabat, sed ab eisdem in peccandi uirtute discrepabat, homines spiritualibus donis imbuens, sed inter eos uitia nulla committens. Recte  Dauid ad medendum Sauli Psalmista producitur, sed expugnandis Philistheis, quasi securus ab hoste reuertitur. Insuper et quasi pastor bonus ceteris in procinctu belli positis, ipse liber a bello, Bethlehem suos mitissimos in pascua prouocat agnos.

Procedebat uero Philistheus mane et uespere, etc. Quadragenarius dierum numerus, quo Philistheus procedebat, et stabat contra Isrel, omne tempus Ecclesie, quo in hac uita dimicat, et Euangelii iuuante gratia, decalogum legis, inter antiqui hostis insidias implere conatur, exprimit, qui mane et uespere quotidie tentaturus procedit; quia singulorum que gerimus operum lucis uel initia contendit deprauare, uel finem. Mane et uespere terret infirmos, quos uel aduersis uel prosperis debellare laborat;  quod idem laborantis Ecclesie tempus in ipso eius capite, cum esset in deserto quadraginta diebus, et tentaretur a Satana, specialiter expressum est. Sed tentator astutus, qui primum Adam se uicisse diutius exsultabat, a secundo se uictum perpetuo dolet.

Dixit autem Isai ad Dauid filium suum, etc. Dicebat omnis fidelium Hebreorum populus ad Dominum Saluatorem de suo semine nasciturum, sedulo utique desiderio aduentum illius suspirans: Accipe, obsecro, ad reficiendum iuuandumque in spirituali acie populum tuum Isrel, qui sunt fratres tui; quia et ipse homo fieri, et ex eis secundum carnem nasci dignatus es; accipe, inquam, inter eorum castra quotidiano bello defessa corporalis apparens  perfecte humilitatis formam; legisque custodiam, cui nichil debes, ultroneus subire dignare. Polenta namque spiritum contribulatum, corque contritum et humiliatum significat. Ephi mensura, que tres amphoras habet, uel ipsius Domini Saluatoris, uel uniuscuiusque electi spiritum, animam et corpus digno humilitatis ritu perfecta atque adunata demonstrat. Que uidelicet humilitatis polenta, in Domino propria potestate, quanta ipse uoluit, ad nos instruendos apparuit. At uero in nobis omnibus non aliter quam inferiori et superiori, hoc est timoris et spei potest mola confici. Decem quoque per Dauid panes allati, perficiendi decalogi pabulum, quod non a nobis ipsis, sed donantis munere habemus,  aperta ratione demonstrant. Qui postquam ipse sub lege factus est, nobis quoque portabilia legis onera fecit; sicut etiam sua humilitate indebita nos tantorum gratia debitorum, que nequaquam reddere ualebamus, humiles esse docebat. Sed ab eiusdem, inquit, decalogi lactea, ut ita dixerim, teneritudine, et quasi adhuc paruulis apta, ad spiritualis intelligentie robur, quo etiam magnos quosque et egregios celestis militie duces reficere ac confortare possit, conuerte. Tunc etenim manu fortis ac desiderabilis noster, post datos fratribus suis panes, et polentam, etiam formellas casei ad tribunum detulit, quando post ostensum Iudeorum magistratibus patientie et humilitatis exemplar, post legis et prophetarum non soluta, sed adimpleta mandata etiam discipulis suis  quos familiarius instituendo rectores Ecclesie preficiebat, aperuit sensum, ut intelligerent Scripturas.

Et fratres tuos uisitabis, etc. Et per seipsum Dominus in carne diligenter suos, si recte agerent, intendit. Atque ubicunque uel cum quibuscunque reperit, eos uisitare atque aduocare curauit, et per sua nunc quoque membra sedulus id ipsum agere non cessat, cum bonos a malis discernens, his sua munera partitur, illos dimittit inanes. Quod Isai, sicut cetera Dauid facere mandauit, quando fideles quique in Isrel uel suis uel propheticis sermonibus Dominum citius uenire, ac mundum redimere flagitabant, dicentes: Domine Deus uirtutum, conuerte nunc, respice de celo, et uide, et uisita uineam istam, et dirige eam  et cetera talia.

 Surrexit itaque Dauid mane, etc. Inclinata legis umbra, ueritas de terra orta est; id est, Dominus in carne, qui Euangelii lumen mundo ministraret, apparuit; quo nonaginta nouem oues electas non deseruit diuinitus in celo, etiam cum unam erroneam quereret homo factus in mundo. uenit autem plenus gratia et ueritate, et de plenitudine eius nos omnes accepimus, gratiam pro gratia ; qualem cum uenturum omnium piorum uota sperabant, credebant, predicabant, amabant.

Et uenit ad locum Magala, etc. Apparens in carne Dominus, et sanctos quosque pro fide certantes, et immundos spiritus inuenit fidei munimina destruere machinantes. Talis nato Domino mundi status erat, talis usque ad huius seculi terminum perdurat.

 Derelinquens ergo Dauid uasa que attulerat, etc. Derelinquens Dominus apud memoriam fidelium suorum celestia, siue terrene generationis indicia, que mundo mox natus attulerat, ut et hec inter eorum bonas quasi sarcinas uirtutum diligenti custodia seruarentur; ipse ad preliandum mundi principem promptus festinare non differt, sed et de suorum salute sollicitus, opera iustitie faciendo et docendo, quasi de fratribus suis palam sciscitatur, si eorum sint recta opera, an adhuc corrigenda uideantur.

Cumque adhuc ille loqueretur eis, apparuit uir ille . . . Goliath nomine, etc. Loquente ad homines Domino Saluatore, et per sua uel acta uel dicta iustitie diligentius inquirentes, illorum ei opera quasi recte gesta placerent, apparuit hostis antiquus ex impiorum  precordiis ascendens, et per actiones linguasque eorum nefarias malitie sue superbe contra electos, quod et hodie facit, uenena dira iaculans; neque illum maligni ulla fraus latuit, sicut nec terruit uirtus. Unde aperte subiungitur:

Omnes autem Isrelite cum uidissent uirum, fugerunt, etc. Omnes enim peccauerunt, et egent gloria Dei . Solus potuit dicere Christus: uenit enim princeps huius mundi, et in me non inuenit quidquam . Et ideo Dauid solus contemnit, et pro nichilo ducit superbiam Philisthei, quem ceteri cuncti declinant, fugiuntque pauentes.

Et dixit unusquispiam de Isrel: Num uidisti? etc. Unusquispiam de Isrel, qui Dauid, an Philistheum  uiderit, interrogat; unitas eorum qui exspectantes redemptionem Isrel, clarescente iam miraculis natiuitate dominica, sollicita mente querebant, utrum idem Dominus hostis illius antiqui, qui cunctis fidelibus exprobrare consuescit, aliquibus fuerit insidiis, an inter mortuos liber; nil per omnia morti, nil ei qui habebat mortis imperium, debuerit hosti; neque enim facile mox omnibus patuit, quod Dei Filius, quod de sanctificatione conceptus, quod sine peccato natus fuerit, et in mundo uicturus.

uirum ergo qui percusserit eum, ditabit rex, etc. uirum, inquiunt, illum, qui diaboli regnum deiecerit, confitetur omnis populus Isrel, regali uidelicet sicut et sacerdotali mysterio pre ceteris gentibus insignis, possessorem omnium que in celis, et que  in terra sunt diuitiarum, id est, totius mundi Dominum. Sed et Ecclesiam primitiuam de sua nimirum carne progenitam, eidem uiro pre ceteris eximio sponse federe coniungendum casto ac fideli congaudet amore, nec non et omnes electos eius a seruitute peccati soluendos, ac Spiritus sancti libertate sublimandos, fide non ficta testatur; siue enim Patrem Christi Domini, seu populum sanctorum, ex quibus Christus secundum carnem, intelligere uolueris, eamdem expositio finem ratam habebit; quia et una est domus omnium fidelium, una eademque fide et spe et caritate uiuentium, et eadem ipsa domus est eius cui canitur: Et letentur omnes qui sperant in te, in eternum exsultabunt, et inhabitabis in eis . Talis enim erat de Christo in carne uenturo  fides antiquorum, talis et nostra de eo quem iam uenisse gratulamur

Referebat autem ei populus eumem sermonem, etc. Docente palam Domino, et eiectionem ruinamque principis mundi predicente, populus quidem omnis, ut euangelista commemorat, suspensus erat, audiens illum: sed inuidentes legisperiti ac principes sacerdotum, quomodo eius salutaria cepta restinguerent, imo et ipsum perderent, inquirebant, superbie furorisque notantes eum, quia auctor sobrietatis humilitatisque patebat.

Quare  uenisti? etc. Succenseant licet Christo Iudei, aduentusque et incarnationis sue pietatem ei blasphemantes exprobrent; nos debitas illi grates referamus, quod nos querens in terra, relinquere  dignatus est in celo beatissimas illas angelorum cohortes; que cum multiplicibus spiritualium agminum sint choris innumere, non tamen immerito paucule oues appellantur, donec reducta que errauerat oue centesima, plena nobis adiunctis sui numeri perfectione letentur. Gaudeamus quod inclinatis suis celis, in quibus pax et iustitia regnat, ut nostrum prelium uideret, sua sponte descendit. Descendit enim, ut hosti congrediens enormi, suis in prelio uinceret; suos quibus uicerat, sibi congaudentes in regno coronaret.

Audita sunt autem uerba que locutus est Dauid, etc. Credita sunt uerba que locutus est de regni uenturi presumenda gloria Christus, et ad ipsos usque Iudaici  imperii principes fama uulgante delata. Qui cum et ipsi ex parte non pauca ad audiendum uerbum confluerent, locutus est eis; ne deceptoris antiqui uirtute mox infirmanda, ne mox euacuanda fraude turbarentur, ne de generis humani, iamque adfutura saluatione diffiderent. Ego, inquit, qui ob hoc ipsum seruilem indui formam, ad maiora progrediens opera uirtutum, expugnatorem mundi antiquum expugnabo diabolum.

Et ait Saul ad Dauid: Non uales resistere Philistheo isti, etc. Trepidatio est infirmorum, uel etiam repugnantia superborum. Nunquid ualet iste diaboli uirtutem depreliari, quod Diuinitatis est solius; cum sit humana, imo et humili carne uestitus; aduersarius autem eius spirituali natura prepotens, insuper  rebellio ex quo creatus est, contra Creatorem, contra quoque nostrum genus arma ferre didicerit? Ille enim homicida erat ab initio, et in ueritate non stetit . Homicida uidelicet primo sui superbiendo, deinde et hominis seducendo; in quo geminato homicidio longius ab olim deserta ueritate cecidit, imo et usque in finem seculi cadere peccata accumulando non omittit.

Dixitque Dauid ad Saul: Pascebat seruus tuus, etc. Confortat Dominus infirmos in fide, conuocat incredulos ad fidem, modestius exhortans ut inter fragilia humanitatis sue, qua dolores nostros susceperit, etiam Diuinitatis, qua ipsos dolores sanare sufficiat, excelsa cognoscant. Ipse, inquit, nunc serui habitu deformis, uestre salutis gratia pascebam a seculo  celestibus alimentis cunctorum corda fidelium, Patris uidelicet mei gregem. Et ueniebat aliquis immundorum spirituum, uel ui prepotens, uel astutus insidiis. Leo namque et ursus, quamuis uterque simul et uirtute premineat, plus tamen fraudis ursus, plus habet leo fortitudinis; atque ideo hic fraudulentiam, uiolentiam ille, uterque nequitiam demoniorum figuraliter exprimit. Qui ueniebant, inquit, tollebantque decipiendo aliquem fortium Ecclesie ducum, abstrahentes eum peccando de medio fraterne societatis. At ego uel per angelos aut homines palam contestando, uel per meipsum inuisibiliter compungendo, tales, deuictis nequam spiritibus, ad salutis iter reuocabam; contra ipsi spiritus grauiter ferentes, animas fidelium a suis tenebris ereptas, ad lacerandum  improbi, blasphemandumque mei nominis cultum, sue statim uesanie conuertere furorem; quorum ego blasphemiam in lucem traducendo, ac manifestando per prophetas meos, totum penitus idololatrie ritum redigebam ad nichilum; apprehendensque sapientes in astutia eorum, suffocabam ora nefande professionis, dicens: Quoniam omnes dii gentium demonia: Dominus autem celos fecit . Et: Idola gentium argentum et aurum, opera manuum hominum. Os habent, et non loquentur, et cetera . Sed et per alium prophetam: Dii qui non fecerunt celos et terram pereant de terra, et de his que sub celo sunt ; nam et uirtutem omnem, et prudentiam profanorum, que per ipsos,  seu per deceptos ab eis homines solet ostentari, potenter euacuabam ipse, qui semper in diuinitate Dei uirtus et sapientia permanens, in humanitate ad tempus hominum saluti seruiturus apparui. Erit igitur et iste totius mali repertor et origo, quasi unus ex satellitibus suis, hoc est suis capietur in laqueis; qui ausus est et quondam angelos in celo, et post in terra homines ad maledicendum prouocare Conditori; sed et illos qui in fide sui persistere Conditoris, iniuste semper maledictionis exacerbare iaculis, quasi non uero Deo seruiant adoratores cultoresque illius, de quo dicitur: Sicut enim Pater habet uitam in semetipso, sic dedit et Filio uitam habere in semetipso . Quod per gentiles, Iudeos et hereticos, nunquam eis dicere cessabit.

 Dixit autem Saul ad Dauid: Et Dominus tecum sit. Annuit tandem Domini ceptis Iudeorum populus in his qui ad fidem uenire potuerunt, agnitisque ueraciter eius duabus in una persona naturis, optarunt ut hominis humilitate superbis diaboli telis occurrens, auxiliatrice Diuinitate, uictorie palmam obtineret.

Et induit Saul Dauid uestimentis suis, etc. Adhibuit Domino incarnato populus Iudeorum figuras obseruationum legalium, octauo eum die circumcidendo, tricesimo tertio dehinc ad templum ferendo, hostiam pro eo dando, sabbatum carnale docendo, et per singulos annos immolandi Agni paschalis exempla prebendo, ceteraque huiusmodi, que suo tempore saluberrima, et spirituales in lege Iudaici populi preceptores  quasi caput, et ipsum populum quasi corpus Saulis contra omnia tela nequissimi ignea multum utiliter armabant.

Accinctus ergo Dauid gladio eius, etc. Gladius Saulis est lex, que per Moysen data est: uestis Dauid, opus gratie et ueritatis, que per Iesum Christum facta est. Accinctus ergo Dauid gladio Saulis super ueste sua, cepit tentare si armatus posset incedere. Non enim, inquit, habebat consuetudinem. Obseruans ad tempus Saluator imperium legis carnale, latente interim intrinsecus, nec adhuc in populos diuulgato munere gratie spiritualis, cepit paulatim ostendere quia non posset corpus eius, quod est Ecclesia, legis oneratum ceremoniis ad certamen spirituale sufficere, maxime in his qui de gentibus ad  fidem uocandi, nullam prorsus habebant consuetudinem grauiora legis edicta sufferendi. Denique apostolus Petrus, eos qui membra Dauid aduersus agonem processura giganteum, Saulis arma uolebant aggrauare, contestatur et arguit, dicens: Nunc ergo quid tentatis Deum, imponere iugum super ceruices discipulorum, quod neque patres nostri, neque nos portare potuimus? sed per gratiam Domini Iesu credimus saluari, quemadmodum et illi.

Et posuit ea, et tulit baculum suum, etc. Disposuit Dominus legis sacramenta, que ut suo tempore bona probaret, ad modicum suscipere dignatus, et potestatem iudicii sui, qua cuncta semper regebat, libere etiam circa dispositionem legis exercebat. Deposuit  arma Saulis, cum ait: Dominus est enim Filius hominis etiam sabbati . Tulit baculum suum semper in manibus habitum, quando erat docens eos, sicut potestatem habens, et non sicut scribe eorum et Pharisei. Induit arma Saulis, ad prelium singulare uenturus, cum, appropinquante sue certamine passionis, discipulis ait: Desiderio desideraui, etc. . Deposuit eadem, cum subiunxit: Dico enim uobis, quia ex hoc non manducabo illud, donec impleatur in regno Dei, etc. . Quibus pari modo calicem quoque Pasche legalis non amplius carnaliter obseruandum predixit. Tulit baculum, quem semper habebat in manibus, cum crucis sue mysterio ad saluationem mundi profuturo  discipulos imbuens: Accepto pane gratias egit, et fregit, et dedit eis, dicens: Hoc est corpus, etc.

Et elegit sibi quinque lapides limpidissimos de torrente, etc. Ostensa reprobatione precedentis mandati, propter infirmitatem enim et inutilitatem, magis se Dominus eligere docuit ipsam legem, que quinque libris scripta est, spiritualiter obseruari, extrahendo eam de turbidis sensibus eorum, qui uelamen habentes super cor, non poterant intendere in faciem Moysi, atque in liberas euangelice lucis auras eleuando. Quamobrem et eamdem sublimitate legis intelligentie spiritualem, spiritualium pastorum, quos secum familiaribus habebat, precordiis committere curauit. Cui etiam allegorici, moralis et  anagogici sensus quasi triplici parte contexte funde iuuamen adiunxit. Ac talibus competenter armis indutus, debellandum mundi principem uictor futurus aggressus est.

Cumque inspexisset Philistheus, et uidisset Dauid, etc. Cumque inspexisset solertissime diabolus, et uidisset Dei Filium in mundo contraria sibi facientem et docentem, quasi aduersus se procedentem, quia humilem deprehendit, ipse nichil nisi superbum sapiens, despexit eum. Erat enim plenus noue uirtutis et gratie, passionum sanguine rubens, et pulcher actione magnalium.

Et dixit Philistheus ad Dauid: Nunquid ego canis sum? etc. Siue potentiam Saluatoris, seu crucis intelligas lignum, ad eumdem sensum respicit. Negat  se enim superbissimus hostis similem cani, id est, immundum opere et infirmitate contemptibile. Insuper et omnes qui in mundi huius uitam transeunt, diris, insanis, furiosis et latratibus persequentem, et lacerantem morsibus, negat patientia Saluatoris, negat superandum potentia. A uero manu fortis ipse cum crucis baculo ueniens, uideamus quid de occurrente aduersario sentiat. Dicit enim Patri: Erue a framea animam meam, et de manu canis unicam meam . Sed et alibi membra eiusdem aduersarii canibus comparanda signauit, cum ait: Non est bonum sumere panem filiorum et mittere canibus . Quorum tamen non paucos panem filiorum ministrando, de canibus impudentissimis  uel rabidis castissimas ac mitissimas conuertit in oues.

Et maledixit Philistheus Dauid in diis suis, etc. Maledicit Deo uiuo et uero diabolus, cum deceptos a se spiritus, et ob hoc eterno igni damnatos atque damnandos, mortalibus deos dare non timet: insuper et spirituales Ecclesie uiros uite carnalis arguens, a suis posse deuinci in suorum iactat doctorum, qui partim angelica natura celestes, partim sunt terrestri carne mortales, debere membra transferri. Maledicit et per hereticos corpori ueri Dauid in diis suis, cum fictos de corde suo ac pessimo igni conflatos sensus, euangelice ueritati preponere docet, qui etiam carnalia docentes, spiritualium dicta uel acta presumant se  posse conuincere. Talia magis gentilium superbis philosophis, uel barbaris quibusdam  quam ecclesiastice eruditioni et humilitati congruere.

Dixit autem ad Philistheum Dauid: Tu uenis ad me cum gladio, etc. Ostendit apte Dominus et omnibus quos adiuuabat, et potestatibus quas debellabat, eris diabolum superbie solum ac fallacie armis, quibus uel sua parua defendat ac tuetur, uel ueritatis sensa perfringat, indutum; se autem ipsum esse, de quo Psalmista precinuit: Benedicitus qui uenit in nomine Domini . Denique non credentibus quibusdam exprobrans, ait: Ego ueni in nomine Patris mei et non suscepistis me .

 Et dabit te Dominus in manu mea, etc. Et diuinitatis, inquit, mee uirtute superaberis, qui conspecta in me carnis uilitate superbus extolleris, et auferam te, qui caput es omnium malorum, a coniunctis tibi iniuste membris mortalibus; et dabo cadentia membra tua tuorumque satellitum, hoc est separatos a uobis, et humiliatos mea uirtute uel gratia homines, qui uestris miserere decepti culturis adheserant: dabo, inquam, eos a meis instruendos, meisque sociandos ministris, qui partim angelica natura celestes, partim sunt terrestri carne mortales, ut predicato per totum orbem Euangelio, sciat omnis homo quia unus et uerus est Deus qui, nunc notus in Iudea et in Isrel magnum nomen eius . Tunc catholica, id est, uniuersali  laude celebrabitur, a finibus terre ad Deum clamantium ac dicentium: Domine Deus noster, quam admirabile est nomen tuum in uniuersa terra ! Nec cuiquam uideatur absurdum quod carnis ima, celi uolatilia ac bestias terre auidos ac capiendos per fidem prius carnales animas, dixerimus significare doctores. Nam et ipse Dominus apertissime leo de tribu Iuda, et Ecclesia typice leena uocatur: nec solum propter fortitudinem, sed et propter insinuandum solers sancte rapacitatis studium. Dicit enim patriarcha Iacob de Domino, Catulus leonis Iuda, ad predam, fili mi, ascendisti . Dicit et ipse Dominus de Ecclesia ad Iob: Nunquid capies leene predam, et animam catulorum  eius implebis ? Sed et per quatuor animalia designatur Saluator. Sicut per hominem et uitulum incarnationis et immolationis humilitatem, ita etiam per leonem et aquilam fortitudinem uoluit, ac sublimitatem sue resurrectionis, atque in celos ascensionis indicare. Qui etiam ad beatum Iob ipse de Ecclesia loquitur, dicens: Nunquid ad preceptum eleuabitur aquila, et in arduis ponet nidum suum ? Cuius ne altitudinem solum nidificandi uel uolandi, uel etiam perspicax intuendi solis acumen, et non uorandi quoque unitatem typice commendatam putares, ad ultimum subiunxit: Et ubi fuerit cadauer, statim adest. Ubicunque aliquem a congruo uite statu decidisse conspexerit, hunc continuo dictis corripiendo mordacibus, in uita sui  corporis membra traiicere, et quasi a morte suscitatum catholicam restituere festinus curat in uitam. De duobus exemplum dandum putauimus, ut per hec qui legerit, etiam de ceteris uolatilibus uel bestiis, quid absque scrupulo fidei sentire possit, nouerit.

Et manum suam misit in peram, etc. Peram pastoralem diximus supra corda esse pastorum, Christi nimirum lateri familiarius adherentium. Cur non ergo magis ipsius summi ac singulariter boni pastoris conscientia, uel anima, pastoralis pera uocitetur? que quinque lapides limpidissimos, sed ad hostem prosternendum fortissimos continet: quia purissimam diuine legis scientiam, qua omnis error debelletur: cuius et in lapide expressa plenitudo, et  in quinque libris est latitudo diffusa, solus perfecte nosse et implere potuit Christus. In quam profecto peram manum mittens, unum de quinque quos ibi miserat lapidibus tulit, cum opus loquendi de arca sacri pectoris, armans unum de quinque libris Moysi, quorum omnium auctor atque adimpletor existebat, hoc est Deuteronomium, in testimonium sibi ad repellenda hostis antiqui tentamenta suscepit. Sed et nos sacris litteris instructos, eiusdem hostis insidias unitate fidei et caritatis uincere docuit. Et bene funda iecit; quia spirituali sensu Scripturarum, quem triplicem supra ostendimus, hostis superbiam fregit, spiritualis etiam nobis intellectus contra eumdem arma donauit. Et bene in fronte percussit Philistheum, quia et ipsa sue presumptionis audacia  diabolum strauit: ex ipso sue professionis ostentatu, peruersorum dogmatum cultores stultos esse patefecit. Sicut enim manus fortitudinem operationis, ita frons agnitionem professionis indicat. Quisquis igitur in fronte feriri timet, signo salutifere crucis ipsum frontem armet, dicens cum Apostolo: Mihi autem absit gloriari, nisi in cruce Domini nostri Iesu Christi . Denique Dauid ipse, quia dicere nouerat: Signatum est super nos lumen uultus tui, Domine ; opertam quidem casside iactantie loquacis, sed superne gratie lumine minime signatam Philisthei frontem deiecit. Et apte infixus lapis in fronte eius asseritur, quia diuini uerbi sententiam diabolus, quam uel in se uel in  suis sequacibus a Christo Saluatore eiusue membris excipit, nunquam omnino liberandus excutiet, sed et exsecrabilem luet damnatus sine fine gehennam. Cui simile est quod Esaias irreuocabilem eius damnationem testatur, dicens: Et erit transitus uirge fundatus, quam requiescere faciet Dominus Deus super eum : hoc est, neque in eternum saluandus eximetur tormentis, neque per tempora uariantia inter penas discurret: et requiem nostro uerberantie more, qui uirgam uel scuticam dorso uapulantis creberrime ad punctum subleuando tollimus, ut iterum ferire queamus, sed absque ullius intercapedine quietis, perpetua subactus ultione gemet. Hoc contra eos qui propter Esaie testimonium, quo de impiis scribens, ait: Et claudentur ibi in carcerem,  et post dies multos uisitabuntur ; diabolo et angelis eius, omnibusque reprobis, quamuis post longa et innumera seculorum uolumina remissionem tantorum criminum, et uitam cum Domino promittunt eternam, contra ipsius Domini et iudicis sententiam, qui se in examinis ultimi discrimine dicturum esse predixit: Discedite a me, maledicti, in ignem eternum . Percussus autem lapide cecidit in terram gigas; quia pulsatus Dei uerbo diabolicus error, nequaquam celsus, ut multo ante tempore iactabat, et celestis sed terrenus fuisse innotuit, et infimus.

Cumque gladium non haberet in manu Dauid, etc. Cum neminem haberet et Dominus sui uerbi ministrum, per quem diaboli superbiam docendo perfringeret,  nisi quem prius ipse diabolo uictor eripuisset; omnes enim natura filii ire, omnes in iniquitatibus concepti, et in delictis sunt a matre generati ; superuenit inopinatus, et aduersarium male diu fortem, quasi fortior exsuperans, uniuersa arma eius, in quibus confidebat, abstulit, ut per quos hostis ante quasi per arma sua miserorum animas trucidabat, per eos postmodum Saluator in arma iustitie commutatos, caput iniquitatis suo precidat a corpore, hoc est conuersos ad fidem peccatores anathematizare Satanam, et operibus eius, ac pompis omnibus abrenuntiare compellat. Et recte gladium quo Philistheum interficeret, primo manu tulisse Dauid, ac de uagina sua eduxisse narratur; quia magnum quemque imperii diabolici strenuum,  quem propugnatorem primo Dominus sue uisitatione pietatis suscipiens, de obscuris errorum latebris in lucem gratie liberantis extrahit; ac sic per eum etiam ceteros corripi pariter concedit, et corrigi. Sed et nos cum hereticorum uesanie disputando occurrentes, non aliis quam his que ipsi ad nos reducendos proposuerant, uel argumentationum probamentis, uel testimoniis Scripturarum conuincimus, eos fabricatores mendacii, et cultores esse peruersorum dogmatum; gigantis profecto proteruiam suo ense deiicimus.

uidentes autem Philisthiim quod mortuus esset fortissimus eorum, etc. uidentes immundi spiritus quod incarnatione et passione dominica uictus et prostratus  osset fortissimus eorum, fugerunt a cordibus credentium. Et consurgentes fortes quique in Ecclesia de circumcisione et preputio congregati, leuauerunt terribilem malignis uocem diuine predicationis et laudis, persecutique sunt eos usque dum se humiliandos a Christo, et quasi in ualle deiectione submergendos agnoscerent, qui prius in monte superbie contra illum se castra posuisse iactabant; repeterentque profugi corda, que pridem male inhabitando omni prorsus spoliabant fruge pietatis et fidei. Portas namque Accaron, id est, sterilitatis, Philisthiim fugientes adeunt, cum maligni spiritus a fidelium mente repulsi, ad doctores se denuo referunt. uanitatis et mendacii ipsius ciuitatis menia subintrant, cum etiam uulgus imperitum ad augmentum  operis infructuosi et incendio digni coarctant. Sed et Geth usque, id est torcular, perueniunt, cum ad bonos quosque iniqua persecutione torquendos, deceptorum corda protrahunt. Que cuncta eodem ordine etiam de peruersis possunt hominibus accipi.

Et reuertentes filii Isrel, etc. Recti ordinis est ut doctores ueritatis prius ab auditorum precordiis omnem spiritum immundum exsufflando et catechizando abigant, et sic eos qui fuerant castra demomonum, sed facti iam possessio spiritualis Isrel, societati forti sanctorum mysteriis salutaribus imbuendo aggregent.

Assumens autem Dauid caput Philisthei, etc. Iuxta litteram quidem puto sentiendum quod caput tam fortis aduersarii detruncatum, non aliam ob causam  Dauid in Hierusalem urbem rebellem et Iebuseis adhuc ciuibus inhabitatam afferre curauerit, quam ad terrendos eos qui, inexpugnabili murorum firmitate uel altitudine fidentes, a nullis se superandos presumebant. Denique in eius expugnatione, que per ipsum Dauid facta est, legimus in tantam eos conscendisse superbiam, ut dicerent: Et si non alios quam cecos et claudos, qui in ciuitate forte reperiri possent, in propugnaculis sisterent, ipsi ad conseruandam eam et numero et uirtute sufficerent. Suspendit ergo contra ciuitatem aduersariam caput gigantis uicti puer triumphator, ut se quoque ciues, licet immanes, ab eodem uinci posse non discrederent. Iuxta uero allegorie leges, dicendum quod  uictoriam de antiquo hoste susceptam per apostolos predicantes, et miracula facientes, perfidis adhuc gentibus Dominus festinarit ostendere, ut huius eas signo uictorie ad perficienda uite et ueritatis sacramenta pariter et dogmata conuerteret, cuius etiam arma in suo tabernaculo posuit; quia sancte Ecclesie et homines diabolo ereptos sociauit, et eius insidias  patefecit. Nulli enim dubium quin tabernaculum Dauid, Christi domum, que est fidelium Ecclesia, monstret.



CAPUT III. Ionathan et Dauid ineunt fedus; et occurrentes reuerso exercitui mulieres, quia Dauid in laudando Saulis preferunt, perennis ei odii liuorisque fomitem creant. Denique inuasus spiritu malo Saul, nititur eum percutere; sed quia nequit, remotum a se facit tribunum super mille uiros.


Eo autem tempore quo uiderat Saul Dauid egredientem, etc. Hec lectio figurate designat uictoriam Christi, qua diabolum superauit, deuotos quosque et humiles debite seruitutis honorasse seruitiis; at uero contumaces ac superbos gloriosis eiusdem inuidisse triumphis; nec tamen raptis licet ad rebellandum impietatis armis, superne gratie, quin per mundum clarescat, potuisse resistere. Queritur autem quomodo Saul ignorans stirpem Dauid requiret, sui tanto tempore ministri, pariter exorciste et armigeri. Et uolunt quidam mentem eius a malo, quo agitabatur, spiritu, ab agnoscendo interdum, quamuis noto homine, prepeditam; non intuentes  quia nec ipse Abner tante seueritatis et prudentie uir, eius se progeniem nosse testetur; sequitur enim: Dixitque Abner: uiuit anima tua, rex, si noui. Unde uidetur credibilius eum non solos illos dies quadraginta, quibus in ualle Terebinthi est, contra Philistheos pugnatum, abfuisse a latere Saulis, uerum tanto ante temporis spatio ad pascendas sui patris oues fuisse reuersum, quando sicut pubescentium etas solet, contingere posse, ut mutato inter crementa ceterorum artuum etiam ipso frontispicio, non facile et cito cognosceretur ab eis, quibus pridem notus existeret. Sed quidquid cause illud erat, nos, transmissa historie radice, ad carpenda allegorie spiritualis odorifera poma scandamus. Egrediente contra Philistheum Dauid, querit de genere eius Saul: sed quia  ab ipso non querit, quod querit discere nequit. Percusso Philistheo, querit ab ipso, et audit.

Filius serui tui Isai Bethlehemite ego sum. Predicante ante passionem Domino, et sanante omnes oppressos a diabolo, quod est contra Philistheum egredi, crucis baculo et Scripturarum, que de eo erant adimpletione sternendum; querebant inter se nonnulli ex Iudeis, quis ipse esset, Helias, an Hieremias, an Baptista, an alius quis prophetarum eximius. Sed quod necessarium querebant, scire nequiuerant, eo quod ad fidem ueniendo, ab ipso querere nescirent. At post passionis, resurrectionis, ascensionisque eius triumphum predicantibus apostolis, multi credentes ex eis ueraciter eum Christum  cognouerunt, de Bethlehem Iuda, et radice Iesse, iuxta uaticinia prophetarum egressum, principis mundi regnum inuicta uirtute uicisse; quod est manu fortem iuuenem gigantis occisi caput habuisse in manu.

 Et factum est cum complesset loqui ad Dauid Saul, etc. Cum per apostolos Saluator Iudeam munera predicando sue incarnationis implesset, multi quidem audito uerbo crediderunt. Sed perfectiores quique in his spirituali gratia redundantes, quod, ut sepe dictum est, Ionathan uocabulo designatur, tanta ei dilectione colligati sunt, ut etiam animam suam pro eo dare non dubitarent. Porro alii non pauci, et maxime qui terreni principatus siue abiecto seu desiderato culmine gaudebant,  minore quidem feruore amoris, sed eadem fidei agnitione prediti susceperunt; eius et ipsi sacramento pro certo credentes et confitentes nequaquam eum patrum, ex quibus carnem suscepit meritis, quamuis multum sublimibus, equandum, sed sequendum Apostoli sententiam qua dicit, Quorum patres, et ex quibus Christus secundum carnem, qui est super omnia benedictus in secula .

Inierunt autem Ionathan et Dauid fedus, etc. Inierunt Christus et Ecclesia fedus mutue caritatis et pacis. Diligebat enim eum Ecclesia in membris suis perfectioribus, ita ut mori esset parata pro illo; iustum rata pro eo corpus se simul et animam dare, qui pro sua redemptione, cum esset Deus uerus ex Deo uero, humanam carnem induere sit  dignatus et animam. Nam et uerbum caro factum est , et Dominus susceptor est anime mee . Denique exspoliauit se in martyribus carne qua erat uestitus, et dedit eam Christi obsequiis; nec non et aliud quidquid habebat ingenii, uirtutis et operum, eius uoluntati deuota impendit, usque ad acumen peritiamque dicendi, et usque ad industriam, argumenta fide et ratione ueracia, contra male sapientium uersutias emittendi, et usque ad gloriam castitatis et immaculati pudoris pro eius amore seruandum.

Egrediebatur quoque Dauid ad omnia, etc. Siue credere Christo populus Iudeorum, seu contradicere mallet, siue eum regem facere, seu cruci affigere, prudenter se ceterna Patris sapientia semper  agebat, et pios potenter munerando, et patienter impios tolerando. Posuitque eum populus idem super uiros belli spiritualis, in quibusdam uidelicet credendo et confitendo, quia ipse sit solus, qui pro salute anime dimicantes, ut uincere possint, adiuuet. In aliis uero, quia reus sit mortis exclamando, qua tandem morte ad uotum impiorum suscepta, cum mortis auctorem superasset, nobis quoque belligerandi cum eo pariter et triumphandi condonat exemplum.

Et acceptus erat in oculis uniuersi populi, etc. Acceptus erat Dominus uniuersis, illos oculos habentibus, de quibus ipse loquitur: Beati oculi qui uident que uos uidetis . Maximeque in corde  mundo apostolorum, qui speciali prouidentia Iudeorum saluti iussi sunt predicando famulari. Quibuscunque enim acceptus non erat Dominus, non estimandi sunt tales oculos habuisse apertos; sed esse de quibus dicitur: Sinite illos, ceci sunt, et duces cecorum .

Porro cum reuerteretur percusso Philistheo Dauid, etc. Cum reuerteretur uicto per suam passionem antiquo hoste Dominus, et in gloria resurrectionis suis appareret electis, diffamata per Iudeam huius triumphi gloria, egresse sunt anime queque humiles, et proprie fragilitatis conscie de uniuersis urbibus Isrel, gaudentes in Christo, quem auctorem uite, et mortis cognouere uictorem, ac per multas Ecclesias, que unam catholicam faciunt, eum concordi  laudatione celebrantes, in diuersis ab uno eodemque spiritu datis uirtutum carismatibus, que congruis deuote humilitatis obsequiis Domino suo membra mancipantes, alacri ante omnia fide, quasi triumphali carmine declarant; quia legis quidem institutio opera iustitie iubendo, non paruam de hostili exercitu stragem dederit, non paucas eidem animarum predas eripuerit: sed incomparabili uirtute Christi gratia, uite celestis denarium tribuendo, ipsas etiam portas mortis uictor diruerit; ita ut suos percepta uite eternitate morti insultaturos, ac dicturos asseueret: Ubi est, mors, contentio tua? ubi est, mors, stimulus tuus ? Et notandum quod non uniuerse mulieres Isrel, sed de uniuersis urbibus Isrel egresse sunt mulieres. Non enim omnium est  fides, sed de omnibus tamen personis, conditionibus, locis et etatibus, qui fidem suscipiunt, eliguntur ab eo qui dixit: Si exaltatus fuero a terra, omnia traham ad me . Neque ibi dixit, omnes, sed omnia; ut significaret, ex omni genere hominum futuros esse credentes. Notandum etiam quod Sauli quidem occurrisse mulieres, sed in laudes Dauid uocem extulisse dicuntur; quia pie credentium Christo anime palam legis emulatori populo, quid de umbra legis ipsius, quid de euangelica luce esset sentiendum, dicebant, quatenus hunc quoque predicando ad uiam gratie et ueritatis accirent. Possumus et hoc dicere quod reuerso ad celos cum carne immortali Domino Christo, egresse obuiam angelice cohortes de uniuersis, quecunque et qualescunque  ille sunt, supernorum agminum sedibus, et uictorem hostis ac uite nobis largitorem socia debita laudis exsultatione susceperint.

Iratus est autem Saul nimis, etc. Iratus autem populus, qui in lege gloriabatur aduersus gratie precones, et displicuit ei sermo qui, Euangelio coruscante, finem legalibus umbris imponebat; dixitque fremens aduersus Dominum, et aduersus Christum eius: En huius doctrine sequaces asseuerant, me quidem Mosaice legis iussa facientem, umbris figurisque seruire: Iesum uero suum ueritatis et uite mundo lumen attulisse: mihi per legem bona terre, que diuturna esse nequeant, promissa; illum per Euangelii sui gratiam, eterna suis fidelibus celestis  regni gaudia donare. Omnibus ergo certatim, neglecto altaris et hostiarum ritu, ad dogmatis huius audientiam confluentibus, quid ei superest, nisi solum quod non etiam mihi regni culmen ademit? eo quod Christiani, etsi numero nos superantes, noua sint omnes et incognita nobis humilitate ac paupertate deiecti.

Non rectis ergo oculis Saul aspiciebat Dauid, etc. Non recto sensu accipiebat populus Iudeorum uerba Euangelii, ex eo tempore quo inuidie facibus accensus, eius doctores uel auditores cepit odio habere, timendo uidelicet, ne gloria sue legis subtracta, illius magis per orbem fama fidesque regnaret.

Post diem autem alteram inuasit spiritus Dei malus Saul, etc. Crescente paulatim luce fidelium, Iudeorum  creuit et insania cecitasque perfidorum, qui medio Synagoge sue aduersus Dominum spiritu immundo commoti, prophetie uerba, que non intellexere, uesano ore decantarent. Dominus autem ad sedandam eorum mitigandamque malitiam, patientie passionisque sue per apostolos quotidiana instantia replicabat exemplum. Psallebat enim eis manu sua, cum per eximium sui corporis operarium dicebat: Certissime ergo sciat omnis domus Isrel quia et Dominum eum et Christum Deus fecit hunc Iesum, quem uos crucifixistis .

Tenebatque Saul lanceam, etc. Tenebat populus Iudeorum regni potestatem, et exercuit eam contra Dominum Saluatorem; putans quod fidem eius et gloriam posset persequendo exstinguere, instar  mortalium ceterorum quorum sepe laus et memoria, amor siue odium cum ipsa solet uita deficere. Contra quos ipse Patrem precatur in Psalmis: Ne efficiatur similis descendentibus in lacum . Quantum enim Dauid parietem, homo lapidem uiuens, sentiens et discernens, natura, uita, sensu et ratione carentem antecellit; tantum Mediator Dei et hominum, homo Christus iehsu, puris hominibus, quamuis sanctissimis, differt. Qui quidem, et ipse locis congruis, lapidis uocabulo figuratur, non tamen cuiuslibet in pariete, iuxta eos quibus dicitur: Et uos tanquam lapides uiui superedificamini . Sed lapidis summi, angularis, electi, pretiosi, in fundamento fundati, qui totum Ecclesie surgentis edificium portans simul et protegens, circumcisioni preputium  unanimi pace coniungat. Nam et ita potest non incompetenter intelligi, putasse Saul quod configere posset Dauid cum pariete; putasse Iudeos, Christi se nomen et memoriam tollere posse, et eradere de terra uiuentium, si predicatores resurrectionis eius apostolos, qui sunt proxima illi portio domus eius, id est Ecclesie, uel occidendo a se, uel fugando repellerent. Sed non Dauid configi cum pariete, non Christi gloria minui, non ipsis quamuis multum nitentibus, impiis potuit assimilari descendentibus in lacum; hoc est sepulcro conditis, neque ante diem iudicii resuscitandis.

Et declinauit Dauid a facie eius secundo. Et fugit Christus a corde impiorum, qui nunquam pia pectora,  quin in eis requiescat, deserit. Sed non frustra additur secundo. Primo enim Dauid abiit, et reuersus ad Saul, uenturo in prelium contra Philisthiim, quo tamen postmodum adueniens, quem cuncti diu nequiuere, solus cito prostrauit inimicum; et nunc secundo declinauit a facie eius se interficere nitentis, congruit mysticus sensus. Primo namque, sicut et supra expositum est, certantibus contra uitia cunctis mortalibus, apparens in carne Dominus, liberam ab hoc conflictu uitam gerebat in mundo; sed et diu frustra laborantes eosdem mortales mira superueniens sue gratie uisitatione adiuuit. uerum quod non sine dolore commemorandum est, non sine gemitu castigandum, multi suum a se uiuificatorem ac protectorem, dicta eius aspernando, et preuaricando  repellunt; et quod fecisse Iudeos non credendo arguimus, ipsi credentes male uiuendo facere non timemus. Declinat autem Dauid inuitus a facie eius secundo, ut non eum citharizans ab hoste liberet, a quo prius sponte rediit, ut non cum eo contra hostem pugnaret; cum exigentibus nostris meritis Saluator omnipotens, lucem nobis sue cognitionis abscondit, sue defensionis gratiam tollit, ut non nos quotidiano sue crucis auxilio ab hostium tutetur insidiis, qui pro nostra salute carnem suscipere dignatus est, ut nobis confligere posset fragilem, ut nobis uincere sanctam. Deus igitur cum hominibus conuersatus, primo in hoc ab eorum consortio recessit, ut non cum eis aduersus legem peccati, que ei in nullo repugnabat, certaret. Secundo, et in hoc non omnium,  sed superbientium consortia declinauit, ut non eis sua munera crederet; superbis enim resistit, humilibus autem dat gratiam .

Et timuit Saul Dauid, etc. Timuit populus Iudeorum Ecclesiam Christi, eo quod se derelicto gratiam in ea diuine uirtutis aspiceret. Scriptum est enim: Multa quoque prodigia et signa per apostolos fiebant in Hierusalem, et metus erat magnus in uniuersis. Omnes enim qui credebant, erant pariter, et habebant omnia communia ; que et ipsa societas mutue dilectionis, indicium est presentis gratie celestis. Et alibi: Per manus autem apostolorum fiebant signa et prodigia multa in plebe, et erant unanimiter omnes in porticu Salomonis; ceterorum autem nemo audebat se coniungere illis, sed magnificabat eos populus .

 Amouit ergo eum Saul a se, etc. Quomodo quinquagenarii uocantur, qui quinquaginta militibus presunt, et centuriones qui centum; sic appellantur Grece chiliarchi, qui in capite sunt mille militum, quos Latina consuetudo ab eo quod presint tribui, magis tribunos quam millenarios dicere gaudet. Amouerunt ergo Christum a se, spreta eius fide, Iudei, et fecerunt eum credentibus amplius spiritualis militie ducatum prebere. Illorum enim delicto salus gentibus. Maxime autem regnat super eos Dominus, qui stabiles et immobiles, abundantes in opere Domini semper sciunt, quod labor eorum non est inanis Domino. Quorum quadratam quamdam, ut ita dicam, conuersationem, et nulli obnoxiam lapsui,  millenarius numerus, qui est denarius quadratus solidus, ostendit. Denario quippe perfectio uel operis solet indicari, uel premii. Sed ut hec eadem perfectio latitudinem fraterne dilectionis augescat, decem decies ducito, ut ad centum ualeas peruenire. Que uidelicet summa iuxta arithmeticam rationem equalibus est quadra lateribus, sed adhuc plana, et ideo proximorum dilectioni, quos in terra uidemus, per figuram accommoda. Ut autem ipsa fraterni amoris quadratura, diuini etiam amoris altitudine solidetur, singulas centenarii numeri particulas per decem accumula, ut ad millenarium ascendere queas; sicque fit ut denarium non solum quadriformi firmitate equalem, sed et solidum complendo perfecto intelligas; quia talis numerus eorum quibus Christus presit,  et altitudini stabilissime, et altissime stabilitati conueniat. Quocunque enim uerteris quadratum, solidum stabit; quidquid iustis occurrit, stabiles eos prorsus et immobiles probat.

Omnis autem Isrel et Iuda diligebat Dauia, etc. Omnes qui credidere de Iudeis ac gentibus, diligebant et diligunt, et dilecturi sunt Christum. Ipse enim egrediebatur in carne apparendo, ingrediebatur ad Patrem reuertendo; ante eos autem, ut et recte conuersandi foris adhuc remanentibus, et beate regnandi intrantibus spem formamque tribueret. Egreditur et hodie ante nos, cum pugnantes in terris auxiliando protegit. Ingreditur autem, cum finito certamine coronandos eternam perducit ad uitam. Admonendum sane putauimus lectorem, non eumdem  semper allegorice completionis quem historice prefigurationis ordinem posse seruari. uerbi gratia, primo tunica nudatur, atque in cisternam missus Ioseph, ac postea Iuda docente uenditur; primo Iuda agente uenditum, ac post indumento corporis spoliatum sepultumque significat Christum. Quod propheticis non solum in factis, sed in dictis fieri consueuit. Primo enim dixit Esaias: In die illa radix Iesse, qui stat in signum populorum, ipsum gentes deprecabuntur . Ac deinde subiunxit: Et erit sepulcrum eius gloriosum . Cum cunctis fidelibus pateat prius Domino a mortuis resurgente sepulcrum eius glorificatum, ac postmodum apostolis signum crucis eius exaltantibus in populos factum, ut ipsum gentes deprecarentur. Quod Scripturarum periti anacephaleosin  Grece, id est, recapitulationem uocare consueuerunt. Admonendum et hoc quod non una eademque persona, unam semper eamdemque portionem persone siue rei quam demonstrat, insinuet. uerbi gratia, Dauid Christum significat, sed aliquando in seipso, aliquando in sanctis eius predicatoribus, aliquando in ceteris fidelibus, aliquando in septies cadentibus iustis, sed penitendo resurgentibus, quos uniuersos quasi multa eiusdem corporis membra uniformi capiti constat adherere Christo. Item Saul populum Iudeorum figurate denuntians, aliquando regnantem, aliquando recte docentem, aliquando Christo credentem, aliquando Christi iussa negligentem, aliquando Christo inuidentem atque  eum persequentem, aliquando fidelibus suis minas, insidias, cedes, et mortes inferentem, eiusdem partem premonstrat. Item Goliath, qui diaboli typum gestat, modo hunc in ipso omnium impiorum capite, modo in membris eius, paganis uidelicet, perfidis Iudeis, hereticis, et falsis fratribus exprimit. Ex quibus tamen membris Saluator pessimo capiti excisa salubriter nonnulla sua membra facere dignatus est. Que cuncta exemplis probare maioris est operis quam huic loco conueniat.



CAPUT Iu. Maiorem Saul filiam, quam Dauid promiserat, Hadrielidans, minorem dat illi, et hanc preputiis Philisthiim desponsatam.

Dixit autem Saul ad Dauid: Ecce filia mea maior  Merob, etc., usque ad id quod scriptum est: Factusque est Saul inimicus Dauid cunctis diebus. Hec lectio figurate designat, maiore licet parte Synagoge Phariseos, minore Christum diligente, commotos inuidia proceres, regni illius quesisse causam, qua traderent illum principatui et potestati presidis. At ipsum multis, et ex eorumdem gentilium numero ad fidem uocatis, nolentibus, licet Iudeorum primatibus, Ecclesiam sibi de Iudea nuptiis copulare celestibus.

Dixit ergo Saul ad Dauid: Ecce filia mea Merob, etc. Supra ubi Saul per unctionem sancti chrismatis, et regni gubernaculum, Christi typum tenet, duas filias Saulis intelleximus plebes, que Christi fide et dilectione ad salutem progenite gemina, id est corporis et mentis, sint castigatione perfecte;  uel certe maiorem Synagogam, minorem designare Ecclesiam. Hoc autem loco, quia mutato rerum circumstantium ordine, Dauid quidem Christum Dominum, Saul autem inuidentem ei, et populum designat Iudeorum. Recte maior filia, que Dauid promissa, non autem reddita est, illam populi eiusdem partem significat, que numero et potentia maior, quasi iungenda manu forti et desiderabili sponso promissa est, cum ipsius partis precessores, id est, scribe, sacerdotes, Pharisei et seniores plebis ad eius audientiam confluerent, eum magistrum bonum uocarent, nec solum, sed et quasi magistrum singulariter doctum, siue discendi, seu tentandi gratia, frequenti questione pulsarent. Non autem illi, sed alteri data est, cum iidem doctores Rabbi ab hominibus  uocari querentes, ad se audiendos potius quos potuere cogebant. Minor autem filia, que diligendo Dauid dari promeruit, illa est nimirum Iudaice portio plebis, que et paucitate et contemptu abiectior, Dominum Saluatorem, quam scribas et legisperitos sequi, diligere et audire maluit, audiens ab illo: Noli timere, pusillus grex, quia complacuit Patri uestro dare uobis regnum . Dixerunt igitur Pharisei et ceteri principes Iudeorum Christo: Ecce maiorem subdite nobis Synagoge partem tibi ad docendum credimus, tantummodo uide, ut fortis animo existens, prelieris uerbo pro libertate populi, cui legem Dei seruare, et illi soli seruire preceptum est. Scimus enim quia uerax es, et non curas quemquam; nec enim uides personam hominis, sed in ueritate uiam Domini  doces. Licet dari tributum Cesari, an non dabimus ? Hec autem dicebant, presentibus Herodis ministris, ut si tributum dari uetaret, illis eum punientibus, ipsi a morte eius uiderentur immunes.

Ait autem Dauid ad Saul: Quis ego sum? etc. Non se fatetur indignum qui fiat gener regis, sed eidem regi cognoscendum recordandumque proponit, quis ipse sit, que uita eius, que cognatio patris eius in Isrel; atque hinc coniiciendum, si eius sit dignus accipere filiam. Ipse autem est manu fortis actu, et desiderabilis aspectu uita illius, oues patris sui pascere, et pro harum cura leonibus ursisque perimendis occurrere, sed et pro gentis sue salute contra  armatum ere et ferro gigantem egrediendo animam suam periculo dare. Cognatio patris eius in Isrel illa, cui idem Isrel benedicens ait inter cetera: Non deficiet princeps ex Iuda, neque dux de femoribus eius, donec ueniat qui mittendus est . Quod eodem ordine potest de Domino interpretari, quia non se dignum negauerit, qui plebem regali per legis eruditionem prosapia generatam, unanime sibi pacis et caritatis federe coniungeret, de quo suus preco personaret: Qui habet sponsam, sponsus est . Sed et ad eius fidem uenturis querendum signauerit, quis ipse sit, que uita eius, que cognatio patris eius in Isrel; atque hinc cognoscendum, quia ipse, imo solus ipse dignus sit, qui Ecclesiam sibi fidelium iure sponsi copulet.  Ipse autem est de quo scribit Ioannes: In principio erat uerbum, et uerbum erat apud Deum, et Deus erat uerbum , et cetera, usque ad id quod ait: Et uerbum caro factum est, et habitauit in nobis, et uidimus gloriam eius, gloriam quasi Unigeniti a Patre, plenum gratie et ueritatis. uita eius est de qua ipse loquitur: Sicut enim Pater habet uitam in semetipso, sic et dedit Filio uitam habere in semetipso . uita eius est, ad cuius imitationem suos auditores prouocans apostolus Petrus ait: Qui peccatum non fecit, nec dolus inuentus est in ore eius. Qui cum malediceretur, non maledicebat; cum pateretur, non comminabatur, et cetera . Cognatio Patris eius in Isrel, ipsa est de qua: Iurauit Dominus Dauid ueritatem, et non frustrabitur eam: De fructu  uentris tui ponam super sedem meam . Cognatio Patris eius, de qua ipse testatur: Quicunque enim fecerit uoluntatem Patris mei qui in celis est, ipse meus frater, et soror et mater est . Non se ergo Dominus sponsum Ecclesie, id est Christum, esse renuit; sed querendum intelligendumque, quia ipse est. Docet denique Phariseos, proposito Psalmi testimonio, quomodo Christus sit filius simul et Dominus Dauid, interrogans non Christum se esse negat, sed illos ad petendam, querendam, pulsandamque agnitionem ueritatis excitat. Et alibi scribe bonum se magistrum uocanti, ac de bono faciendo querenti, respondit: Quid me dicis bonum? nemo bonus nisi solus Deus ; neque ibi se bonum non esse, sed Deum credendum esse  significans.

Factum est autem tempus, ut cum deberet dari Merob, etc. Factum est, cum deberet Christo in carne docenti credere maior pars Iudaice plebis, credidit potius et adhesit scribis et Phariseis. Dilexit autem pars altera eiusdem populi, et ipsa regaliter educata per legem Domini, Saluatoris aduentum. Congruit autem legis doctoribus significandis etiam nomen ipsum. Hadriel Molathite. Hadriel namque grex Dei, Molathite a parturiente me dicitur. Et legalium cetus magistrorum, qui a uulgari actione et rusticitate selectus, diuinis rebus uacare, diuina meditare, agere et predicare iussus est, non immerito gregis Dei singularis quasi cognomine fulget. Nec pastoris  boni culpa est, si qua portio gregis ab eius custodia resiliens, denti lupino malit quam uirge pastorali subiici. Qui nimirum cetus doctorum, quoniam per litteram noua gratia grauidam recte uiuendi primordia nactus est, pulchre ciuitas Hadriel a parturiente me dicitur. Quem uidelicet alium parturientem, nisi eum cuius figurandis mysteriis omnis uetus Scriptura deseruit? quem tota legis et prophete scientia diu tenebat occultum, sed post longam quasi parturitionem tempore congruo nobis intuendum protulit.

Et nuntiatum est Saul, et placuit ei, etc. Cognoscentes inuidi principes Iudeorum, dilexisse Dominum turbam, atque ad eum audiendum sedula intentione confluxisse, quod in ceteris exsecrabantur,  in una hac parte placitum habere ceperunt, quod putarent se illum doctrine frequentis gratia posse reprehendere in uerbo, et capere aliquid ex ore eius, ut accusarent eum, et traderent gentibus occidendum; estimantes etiam Dei sapientiam illi sententie subditam, qua dicitur: In multiloquio non effugies peccatum . Dixeruntque: Permittamus eum docere, ut sit ei in scandalum, et nobis a sanguine eius innoxiis: sit super illum manus Romanorum, accusantibus nobis quod eum inuenerimus subuertentem gentem nostram, et prohibentem tributa dari Cesari, et dicentem se Christum esse.

Dixit ergo Saul ad Dauid: In duabus rebus gener meus eris hodie, etc. Neglectis sermonibus Saulis, que dolo et fraudulentia sui manifeste scribarum et  Phariseorum hypocrisim, qua Dominum circumuenire moliebantur, significant, ad perscrutanda magis fortissima beati Dauid gesta ueniamus, quia in duabus rebus gener factus est Saulis, in occidendo uidelicet gigantem, et in afferendo preputia percussorum Philisthiim. Illum nimirum significans, qui ut Ecclesiam sibi de Iudeis adoptaret, prius insidias uiresque antiqui hostis euacuauit, et traduxit in lucem; ac postmodum conuerse ad fidem gentilitatis exempla eidem imitanda proposuit. De gentibus namque erat, cuius fidem Iudeis sequendam Dominus ostendit, ubi ait: Amen dico uobis, non inueni tantam fidem in Isrel . De gentibus illa que audire a Christo meruit: O mulier, magna est fides tua; fiat tibi sicut uis . De gentibus  illi qui ascendentes inter alios, ut adorarent in die festo, dixerunt ad Philippum: Domine, uolumus Iesum uidere . De gentibus et ille centurio, qui tradente Spiritum Domino solus cum sua centuria, tacentibus cunctis qui aderant Iudeis, timuit et glorificauit Deum, dicens: uere Filius Dei erat iste . Sane quod dolum nectens ait Saul:

Sic loquimini ad Dauid: Non necesse habet rex sponsalia, etc. Ita possumus ueraciter figuratum intelligere de superbis, quod non se putauerint munera Christi necesse habere; sed hoc tantum indigere, ut traderetur in manus gentium, et occideretur.

Et post dies paucos surgens Dauid abiit, etc. Post  dies paucos, ex quo Iudeorum proceres decreuerunt tradere occidendum gentibus Christum, surgens ipse Dominus cum apostolis, qui cum eo erant ad operandam mundi salutem, in tantum uirtutibus et doctrine gratie fulgebat, ut contra impiorum studia, etiam gentilium non paucos, sicut et supra docuimus, ad fidei gratiam uocaret. Percussit enim Dauid uiros Philisthiim, cum Dominus superbam gentilitatis immunditiam uerbo uel exemplo humilitatis et castimonie confregit. Attulit preputia eorum et annumerauit regi ut esset gener eius; cum Iudeorum populo emortua membra peccati, conuerse ad Deum gentilitatis ostendit, ut ita demum etiam de eis qui conuersionem gentium sequerentur susciperet. Nec frustra Dauid Sauli centum preputia postulanti,  ducenta attulit; quia presumentibus Iudeis quod Dominus, ne carnalis quidem castimonie professionem gentibus imponere posset, ipse mundauit eos ab omni inquinamento carnis et spiritus, perficiens sanctificationem in timore Dei. Centenarius quippe numerus, ut semper ad indicium magne perfectionis attinet, quod ante passionis triumphum per se inchoans, post assumptionis sue clarificationem in eis etiam sacramentorum suorum confirmatione per apostolos impleuit.

Dedit itaque ei Saul Michol filiam suam uxorem, etc. Non potuit prohibere populus infidelis, quin de sua gente predestinati ad uitam crederent. uidit namque et intellexit quod Dominus erat in Christo, mundum reconcilians sibi, quantumcunque creuit  eius in credentibus amor, tantum in perfidis timor. Quidam ablata percussis Philistheis preputia per Dauid, presentis eui statui, quoniam Christi gratia operatur in gentibus, aptant; dilatas autem aliquandiu, sed tandem aliquando celebratas nuptias Michol, ad eos qui in fine mundi credituri sunt, de Iudeis referunt: cum intrante plenitudine gentium, sic omnis Isrel saluus erit .



CAPUT u. Querens Saul occidere Dauid, Ionathan interueniente placatur.

Et egressi sunt principes Philisthinorum, etc., usque ad id quod ait: Introduxit Ionathan Dauid ad Saul, etc. Hec lectio figuraliter ostendit, motis in Iudea  persecutionibus, quasi ad tollendum de terra nomen Christianum, plerosque et ex ipsis persecutoribus per apostolorum instantiam non solum redactos a persequendo, sed etiam ad credendum Christo perductos. Egressi sunt ergo contra spiritualem Isrel, id est Ecclesiam, non semel immundi spiritus, rectores uidelicet tenebrarum, id est, principes hominum peruersorum. A principio autem egressionis eorum prudentius se regebat Christus in membris suis, quam omnes emulatores legis; et celebris facta est fama Christianismi et Ecclesie nimis, adeo ut fideles Ecclesie cognominarentur per orbem Christiani.

 Locutus est autem Saul ad Ionathan filium suum, etc. Locuti sunt principes Iudeorum et  seniores et scribe ad apostolos, et precipiendo preceperunt eis ne omnino loquerentur, neque docerent in nomine Iesu.

Porro Ionathan filius Saul diligebat Dauid ualde, etc. Porro apostoli diligebant Christum ualde, rogabantque, enumeratis perfidorum oblocutionibus, ut ipse defenderet Ecclesiam suam, ipse fidem nominis sui seruaret in Ecclesia; manens clam in corde credentium, absconditus uero a conturbatione hominum. Nos autem, inquiunt, te inhabitante florifera in mente piorum . Hic est enim ager plenus odoris et gratie, cui benedixit Dominus; Loquemur et docebimus populum hunc in nomine tuo, et qui ex illo credere quam discredere maluerint, nuntiabimus Ecclesie tue sancte, ut, cognito statu singulorum,  sociare se fidelibus, ab infidelibus seruare nouerit.

Locutus est ergo Ionathan de Dauid bona ad Saul patrem suum, etc. Locuti sunt apostoli de Christo bona ad Iudeos, commemorantes eum uirum approbatum a Deo in eis uirtutibus et signis et prodigiis, que fecisset per illum Deus in medio eorum; qui non solum non posset argui de peccato, sed et uirtutibus instans circuiret ciuitates omnes et castella, docens in synagogis eorum, et predicans Euangelium regni, et curans omnem languorem et omnem infirmitatem.

Et posuit animam suam in manu sua, etc. Commendauit, inquiunt, Dominus in uobis caritatem suam, qua maiorem nemo habet, animam suam ponendo pro uobis; ut per mortem destrueret eum qui  habebat mortis imperium, id est diabolum; et liberaret eos qui per totam uitam obnoxii erant seruituti. uiderunt multi ex nostro numero resurrectionis eius gloriam, et ascensionis in celos, et letati sunt .

Quare ergo peccas in sanguine innoxii? etc. Quare peccas, eius fidem exstinguere, eius moliens amorem de Ecclesia tollere, qui solus mortalium uiuere potuit absque culpa?

Quod cum audisset Saul, placatus uoce Ionathe, etc. Cum audisset populus Iudeorum uocem predicantium apostolorum, placatus est ab ira prisci furoris; et uera fidei affirmatione testatus, quia nunquam exterminari potest Ecclesia Christi de medio, nunquam  eius perire memoria, qui est ante secula, et manet in eternum. Hec dicebat populus idem in his qui spiritualium, quos Ionathan et meritis signat, uocem audiere doctorum. In quibuscunque enim hec non dicebat, illi sunt de quibus scriptum est: Et auribus grauiter audierunt . Et alibi: Et quis surdus, nisi ad quem nuntios meos misi?

Et introduxit Ionathan Dauid ad Saul, etc. Loquitur Ionathan bona de Dauid ad Saul, et auditur, cum euangelizantes de Christo apostoli catechizant Iudeos, sibi fidem accommodantes. Introducit autem eumdem, cum etiam baptizantes eosdem Christi carne et sanguine reficiunt, Christi preceptis instituunt, Christi amore roborant. Fit uero ante eum sicut fuerat heri et nudiustertius cum eadem illum  fide, et spe, et caritate susceperint huius eui auditores, qua susceperant et illi qui ex ipso populo eum in carne uidentes, Deum cognouerunt, uel qui eum in carne uenturum a seculo sperabant.



CAPUT uI. Saul nisus percutere Dauid, sed non ualens, domum in quam fugit iubet custodiri; qui, posito pro se simulacro, desiliens per fenestram uenit ad Samuel. At Saul audiens, premissis nuntiis ternis, aduenit ipse, et prophetat cum ceteris coram Samuel.

Motum est autem rursus bellum, etc., usque ad id quod scriptum est: Exiuit prouerbium, Num et Saul inter prophetas? In hac lectione recapitulatis ab exordio Christi incarnati mysteriis, natiuitas eius, uirtutes, doctrina, passio, resurrectio, et ascensio in  celos, nec non et fides sequentium eum, simul et perfidia dementiaque atque interitus persequentium, typico sermone describitur. Moto namque ab immundis spiritibus bello tentationum, egressus est de sinu Patris ad publicum nostrum manufortis propugnator humani generis, ille uidelicet, qui ait: Exiui a Patre, et ueni in mundum; iterum relinquo mundum, et uado ad Patrem . Et de quo Psalmista sub figura solis hoc ipsum aliis uerbis edisserens, dicit: A summo celo egressio eius, et occursus eius usque ad summum eius . Qui omnem temporarie sue actionis aciem contra nefandorum tentamenta dirigens, a seducendis eos statim, uexandisque mortalibus magna ex parte cohibuit; fugiebantque, et usque hodie fugiunt a facie  eius; quia ubicunque agnoscitur iuuantis gratia Christi, pellitur inde continuo diaboli nequitia fallentis.

Et factus est spiritus Domini malus in Saul, etc. Coruscante miraculis Filio Dei in carne, accensus est contra eum inuidie spiritus in animo Iudeorum, dimittente eos Domino secundum desideria cordis eorum, ob merita precedentium delictorum. Sedebant autem adhuc in regno suo et patria quieti, atque eiusdem regni fidentes infulis, Saluatori suo necem parare non timuerunt. Porro ipse contradicentes sibi, imo etiam blasphemando, in furorem uersos, exemplo mansuetudinis et patientie sue quasi dulcedinem cithara ad modestiam spiritus ac sobrietatem  reuocare studebat.

Nisusque Saul configere lancea Dauid, etc. Nisi sunt Iudei occisa in carne Christi totum occidere, qui est Deus anima et caro. At ille commendans in manus Patris spiritum suum, inclinato capite tradidit illum. Porro plaga mortis corpus solum tetigit; fugit autem corpore, et saluata est a framea anima eius, et de manu canis unica eius , carnificibus sola sue perfidie nocte depressis.

Misit ergo satellites suos Saul in domum Dauid, etc. Miserunt principes sacerdotum et Pharisei satellites suos ad monumentum Domini, ut custodirent eum, et negata resurrectionis ueritate, memoria nominis eius deleretur in posterum. Quod cum annuntiasset illi frequens Ecclesie gemitus , et tremens de coniuratione perfidorum quodammodo dixisset: Nisi resurrexeris a morte, non poterit in te credentium fides et confessio firma persistere; nisi uigilantiam custodum mortem superando euacuaueris, cuncta fides mundo future resurrectionis tolletur; tandem didicit eum, ne suis custodibus tumuli sedem reliquisse. Abiit autem, et aufugit a carnificibus suis, custodibusque mendacibus; et dilectioribus suis post resurrectionem apparendo, saluam illorum per omnia spem fidemque restituit. Potest specialiter cithara Dauid crucem Domini, lancea Saul in pariete clauos crucis, uel ipsam militis lanceam, qua latus eius apertum est, figuraliter ostendere. Domus autem Dauid, ut diximus, sepulcrum Domini est. Saltus per fenestram,  occulta ac subita est resurgendi pernicitas. Coniux cuius orsis aufugit, Ecclesia est credentium Iudeorum, que Dominum Saluatorem et surgere cupiebat, et resurrexisse docebat.

Tulit autem Michol statuam, et posuit eam super lectum, etc. De pelle pilosa, pelle caprarum patet historia; quia puluillus erat de caprarum pelle consutus, qui intonsis pilis caput inuoluti in lectulo hominis mentiretur. Statua autem est imitatio ueri et uiuentis; mortua pellis caprarum, mortui animantis exuuie. Tulit igitur Michol statuam, et posuit super lectum Dauid per fenestram dimissi, et occulte saluati. Didicit Ecclesia Iudeos estimare Dominum, qui in sepulcro positus sit, non Christum esse, uitam et ueritatem, sed quasi simulationem ueritatis  et uite, dicentem se Christum regem esse. Quem tamen ipsa ueraci resurrectionis, eo enim more loquendi dicitur Ecclesia facere, que ab impiis facienda uel facta testatur, quo in Leuitico scriptum est, Ecce contaminabit eam sacerdos : non quia ipse lepram mundis afferre potuerit, sed eam que immundis inerat ostendere. Posuit et pellem caprarum pilosam ad caput statue Michol. Comperit in exordio sui Ecclesia etiam illorum perfidiam, qui Dominum Saluatorem non solum Christum negant, sed et peccatis grauatum, neque a mortuis resuscitatum autumant. Capram enim sepe peccatoris, sicut et iusti typum ouem tenere certum est. Pili quoque, qui fragiles et externi corpori superfluunt, opera mortua, ac pre sue densitate frequentie cunctis  iam iamque manifesta significant. Et pellem pilosam caprarum ad caput statue pro Dauid in lecto substitute collocant, qui carnem Saluatoris capitalibus peccatis quasi hispidam asseuerantes, et impuram dilato resurrectionis tempore dicunt hactenus lectulum sepulcri, in quem mortua descendit, tenere. Quam tamen statuam Michol uestimentis operit, cum huiusmodi perfidiam Ecclesia, postquam cognouerit, reprobat; postquam fidelibus suis ostendit, confestim precipuis operibus, que nemo alius facere potuit, damnatam per omnia demonstrat, et uictam.

Misit autem Saul apparitores, qui raperent Dauid, etc. Miserunt Iudei infideles statim celebrata resurrectione dominica cogitatus insidiatores, qui explorantes  corda fidelium, Christi amorem eisdem uel blandiendo uel minando eriperent. At illi carnali adhuc timore silentes, et occulti usque ad diem Pentecosten, quasi hoc solum responsi reddere querentibus, quod egrotaret in eis fides, et necdum bene floreret, sancti Spiritus igne firmata.

Rursumque Saul misit nuntios, ut uiderent Dauid, etc. Predicante ab aduentu sancti Spiritus Ecclesia Christum, miserunt principes Iudeorum, qui diligentius uiderent quid crederetur de Iesu, Christus esset, an propheta; resurrexisse, an adhuc in sepulcro quieuisse, dicentes: Pronuntiate nobis presentibus; quia non surrexit a mortuis, sed adhuc in terre lecto iacens, diem uniuersalis resurrectionis exspectaret, ut sic fides, que in eo est, exstirpetur  radicitus, et eliminetur e mundo. Cumque pedem persecutores cum Ecclesia conferre cepissent, fidelibus de Christi triumpho gaudentibus, nichil impiis occurrit aliud quam lapis offensionis, et petra scandali his qui offenderunt uerbo, nec crediderunt; putantibus eum quasi leprosum, et percussum a Deo, et humiliatum . Ipse autem, sicut propheta consequenter adiunxit: uulneratus est propter iniquitates nostras, attritus est propter scelera nostra.

Dixitque Saul ad Michol, Quare sic illusisti mihi? etc. Dixerunt Iudei non credentes ad Ecclesiam primitiuam: Quare, neglectis traditionibus nostris, credere maluisti in Iesum, et confiteri quod nostros custodes resurgendo fugerit? Cui illa: Quia ipse, inquit, mihi, imo omnibus qui in eum credere et  hec confiteri nolunt, mortem minatur eternam.

Dauid autem fugiens saluatus est, etc. Ramatha excelsa, Naioth interpretatur pulchritudo, qui est locus in Ramatha. Nuntiis ergo Saul solum in lecto Dauid cernentibus simulacrum ac pellem caprarum, ipse Dauid fugiens saluatur; et Iudeis tempore mortis dominice conferentibus inuicem simulatorem fuisse, nec uere innocentem et iustum, sed sui sceleris merito crucifixum Dominum, qui clausus tenetur in sepulcro, Dominus ipse potenter a morte resurgens in excelsa uite, immortali gloria discipulis apparet, dicens: Quia sic scriptum est, et sic oportebat Christum pati, et resurgere a mortuis ; abiitque, et moratur in pulchritudine regni perennis,  que est in celo. Abiit post illum et Ecclesia spe anima et carne, et sic semper cum Domino erit.

Nuntiatum est autem Saul a dicentibus, Ecce Dauid in Naioth in Ramatha, etc. Que de secundis quoque nuntiis, nec non et tertiis pari ordine referuntur. Nuntiatum est Iudeis ab apostolis apostolorumque discipulis quia Dominus iehsu Christus post passionem, resurrectionem, et ascensionem suam, sedens ad dexteram Patris regnet excelsus in celis. At illi continuo ternos sue quondam fidei et religionis, nunc autem impietatis et perfidie nuntios, sacerdotes uidelicet, scribas et Phariseos destinauerunt, ut eius confessionem fidelibus persequentibus auferrent; qui uniuersi persequentium, licet et infidelium gerentes animum, mox tamen ubi disputando usque ad  prophetarum dicta, quibus apostoli Christi spiritualis intelligentie reuelatione presunt, uentum est, hec et ipsi diuino Spiritu conscripta protestantes, simul et amando cum fidelibus, et credendo, quamuis non etiam intelligendo decantabant.

Abiit etiam ipse in Ramatha, etc. Postquam doctrina Iudaica aduersus Christum non ualuit, addita sunt uerbis et arma, que sedentem ad dexteram Dei Patris Filium hominis persequerentur in terra. Sed et ipse terrenus eorum principatus, ubi abdita Scripturarum de Iesu et discipulis eius quesiturus adiit, nichil aliud in eis potuit inuenire responsi quam quod ipse cum suis in Naioth in Rama, id est, in pulchritudine paterni regni, in excelso celorum habitet. Ac per hoc certissime sciendum sit omni  domui Isrel quia et Dominum eum et Christum Deus fecit. Et bene cisterna, que propter altitudinem siue latitudinem aquarum Scripturarum abysso congruit, in Socho, id est, in humilitate sita memoratur; quia nimirum sancta Scriptura contra morem secularium doctrinarum, humilitatis magistra existens, per humiles edita scriptores, humilibus solum auditoribus uel lectoribus patet. At superbi audita per eas Christi gloria celesti, quem non ualere gressu corporis sequi, nec gressu dilectionis uoluerunt assequi, hunc gressu nefande factionis cepere insequi, ita ut ipse cuidam a talibus saluando, atque a sua perfidia refrenando, de Naioth, que est in Rama, hoc est de pulcherrima superne sedis altitudine, protestetur, et dicat: Saule, Saule, quid me  persequeris ?

Et factus est etiam super eum Spiritus Domini, etc. Cognouit quidem persecutor Ecclesie Iudeus, quia Spiritu sancto inspirati, locuti sunt sancti Dei homines; sed eorum ipse dicta ore promere sciens, recte autem sentire nesciens, contra eum a quo uel de quo dicta sunt, furiosus ingredi non timuit. Prophetabat autem insanus, imo usque hodie prophetat, id est, ueracia prophetarum uerba non intelligens canit, legit, diligit, et eousque talis uaticinii protrahit officium, donec ad narranda ipsius pulchritudinis superne, quam in celis speramus, dans sine mente sonum, mysteria celsa perueniat.

Exspoliauit se etiam ipse uestimentis suis, etc. Hec manifeste furiosi sunt et amentis, exspoliare se hominem,  uexatumque cadere, ac tota die et nocte nudum in terra iacere. Nec tamen diuine potentie non subest etiam per talium iram mysticum quid propter eos qui audiant et discernant dicere. Qui enim per Balaam mente sibi contrarium, tot et ante mysteria predixit, per Caipham persecutorem impium salutifere sue passionis dedit arcana prophetari, per subiugale mutum in hominis uoce loquens prohibuit, prophete insipientiam; ipse per Saul arreptitium, presente Samuel et ceteris prophetis, queque uoluit mystica pandit, ut sic Dauid innocens salutis aditum capesseret; sic persequentis eum Saulis insania cunctis ubique patesceret; sic denique daretur intelligi, quantum presentia perfectorum  conferat uotis humilium, que etiam superbum potuit prophetie uirtute sustollere; sic etiam futurus persecutoris populi natus signaretur informis, qui odiis insequendo Christum exspoliare meruerit ornamento regni singularis, cadere a statu prisce rectitudinis inter prospera et aduersa proficientis Ecclesie, celesti simul et terrestri gloria nudus, solis desideriis miser adherere mundanis, et inter hec prophetie, que Ecclesie fidem firmaret uerbo tenus, scripta tenere. Et bene dicitur, quia prophetauit cum ceteris coram Samuel; eque enim adhuc Synagoga infidelis cum Ecclesia legis et prophetarum dicta meditatur et lectitat; sed hec spirituali intelligentia carens, illa de Domino cuncta intelligenda cognoscens.

 Unde exiuit prouerbium, Num et Saul inter prophetas? In prouerbium facti sunt Ecclesie Iudei, qui mente sinistra inter fideles sacris lectionibus intentos etiam ipsi fide et sensu uacui Scripturis utantur. In prouerbium et illi qui in die nouissima dicent: Domine, Domine, nonne in nomine tuo prophetauimus? etc. . Sed et cum uideris indoctos quosque in Ecclesia docendi sibi cathedram presumere, et sub persona fidelis magistri peruersos non mandata Dei, sed suas traditiones seruandas, sua dogmata sectanda auditoribus imponere deceptis, dicito: Num et Saul inter prophetas?



CAPUT uII. Ionathan et Dauid innouant fedus, et disponente Saul interficere Dauid, Ionathan illi ut aufugiat sagitte iactu significat.


 Fugit autem Dauid de Naioth, etc., usque ad id quod dicit, Sed et Ionathan ingressus est ciuitatem. In hac lectione Dominus persecutionem passus a Iudeis, amplius collectam ex eis Ecclesiam sua gratia confirmat; significans quid de eisdem Iudeis, quid de gentibus ad fidem uocandis oporteat fieri. Sed et eidem reprobi Iudeorum Scripturarum epulis sine Christi fide celebratis, ipsum pariter cum eximiis membris eius, id est apostolis, perdere disponunt; atque a se fugatum, ad saluandas gentes properare compellunt. Diximus autem, Naioth que erat in Rama, id est, pulchritudinem que erat in excelso, regni celestis gaudia, que Dominus  corporaliter ascendendo nobis promittere et aperire dignatus est, typice designare. Diximus Scripture sancte uerba, quibus idem regnum presagitum est, indicare. Sed in hac utraque pulchritudine excelsa Dominus fidelibus suis et manet semper et apparet; ab infidelibus uero ac superbis sese auertit et aufert, quia neque audientes a doctore, quod regnet in celis, credunt; neque ipsi legentes in propheta, quia ascendens in altum captiuam duxit captiuitatem, dedit dona hominibus . Et, Dixit Dominus Domino meo, Sede a dextris meis, donec ponam inimicos tuos scabellum pedum tuorum ; uel cetera huiusmodi de illo dicta intelligunt. Et hoc est, Dauid ob Saulis insidias fugere. De pulchritudine posita in excelso, Dominum Saluatorem,  qui est in dextra Dei, a superbis audientibus ad celum ascendisse non credi, cuius sacramentis tota prophetie Scriptura redundat, ipsum querentibus impiis, in Prophetica lectione nullatenus posse reperiri, qui semper manens ubique totus, cum abest iniquis, et recedit, uideamus quo ueniat et adsit.

ueniensque locutus est coram Ionathan, Quid feci? etc. Expulsus namque non credendo Dominus a reprobis, dulcius amantium se solet corda reuisere, eosque incarnationis sue, ac uite innoxie, nec non et persecutionis iniuste crebrius admonere, ut letantes in illo confiteantur memorie sanctitatis eius.

Quinimo uiuit Dominus, et uiuit anima tua, etc. Uno tantum gradu a morte diuisus est, hoc est, ipsius in  qua manebat domus pariete, quando  misit Saul, et custodiuit illum, ut eum interficeret. Sed mox eidem morti per fenestram lapsus ereptus est, atque aufugiens ad integrum saluatus est, ut miserante Domino fieret, quod in eodem titulo premissum est: in finem ne disperdas Dauid, in tituli inscriptione. Quod pari ordine etiam de Domino Saluatore debet intelligi, quia uidelicet uno tantum, quantum ad hominum temeritatem, gradu sit a morte diuisus, quando miserunt principes sacerdotum, et custodierunt monumentum eius, ut ei quasi aditum resurgendi precluderent, negato resurrectionis aditu, coherentes ei discipulos a fide detraherent, retractis a fide discipulis cunctam nominis eius de medio memoriam  eraderent. Sed iuxta memorate inscriptionis testimonium, sicut non titulus, qui a Pilato scriptus est, Hic est rex Iudeorum; sic nec regis eiusdem imperium potuit aliquando corrumpi.

Et ait Ionathan ad Dauid, ueni, egrediamur in agrum, etc. Mirus ordo dicendi, quasi ad Deum cepit, quod tamen ad hominem loquendo compleuit; sed hoc pro incomparabiliter ardente affectu iuuenum, uirtute mutua sibi inuicem commendatorum; hoc ad indicium fidei, Deo teste, semper et ubique seruande; quam grammatici figuram Grece paraprosdociam, id est, inopinatum exitum uocant. Prius igitur in urbe secreti, deinde et in agrum egressi Ionathan et Dauid, fedus Domini feriunt, ut non  Ionathan a Dauid, si quid de eo pater eius boni cogitet, abscondat; non illum ad patrem, nisi forte ad pietatem conuersum, introducat; sed et Ionathan ipse, si uixerit, misericordiam accipiat a Dauid; si uero mortuus sit, misereatur Dauid domus eius usque in sempiternum. Quia primitiua Ecclesia in exordio sui non parua ex parte iudaizans, sed mox in fructiferam Christiane libertatis latitudinem egrediens, pactum cum Domino perpetue dilectionis iniit; placuitque, ut si qui de Iudeis persecutoribus Christi bonitatem agnoscere, atque ad eum conuerti uoluissent, mox fidelibus eius membris, hoc est ipse Ecclesie eorum fides et conuersio panderetur, quatenus eius consortio plenam possent obtinere salutem, et non porcis margaritas, non eius sacramenta profananda  incredulis, sed potius his quicunque in pace uiuere gauderent, pie suscipienda crederentur. Et si quidem apud Iudeos integer Ecclesie status et uita maneret, non tamen suo merito credentes, sed miseratione et misericordia sui coronarentur Auctoris. Si uero illis spernentibus ad se uia uite conuerteret, nichilominus tamen et uiritim usque in finem seculi de illa gente credentibus, et cunctis simul conuersis in fine reliquiis, misericordie non negaretur introitus.

Dixitque ad eum Ionathan: Cras Kalende sunt, etc. Kalendas Scriptura sancta non disparia illa mensium initia, que annua duodecim habent Romani, sed nouilunia, que a Grecis Neomenia uocantur, significat; que solemniter Hebrei iuxta institutionem  legis, hostiis, epulis et otio sabbati, id est, requiei celebrabant. Hoc significante Spiritu sancto, quoties Christus Ecclesiam, quoties animam quamque fidelem quasi sol lunam nouo sue gratie lumine resperserit, mox spiritualis uite hostias Deo solemnius offerendas, mox diuinorum eloquiorum dapibus dulcius indulgendum, mox a cunctis exterioris cure tumultibus felici otio esse feriandum. Unde nunc Ionathan uenturus in crastinum Kalendis loquitur ad Dauid.

Descendes ergo festinus, etc. Ut uidelicet die qua operari usque ad Kalendas licebat, iret; quo per Kalendas, in quibus cunctos silere dicebat, quietus sederet. Dicit ergo Ionathan ad Dauid, futuras in crastinum Kalendas, et requirendum eum a Saule  usque perendie. Dicit ad Christum Ecclesia primitiua, per ipsum iam docta quid dicat ad ipsum; instare tempus quo Soli iustitie credentes siue credituros ex Iudeis, luce ueritatis innouet; quesiturosque illum incredulos, et in ipso noue lucis exortu, qui fit per auditum uerbi, et incremento lucis eiusdem, quod agitur per operationem uerbi auditi. Et audientibus enim in Ecclesia, et operantibus mandata Euangelii, concinnabant dolos illi, de quibus loquitur Dominus: Confundantur et reuereantur inimici mei, qui querunt animam meam . Monebat Ionathan Dauid, ut descenderet festinus, ueniretque in locum ubi celandus esset, et hoc in die qua operari liceret; sederetque  iuxta lapidem Ezel, quod interpretatur abiens, siue pergens. Rogabant maiores natu Ecclesie primitiue Dominum, ut per inspirationis sue gratiam festine descenderet in corda fidelium, locum uidelicet sui semper amoris receptorum, de quo canitur in Psalmis, Et factus est in pace locus eius . Ubi celandus esset per fidem ab eis qui Christiane paci discredendo resisterent, ac solis exterioribus dediti, interna sui Conditoris mysteriis non mererentur intueri. Precabantur quoque deuoti, ut ueniens mansionem facere dignaretur apud fortes fide, qui prompti essent animo, uel ad uirtutem semper alta proficere, uel uirtutibus consummatis ad uisenda gaudia uite celestis abire. Hec autem cupiebant in luce gratie presentibus, tempore uidelicet operandi  bonum ad omnes, currendique in uia lucis, ne quis a tenebris exterioribus comprehendatur improuidus. Hec et hodie sicut et tunc, et donec hodie cognominatur, sanctorum desideria Dominum Saluatorem facere uotis insatiabilibus optant.

Et ego tres sagittas mittam iuxta eum, etc. Et ego, inquit Ecclesia Domino, te habitante in cordibus perfectorum, predicatores sancte et indiuidue Trinitatis mittam, qui pennis uirtutum uolatiles, acumine dicendi penetrabiles, arcu sedule lectionis exciti, fragiliores quosque adhuc, et quasi terrestres, in uicinia tamen fortium socia dilectione manentes, fidei uerbo feriant, quatenus salutifero uulnere caritatis attacti, uisibilia queque grauiter ferre, in sola sui Auctoris memoria quiescere, solam eius uisionem  pro dulci habere cogantur. Mittam autem eos, non quasi in incertum uerbi cursum finituros, sed quasi exercens me ad signum uere et unice salutis, quasi ad solum diuine uoluntatis intuitum, cunctos mee doctrine dirigens ictus ad destinatum persequar, ad brauium superne uocationis Dei in Christo Iesu. Mittam quoque et auditores ad obediendum fidei alacres; qui uniuersa spiritualium dicta siue gesta doctorum sollicite perquirentes, ad mei status gloriam pie sequendo referant. Quibus uidelicet auditoribus, si proximos eosdem magistros, atque intra eos positos bene uiuendo capiant, ostendero, si tu me uisitare digneris, solitam de Iudeis benedictionem augendam; quia pax tibi est, quiescentibus interim odientium armis. Sin autem ipsis meis humilibus  doctores ultra se excussos, et a Iudea persequendo repulsos intimauero, uade et intende ad uisitandas omnes gentes; quia hec est eterni uoluntas et prouidentia Patris, ut, contingente in Isrel cecitate, plenitudo nationum uite ianuas intret. De uerbo autem unico Patris, quod locuti fuerimus, ego confitendo, et tu docendo, sit ipse Deus Pater omnipotens solus testis eternus inter me et te; et recte, quia solus arcana Filii nouit Pater, et soli quibus reuelare dignatus fuerit Pater. De quibus loquitur idem Filius Patri: Et reuelasti ea paruulis  Qui hunc Deum ante secula generatum, in fine seculorum incarnari, et illos disposuit eadem incarnatione saluari. Non autem hec loquens Ecclesia, Dominum  que agere debeat quasi nescium instruit, sicut nec quasi nescium que ipsa factura sit docet; sed que ab ipso misericorditer facienda per ipsum didicerit. Hec ut citius faciat, deuotis precibus optat; que a se recta facienda per ipsum acceperit, hec sibi gratias agendo confiteri laudabunda non cessat.

Absconditus est ergo Dauid in agro, etc. Absconditus est Christus in Christianis per fidem ne uideretur ab eis qui non nisi terrena et temporalia scire, credere et amare didicerunt; et uenerunt tempora quibus Ecclesie splendor nouo Solis iustitie iam magis ac magis augesceret attactu: seditque populus Iudeorum in his qui de terreno potius regno superbiri, quam pro celesti humiliari gaudebant, ad libandas epulas lectionum sacrarum.

 uacuusque apparuit locus Dauid, etc. Legentibus incredulis uacuus apparet locus Christi in Scripturis; quia totam licet Testamenti ueteris seriem recensentes, nusquam reperiri merentur eum quem scriba doctus in regno celorum in omnibus prope diuinis nouit reperire pagellis. Denique Saul in typum Iudeorum ad comedendum Scripture panem residens, Christum, quem odiendo a sua mensa pepulerat, nequit habere presentem. At Cleophas hunc cum socio non quidem adhuc plene agnitum, sed iam tamen amatum ad mensam uocauit; ideoque confestim in panis fractione cognouit . Quod et nos utrumque facimus hodie legentes, cum alii apertas etiam de Christo sententias ad aliud peruersi uertere conamur; alii allatis diuinorum apicum ferculis,  Christum inibi, quamuis non statim cognitum, pie tamen et sobrie querendo, presentem habere incipimus, donec ipso paulatim sua pridem clausa mysteria nobis pulsantibus reserante, quasi eum in panis, quem ipse nobis fregerit, oblatione cognoscamus. Nec tamen omnis qui in Scripturis quas legit, Christum intelligere non potest, mox etiam questiones uel persecutiones mouere contra Christum potest; quia paulatim deficere ad uitia, sicut et ad uirtutes proficere solet animus humanus. Potest autem et ita intelligi, epulante Saul uacuum apparuisse locum Dauid: Dominum sua membra, uidelicet Ecclesiam, a celebrandis legis carnalibus sacramentis ad spiritualia magis agenda uocasse. Utrique autem sensui concinit quod sequitur:

Cogitabat enim, quod forte euenisset ei, etc. Cogitabant  enim Iudei quod non esset iehsu mundus, nec purificatus a peccatis, qui sabbatum uiolasset, et cetera contra legis uel potius suarum traditionum decreta faceret simul et doceret. Atque ideo merito nil in Scripturis de illo signatum posset inueniri. Cogitabant quod non essent mundi Christi discipuli, quod iustitiam fidei operibus ac purificationibus legis anteponere cernebant, ideoque nec magni pendebant eos secum ad sacrificia non uenisse, quos ob uiuendi discrepantiam toto detestabantur ex animo, uel etiam extra Synagogam fecerant.

Cumque illuxisset dies secunda post Kalendas, etc. Cum in corde fidelium noue gratie iubar augescendo feliciter post silentium audiendi sermonis ad tempus usque ueniret operandi que docebantur, nichilominus  infidelium procacitas uacuas sine Christo et Scripturarum alimonias, et ritus carnalium celebrabat ceca sacrorum, querebantque perfidi parentes ab electis Christo filiis, de quibus dicitur: Filii uestri in quo eiiciunt ? Cur non Christiani ad carnalia legis opera, circumcisionem dico, uictimas, et solemnia multimoda uel audienda cum ceteris, uel agenda confluerent? Cur non ipse iehsu, quem de radice Iesse incarnatum, mortuum, ac resurrexisse, Christum Deum crederent, in prophetica lectione posset uspiam reperiri?

Et respondit Ionathan Sauli: Rogauit me obnixe, ut iret in Bethlehem, etc. Mirum quidem uidetur iuxta litteram, cur hoc modo de Dauid uel Saul cogitare  et interrogare, uel Ionathan respondere uoluerit, cum manifestissima precesserit causa regii liuoris, qua non frustra Dauid sue saluti, imo etiam uite consulere debuerit: nisi forte putandus est Saul crebro se inuadente demonio multa fecisse uel dixisse, que more energumenorum, nec premeditari prius, nec post reminisci ualuerit: inter que hec quoque in Dauid furentis potius quam audientis animo gesta credi debere. Cui etiam sensui uidetur astipulari Scriptura, que, absente a mensa Saulis Dauid, non premissam iniuriam retractasse Saulem, sed tantum cogitasse dicit, ne forte esset pollutus, uel nocturno uidelicet somno, uel coitu, uel aliquo rei funebris aut sordidantis attactu, quo a mundorum iuxta legis edictum arceretur conuictu. Astipulari et illud quod  in capite totius huiusce lectionis scribitur: Et factus est spiritus Domini malus in Saul . uerum hec utcunque se habeant, mysticus sensus in promptu est. Respondit enim columbina simplicitas electorum Christi, principatui Synagoge persecutrici: iehsu Christus, de quo interrogas, Deus et Dominus meus rogauit me obnixe, ut, missis in hoc ipsum et circumquaque doctoribus, uenire facerem eum in cor Noui Testamenti gratia gaudentium, ubi non cruor uictimarum, non manna Mosaicum, sed secundum ordinem Melchisedech acto sacerdotio, ipse panis uiuus, qui de celo descendit, in mysterio celebratur. Unde rectissime talium conuentus sacrosancto nomine Bethlehem, id est, domus panis uocatur. Dimitte me, inquit, uenire ad tales, baptismatis  eiusdem mysterium, simul et catholice tue pacis credendo consortium. Sed et quod primum atque ultimum decet, uerbi quo catechizentur, et perpetuo confirmentur, eis committendum presidium; quoniam sacrificium solemne est ipsa uita conuersorum in ciuitate Dei nostri, in monte sancto eius . Dei Unitas electorum meorum, qui sunt fratres mei et coheredes facti per gratiam, me crebris precibus, ut eorum semper numerum nouo credentium fetu multiplicare digner, obsecrat. Nunc ergo si diligis me ex toto corde, etiam alios per te futuros meos fratres uisitando lucrifaciam ob hanc causam. Neque typicam legis mensam cum suis ultra querere curauit; neque in Scriptura, quam carnaliter legendo  non intelligis, eum qui spiritualiter est querendus inuenis.

Iratus autem Saul aduersus Ionathan, etc. Irati Synagoge maiores aduersus spiritualium cetum matrem eius Ecclesiam adultere uocabulo notant, quia pro Moyse Christum, pro amico sponsi sponsum, pro seruo dominum nobilius regenda susceperit. Nunquid ignoramus, inquiunt, quia diligis Iesum in confusionem tuam, et in confusionem doctrine Christiane? Que merito ignominiosa uocatur, quia legis sacra deferens, etiam augustissimam et longe lateque glorificam templi frequentiam ultro deserere, atque in abditis potius suos conuentus despecta cogere gaudet. Quandiu enim fides in Iesum  terris adfuerit, non stabilis eris tu, neque regnum tuum. Itaque iam nunc mitte doctores, et adhuc eos qui Iesum Christum et Deum credunt et confitentur, ad nos potius audiendos, nostra sequenda dogmata, quia Filius mortis est, huic nomini seruientium cetus. Hec quidem dicebant perfidi; quod tamen longe aliter quam querebantur euenit, quia qui propter regni terrestris amorem peregrinantes in terra celi ciues persequebantur, et terre regnum simul perdiderunt et celi: quod utrumque potuissent habere, si unum utriusque Dominum non impie persequendo repellere, sed pie sequendo suscipere mallent.

Respondens autem Ionathan Sauli patri suo, ait, etc. Respondens infidelibus cetus fidelium Christi, ait:  Quare moritur Christiana religio? Cur ipse Christus a uobis rapido dente laceratur, quem preses ipse, qui morti dedit, prius innocentem confessus est et iustum? quem latro, qui pariter et mortis sententiam accepit, nichil mali fecisse testatus est? uerum persistentibus in fidei defensione coheredibus Christi, concurrerunt ad arma perfidi, quibus eos debellarent; et quia ad Christum post resurrectionis gloriam pertingere, quia secundo in eum manus mittere nequiuerant, ipsius pro eo membra percuterent.

Surrexit ergo Ionathan a mensa in ira furoris, etc. Mota persecutione propter uerbum, retrahebant se paulatim apostoli, ac primi Ecclesie magistri, etiam ab ipsa iudaizandi consuetudine, quam ob deuitandum  persequentium scandalum aliquandiu tenuerant, sicut et in Epistola ad Galatas, et apostolorum plenius Acta testantur. Et quibus in audiendo carnaliter sonantia legis uerba interesse non abnuerant  eis in obseruando hec carnaliter nequaquam annuere uel abesse uolebant. Erat enim tristitia illis magna, et continuus dolor super Christo cordi eorum, eo quod docentes eos non audissent fratres et contribules sui, ut crederent in eum; qui cum esset super omnia Deus benedictus in secula, ex eis secundum carnem inter omnia nasci, et ut nos a maledicto legis eriperet, fieri dignatus est maledictum pro bonis.

Cumque illuxisset mane, uenit Ionathan in agrum, etc.  Cum post doctrinam operationemque gloriosam etiam uirtutum exhibitio quasi tertia dies Kalendarum in Ecclesia cepisset oriri, uenit spiritualium concors societas doctorum, relicta litteralis obseruantie mensa, in fructiferam gratie libertatem, iuxta dispositionem Domini Saluatoris; secutus est et auditorum chorus humilium, cui ipsa precipiens ait: uide ut crescas bonorum passibus actuum, et cunctos quos ego prope uel procul dispergo uerbi ministros, in mea catholica pace conseruandos intelligas, nec de cuiusquam quasi duro ad presens euentu turberis, quamuis mors immatura preripiat, quamuis Indus ater, quamuis Scytha immanis barbarusque rapiens ab inuicem dirimat, omnes mei status integritas uno corde et anima coniungit, uno eodemque in celis  uite premio donauit. uel certe ita dicentem colligere puerum, et afferre Ionathe sagittas quas iecit, cognoscere discipulos bonos cuncta diligentius suorum dicta simul et facta magistrorum, atque hec ad confirmationem uniuersalis Ecclesie pie et sobrie retractanda referri. Cumque auditores seduli dicendo pariter et operando uerbo institissent, misit ipsa columbina unitas sanctorum, que consuete uocatur Ecclesia, et alios doctores, qui ultra primos auditores progressi, etiam exteris, id est, gentium ciuitatibus uerbum committerent. uenit itaque humilitas discentium, et ad intuenda gesta uel predicamenta eorum quos misera Ecclesia, quia et ab ipsa missione repente fide feruentis Ecclesie noua uox insonuit, quam preuidere minorum nesciuit humilitas; ostendens  eos qui instar sagittarum uerbi acumine corda salubriter uulnerarent, porro in gentibus esse destinandos; quarum prima et eximia sagitta Cornelii centurionis precordia petens, excussa sanie lethifera, recipiendam melius nouam uulnerauit ad uitam. Clamauitque Ecclesia suis auditoribus superne adhuc dispositionis ignaris; quod est post tergum pueri, ne quis tardaret crescentis gratie tempore iter peragere uirtutis.

Collegit autem puer Ionathe sagittas, etc. Didicit humilis piorum discipulatus suorum ex ordine gesta, didicit et dicta preceptorum, atque ad Ecclesie cunctam retulit laudem; siue, iuxta quod supra exposuimus, uidit uel uita adhuc uegetos, uel iam morte prereptos Christi discipulos ab Hierosolymis, unde  uerbum Domini exiuit, longe lateque dispersos, et cunctos in una celesti Ierusalem recolligendos agnouit; nec tamen diuine uoluntatis arcanum, quod penitentia gentibus ad salutem danda esset, scire potuit. Tantummodo enim maiores quique in Domino, qualibus dicitur; uos autem dixi amicos, quia omnia quecunque audiui a Patre meo, nota feci uobis , et ipse manu fortis, ac desideratus cunctis gentibus, rem nouere secretam.

Dedit igitur Ionathan arma sua puero, etc. Dedit exempla doctorum, dedit sue bone conuersationis imitanda moderamina suis Ecclesia discipulis, et dixit eis: Ite proficientes de uirtute in uirtutem, conferte hec legis et prophetarum testimoniis, et  uidete, quia non alia Christo docente gerimus, quam que Moyses et prophete sunt futura locuti.

Cumque abiisset puer, surrexit Dauid de loco, etc. Cum abiissent discipuli obtemperantes imperio maiorum, ad comparanda ueterum scriptis suorum gesta temporum, apparuit gratia Christi copiosior de uirtutibus sanctorum emicans, eorum nimirum qui ad accipienda dona feruentissime caritatis que per sanctum Spiritum dantur, humili semper subiectione sui nouerunt cordis pandere sinus. Hec est enim splendidissima illa proficientis Ecclesie uarietas, quam quadragesimus quartus Psalmus canit, ut alii miraculis coruscando Christi in se presentiam manifestent; alii adhuc litteris sacris intenti, qualiter inuicem uetera et noua concordent inspiciant;  alii alia atque alia unius eiusdemque fidei obsequium gerant; in aliis denique geratur quod uerba sequentia signant, ut cadens quodammodo, id est repentinus adueniens in terrena quondam precordia diuini respectus amoris, ad adorandam hec ardentius sancte Trinitatis gloriam sedula compunctione prouocarit; quod ipse manu fortis et desiderabilis noster agere dicitur, cum sanctos suos, ut agant, intus accendit; iuxta quod et de Spiritu sancto dicitur: Spiritus autem adiuuat infirmitatem nostram , sed et ipse postulat pro nobis gemitibus inenarrabilibus ; id est, facit; que figura locutionis Scripturis sanctis usitatissima, Grece a grammaticis metonymia, id est, transnominatio dicitur, dum per efficientem id quod  efficitur constat intelligendum. Sicut et illud legislatoris: Tentat uos Dominus Deus uester, ut sciat si diligitis eum an non ; id est, ut sciri faciat. Et osculantes, inquit, se alterutrum fleuerunt. Nec frustra; quia quanto mutua dilectio, quam uirtus altrinseca nutrierat, iuuenes sanctissimos dulcius ad complexus et oscula concitauit, tanto diuortium perenne, quod iamiamque sibi imminere cernebant, acrius ad lacrymas et lamenta prouocauit. Sed et in typica parte dicendum, quia Dominus noster credentibus sibi de Iudeis sacrosancta sui munera contulerit oris; pro non credentibus uero, et se persequendo eiicientibus, flere non recusauerit, dicens: Quia si cognouisses et tu. Osculari etenim se alterutrum Dauid et Ionathan est, et Dominum Ecclesie  salutaria sui uerbi dona conferre, et Domino Ecclesiam deuota uerbi eiusdem uel confessione uel doctrina respondere. Flere pariter eosdem est, et Dominum in carne nostra, uel pro excitandis ad uitam electis, uel pro manentibus in morte eterna reprobis, pietatis lacrymas fundere; quorum in Lazari resuscitatione unum, aliud in uiso et defleto Ierosolymorum excidio probatum est; et sanctos eius etiam nunc ipso inspirante lugere multos ex his qui peccare, nec ad salutem per penitentiam curauere reuerti. Neque enim potuerunt credentes sine dolore et luctu uidere Dominum Christum, relictis in incredulitate suis contribulibus, ad saluationem gentium conuerti. Fleuerunt, inquit, pariter, Dauid autem amplius;  quia quidquid Ecclesia pro suo uel cremento quo gaudeat, uel detrimento quo contristatur, laborat, parum est omnino ad comparationem eorum que pro ea Deus in carne facere potuit.

Dixit ergo Ionathan ad Dauid: uade in pace, etc. Surrexit autem Dominus de medio Synagoge non credentis, dicens: Ierusalem, Ierusalem, que occidis prophetas, et lapidas eos qui ad te missi sunt, quoties uolui congregare filios tuos, quemadmodum gallina congregat pullos suos sub alas, et noluisti? Ecce relinquetur uobis domus uestra deserta ; et abiit ad Ecclesiam sibi de gentibus requirendam. Sed et perfectiores quique ad doctores in Ecclesia primitiua reuersi sunt a consideratu prefate immutationis dextere Excelsi ad perficienda noue descendentis  a Deo de celo cepta culmina ciuitatis. Quod si ciuitas, ut supra uisum est, lectionis prophetice munitio placet intelligi, unde dictum est: Et habemus firmiorem propheticum sermonem, cui benefacitis attendentes quasi lucerne lucenti in caliginoso loco, donec dies elucescat, et lucifer oriatur in cordibus uestris ; et hanc afflictos merentesque ingredi non parum placet, quatenus in eius tutela secretus quisque uel dulcius lacrymis uacet, uel doctius lacrymas tergat.



CAPUT uIII. Achimelech sacerdos, Dauid et sociis eius sanctificatum panem et gladium Goliath dat, Dech Idumeo de abditis speculante insidias.

 uenit autem Dauid in Nobe ad Achimelech,  etc., usque ad id quod scriptum est: Non est huic alter similis, da mihi eum. Principaliter quidem in hac lectione Dauid ostendit Dominum Saluatorem de sua stirpe regem pariter et sacerdotem esse nasciturum, dum panem sanctificatum, solisque comestilem sacerdotibus, sibi suisque manducandum accipit, regali iure deuicturus, gladio ceteris dissimili sese fortiter armat. Sed non aliquid uetat, etiam per panem, uerbi pabulum, per gladium uero eos qui uerbo ueritatis improbos feriant, intelligi. Ideoque in hac lectione Dominum precepisse apostolis ut continentibus se a uitiorum sorde gentibus Euangelium crederent; et eos qui fuerant arma fortis iniqui facerent arma iustitie, manu forti et desiderabili non tantum ad consentiendum ueris, sed etiam resistendum  falsis dogmatibus apta. Neque indecenter bifario fulget argumento; cuius ipse Dominus in Euangeliis mentionem facere dignatus est. uenit ergo Dauid, insidias Saulis fugiens, in Nobe ciuitatem, que uertitur in latratum, ad Achimelech sacerdotem, qui interpretatur frater meus. Rex uenit, insidias Iudeorum declinat Saluator in conuentum doctorum fidelium, qui, diuturnis noctibus uigiliis intenti, magnos quosdam pro Domino, ut ita dixerim, latratus predicationis dare, ac domum fidei sagaciter, ob memoriam interne refectionis, ab improborum consuerunt incursu defendere; qui et ipsi recte uocabulo Achimelech sacerdotis indicantur, quia uidelicet noui in Christo sacerdotii sunt ministri, qui  audire merentur: Et ego dispono uobis, sicut disposuit mihi Pater meus regnum, ut edatis et bibatis super mensam meam in regno meo, et sedeatis super thronos, iudicantes duodecim tribus Isrel . Quos alibi Dominus, quia, declinatis persecutoribus, querere uoluerit, Patri supplicans ostendit, dicens: Tu autem, Domine, ne elongaueris auxilium tuum a me, ad defensionem meam conspice. Erue a framea, Deus, animam meam, et de manu canis unicam meam. Libera me de ore leonis, et a cornibus unicornium humilitatem meam. Narrabo nomen tuum fratribus meis, in medio Ecclesie laudabo te .

Et obstupuit Achimelech, etc. Obstupuerunt antiqui electi, obstupescunt et moderni, quoties mente simplici excipiunt dominice uisitationis aduentum.  non solum maiestate uisionis eius attoniti, sed et raritate eorum turbati, qui tante pietatis gratiam sequi concupiscant. Sic enim dictum est: Quare tu solus, et nullus tecum? Quomodo alibi dicit: Periit fuga a me, et non est qui requirat animam meam . Cum certum sit, tempore passionis multos sanctorum, quamuis ad comparationem turbe persecutricis paucissimos, diligendo quesisse animam Christi. Sed sicut ubi non erat in eis de quibus premissum est: Absconderunt laqueos mihi, qui querunt animam Christi , sic et hic non erat de eis qui expulerunt Christum ullus qui sequeretur fidem Christi. Et alibi cum diceret: Omnes declinauerunt, simul inutiles facti sunt, non est qui faciat bonum, non est usque ad unum . Ut non omnes prorsus homines, sed omnes de quibus loquendum susceperat, se significasse monstraret, subiunxit infra, et ait: Qui deuorant plebem meam sicut escam panis: Dominum non inuocauerunt, illic trepidauerunt timore, ubi non erat timor, et quoniam Deus in generatione iusta est. Et in Euangelio Dominus: Nisi granum frumenti, inquit, cadens in terram, mortuum fuerit, ipsum solum manet; si autem mortuum fuerit, multum fructum affert . Cum constet eidem grano etiam ante mortificationem passionis sue multos obsequiis adhesisse fideles. Sed ipsum solum dicitur sine societate illorum qui prius increduli per eamdem passionem erant ad fidem uocandi. Quare ergo, inquit, tu solus, et nullus tecum? Quare tu solus, id est, cum  membris tuis fidelibus, et nullus extra prefinitum a Patre numerum potuit de tanta multitudine saluari? Quod obstupescendo potius dictum est, quam ut contra superbum consilium ratiocinando loquantur electi.

Et ait Dauid ad Achimelech sacerdotem: Rex precepit mihi sermonem, etc. Ait Dominus ad apostolos, regni utique perennis simul et sacerdotii heredes: Precepit mihi quantum ualuit populus persecutorum et incredulus, ne eum docendo ad fidem uocarem. Et dixit quodammodo in auribus meis: Nemo sciat causam inuidie et insidiarum propter quam, me relicto, ad gentes saluti dandas missus es, et cuiusmodi te preceptis odio iniquo redundantibus a finibus  meis eliminare sategerim. Cui simile est illud Psalmiste: Disputauerunt, ut absconderent laqueos: dixerunt, Quis uidebit eos ? Cum ille uideret, qui etiam hec disputantium renes et corda scrutatus est Deus . Nam et credituros, inquit, obediturosque mihi populos nationum discreui uariis in partibus orbis; quibus, obsecro, si quid habetis ad manum perfecti operis, in exemplum conuersionis adhibete, uel alimenta sacre legis, que quinque Mosaicis prefulget scripta libris, aut quidquid ex uobis ipsis superinuenire poteritis, ad salutem eorum offerre curate. Iactant quidam uel impunitatem mendacii sui, uel Scripture uituperationem aucupantes, quod Dauid mentiendo  suam suorumque non dubitarit querere salutem. Quibus respondendum est, et Dauid ipsum alibi, et multos sepe sanctorum peccando Deum offendisse, imo non iustificari in conspectu eius omnem uiuentem, dicente tanto apostolo, qui pre amore eximio in Conditoris et Domini sui pectore recumbere meruerit: Si dixerimus quia peccatum non habemus, nos ipsos seducimus, et ueritas in nobis non est . Non autem Scripture sancte nobis ob hoc eloquia ministrata, ut per exempla bonorum peccare disceremus; sed ideo bonorum etiam peccata Scripturis sanctis indita, ut eis delinquentibus de nostra iustitia non presumere, eis penitentibus doceremur de nostri reatus uenia per penitentiam acquirenda confidere. Hoc tamen loco  facile reor posse defendi beatum Dauid non mendacium dixisse, sed, necessitate instante, cautioribus ueritatem occultasse sermonibus. Denique non ait amicum sibi regem, non se regis fugisse negauit insidias; sed Rex, inquit, precepit mihi sermonem, et dixit: Nemo sciat rem, propter quam a me emissus es. Cui dicto talis sine mendacii fuco potest sensus non inconuenienter aptari: Idcirco solus et ceterorum comitatu desertus aduenio, quia tale mihi rex preceptum citius fugiendi dedit, quod nullus inimicorum, ne me hic fuisse prodat, scire debeat. Sed si qui de mendacio, an iusti uiri constantia eius aliquando debeat quasi necessarium flagitare presidium, scire uelit, legat sancti Augustini librum de mendacii Generibus octo, mirifica  salubrique discretione moderatum; sed et collationes Patrum, ubi Ioseph non ignobilis inter Patres, de nil definiendo eximie disputans, etiam huius questiuncule partem plenissime assumpsit. Proposui solum, ut hoc tantum in presentiarum breuiter dicere sufficiat. Cum absque ulla dubietate preferenda sit semper mendacio ueritas, aliquando tamen, propter rerum circumstantiam, hoc utiliter ad tempus usurpandum, et illa contra sit occulenda salubriter. Denique Raab meretrix, nonne ex operibus iustificata est, suscipiens nuntios, et alia uia eiiciens? quod absque mendacii ad tempus assumpto adminiculo iustificationis meritum implere non potuit. At Dech Idumeus, cuius presens lectio explorationem,  sequens proditionem continet, ob manifestam ueri cognitionem in typum Iude Iscariotis destrui in finem, euelli, emigrari et eradicari meruit de terra uiuentium.

Et respondens sacerdos Dauid, ait ei, etc. Quia laos Grece populus dicitur, panes laicos populares significat, id est, non oblatione sacratos, sed uiles, et communem preparatos ad usum. Respondens igitur Christo sacer ordo ducum spiritualium: Non, inquit, habeo quidquam sapientie secularis in opera iustitie, sed tantum uerbum Euangelii, quod mundis committam auditoribus. Sed neque hoc gentibus credendum estimo, nisi forte a diuersis errorum illecebris ad unius Ecclesie uirginis castitatem pietatemque  conuersis. Non est enim bonum sumere panem filiorum et mittere canibus .

Et respondit Dauid sacerdoti, et dixit ei: Equidem si de mulieribus agitur, etc. Respondit mittendis ad docendas gentes apostolis: Que Deus purificauit, uos commune ne dixeritis . Continuit enim se Ecclesia meo presente auxilio ab idololatria ceterisque flagitiis, ex eo tempore quo egressa per confessionem a prisce latebra cecitatis, usque dum ad lucem cognoscende sancte, que Deus est, Trinitatis accessit; et fuerunt corda humilium sancta per abrenuntiationem Satane. Porro conuersatio hec, qua uiuitur inter gentes, polluta est, necdum his qui catechizantur, regenerationis fonte et gratia Spiritus  ablutis, sanctificatis et iustificatis; sed et ipsa presentis luce reconciliationis sanctificabitur in eis qui baptisma deuoto corde suscipiunt. Notandum sane iuxta litteram, quam cauta solertia uel sacerdos Dauid interrogaret, uel ipse sacerdoti de sua suorumque puritate responderit. Non enim solum, ut panem sanctum accipere possint pueri, si mundi sint a muliere, perquirit; sed ab omni pollutione, que mortalibus accidere solet, si sint mundi, scrutatur, specialiter de muliebris contagio copule, quasi ceteris maiora perquirens. Reuera enim maximum est hoc eorum duntaxat que non quidem per culpam reos faciant, sed tamen per immunditie cuiuslibet, uerbi gratia, morticini, uel reptilis attactum, a sanctorum tactu deterrent. Sed et Dauid  non sine discretione se suosque discutiens, ab uxoris quidem complexu continuisse asserit, tempus eiusdem continentie sollicitus exponit. uasa puerorum sancta omnia, id est, arma, uestimenta, et ipsa que ob mittendum forte uiaticum gestabant uascula, munda a totius sordis attaminatione testatur. Et quia non sine maxima discretione, que diuinis erant sacrata ministeriis, in communem transferenda nouerat usum, ne dispensatorem horum sacerdotem quidquam sui status celaret, uiam tantum qua uenerant dicit esse pollutam, iacente uidelicet in ea re qualibet funebri, uel per seipsam immundam. Sed et ipsa, inquit, hodie sanctificabitur in uasis; id est, non tamen crediderim commaculari  nos potuisse per hoc quod iter ipsum cui quid immundum inesse incederemus, qui nostra solliciti omnia et uasa et corpora ab eiusdem coinquinationis seruauimus attactu.

Dedit ergo ei sacerdos sanctificatum panem. Quia mundos qui acciperent audiuit, sanctificatum eis dare consensit; quod nullatenus facere auderet, si non eos per omnia mundos agnouisset. Si autem tam solerter munditia querebatur eius qui sanctificatum Moysi manibus panem typicum gustaret, quantam necesse est munditie curam gerat, qui in sanctas ac uenerabiles Christi manus acceptum panem, in sacramentum corporis eius consecratum, in memoriam mortis eius mortalibus creditum, ad uite perennis est auxilia sumpturus? Nempe illud apostoli  necesse est semper animo retineat: Quia quicunque manducauerit panem, uel biberit calicem Domini indigne, reus erit corporis et sanguinis Domini. Probet autem seipsum homo, et sic de pane illo edat, et de calice bibat . Dedit ergo ei sacerdos sanctificatum panem.

Neque enimi erat ibi panis, nisi, etc. Dabant apostoli his qui credebant, et baptizabantur ex gentibus, uerbum legis et prophetarum, Euangelii gratia sanctificatum. Neque enim erat in apostolis apostolorumque discipulis scientia litteralis, nisi tantum libri prophetici, qui antiquo illo populo palam ad legendum propositi, nuper fuerant per Incarnationem Domini, ne ultra dicere seruarentur, adimpleti; ut scriberentur libri Noui Testamenti, ad reficiendas  sacerdotales animas, id est, sacerdotis eterni membris adunatas, sancti Spiritus igne calefacti. Et notandum, quod ait panes petisse Dauid, non autem quinque uel duodecim  sed singulari numero panem sanctificatum accepisse perhibetur; quomodo et supra quinque lapides in peram misisse, sed uno Goliath strauisse memoratur. Quinque sunt libri, quibus doctrine legalis elementa continentur. Sed, sicut apostolus ait, Omnis lex in uno sermone impletur: Diliges proximum tuum sicut teipsum . Quamuis etiam recte potest intelligi, panem sanctificatum singulariter quidem dictum, uel propter unitatem fidei et dilectionis; pluraliter uero intelligendum propter uel opera uirtutum multifaria, uel diuinarum  Scripturarum, quibus ad uirtutes instruimur, multiplicem copiam; quomodo quod singulariter in Psalmis scriptum est: Immisit in eos muscam caninam, et comedit eos; ranam, et exterminauit eos , nulli dubium quin pluraliter accipiendum sit, presertim cum Dominus in Euangeliis huius exemplo lectionis misericordiam sacrificio preferendam affirmans, plurali numero panes ei datos asseueret . Non legistis, inquit, quid fecerit Dauid, quando esuriit, et qui cum eo erant, quomodo intrauit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus ? Ubi secundum interpretationem, qua Dominum Saluatorem nostrum in lectione hac sacerdotem pariter et  regem diximus figuraliter ostensum, oportet presignatum intelligi, sacerdotales cibos, adueniente Domino, non ultra tribui Leui, uel uni populo filiorum Isrel, sed omnibus ad fidem uocandis gentibus esse partiendos. Omnibus enim quicunque esurire iustitiam, quicunque ad ueri Dauid comitatum pertinere uoluerint, dictum est: uos autem genus electum, regale sacerdotium, gens sancta, populus acquisitionis . Et quia de mysterio pro uiribus diximus, refert etiam ad littere sensum planius dilucidandum, Iosephi dicta  parumper de panibus propositionis que posuit intueri, que in beati quoque Luce expositione, ubi ad huius loci commemorationem uentum est, nostro ad utilitatem  legentium putauimus inserenda tractatui. Stante enim adhuc suis temporibus religione et statu Ierosolymorum ac templi, facillime poterat ea que auita successione gerebantur a sacerdotibus, utpote et ipse sacerdos, nosse ac manifestare legentibus. Dicit ergo »eos ex simila absque fermento assariorum uiginti et quatuor fieri solitos.« Et adiungit: »Coquuntur enim duo, et duo diuisi ante Sabbatum, et Sabbato mane oblati super sacram mensam ponuntur, sibi ad alterutrum conuersi, duabus pateris aureis superpositis thure plenis, qui permanent usque ad aliud Sabbatum, et tunc pro illis alii deportantur. Illi uero sacerdotibus exhibentur, et thure incenso in igne sacro, in quo omnia holocausta fiunt, aliud thus super alios panes adiicitur.«

 Erat autem ibi uir de seruis Saul . . . . . . et nomen eius Dech, etc. Erant inter predicantes apostolos falsi fratres, princeps est Iudas; intus quidem in Ecclesia constituti per mysterium fidei, sed moti a firmitate sue stabilitatis, sanguinei ad prodendam pacem fraternitatis , potentissimi persecutorum Iudaicorum, quia proxime recepit. Nec pretereundum arbitror quod Dech iste apud Septuaginta interpretes, non quilibet pastor, sed mulio, gregis uidelicet sterilis et infructuosi pastor exstitisse perhibetur. Mulum namque scimus, quia ex equa et asino promiscuum genus ducit, sicut e contra ex equo et asina burdo, uoluptatem solere ceundi sine fructu appetere generandi. Cui similia sunt opera infructuosa  tenebrarum, de immundo quodam quasi semine luxuriose uel dolose cogitationis edita. Utrumque enim animal eque luxuriosum. Unde dicitur de quibusdam: Quorum carnes sunt ut carnes asinorum, et sicut fluxus equorum fluxus eorum . Sed asininum genus insuper acutiore sensu dolis est insidiisque semper intentum. Quibus nimirum operibus nequissimis in maius accumulandis, cum quilibet motus ipse a iustitia, iustis autem fraudes nectere promptus, impia sedulitate preficitur, quasi pascendo Dech Idumeus mulorum gregi antefertur.

Dixit autem Dauid ad Achimelech: Si habes hic ad manum hastam aut gladium, etc. Hortatur apostolos Saluator, ut auditores suos non solum ad discendum, sed etiam ad docendum uite uerbum, in quibus ipse  mundum uincere possit, instituant, quia uirtutes angelicas, per quas est ordinata lex in manu Mediatoris, queque uigiles semper pro Ecclesia contra erias potestates decertarent, Euangelii precones per orbem mittere distulerit. Sermo enim, inquit, regis urgebat, id est, humane prauitatis, que sibi, neglecto Deo, regnare malebat, immensitas cogebat ut non angelos, quorum gloriam spiritualem, ob consuetudinem uite carnalis, uidere nequiuerant, mortales ad instruendos eos, sed mortales eque similes eis homines destinarem, qui annuntiarent eis a uanitate conuerti ad Deum uiuum; qui, si nunquam peccassent, domestica nunc angelice lucis societate gauderent.

 Et dixit sacerdos: Ecce gladius Goliath Philisthei, etc. Dixerunt apostoli Christo, doctores aduersus mundi regnum querenti: Ecce homines prauis diu dogmatibus pro diabolo certare soliti, quem superasti in humilitate crucis, sunt inuolucris prime preuaricationis irretiti, longe post indumenta uel ornamenta sacerdotalia, id est, opera diuinis conspectibus digna; si istos uis eisdem inuolucris absoluere, atque usque ad predicande ueritatis gradum promouere, tue hoc uirtutis, non nostre uel pietatis esse nos latet. Neque enim est in terris quisquam mortalium, qui non huius regni mox natus fuerit addictus seruitio, quia non alios uitiata radix semel, quam uitiose ualuit proferre sobolis ramos. Et ait Dominus: Non est qui melius sciat dogmata uanitatis expugnare,  quam qui his aliquando imbuti, hec contra Ecclesiam defendere consueuerant: ex horum mihi numero, quos diaboli manibus excussisse iam noui, docendo et baptizando etiam doctores presulesque Ecclesie futuros. Apte meminit huius electionis et titulus Psalmi XXXIII, qui ita se habet: Psalmus Dauid, cum mutauit uultum suum coram Abimelech, et dimisit eum, et abiit. Mutauit enim uultum, causam sui itineris dicendo que non erat, et celando que erat. Quod ita potest de Domino interpretari, quia mutauerit uultum suum coram apostolis, uel post resurrectionis gloriam immortalis apparendo, mortalem se ante passionis agonem uidere solitis; uel imperando, ut euntes docerent et baptizarent omnes gentes , quibus paulo ante  preceperat ut soli Iudee predicantes, a uiis gentium intrandis Samaritanorumque ciuitatibus abstinerent; dimiserit autem eos profecturos, et predicaturos ubique, ipso cooperante, et sermonem confirmante sequentibus signis , et abierit idem ipse per ascensionis sue triumphum, rediturus in celum. Sed et in Psalmo eodem loquens ipse Dominus, in prima parte se Patrem semper benedicere testatur; admonens suos mansuetos, uidelicet apostolos, ut secum in eius laude predicanda perseuerent, qui se de tribulatione passionis et mortis eruerit. In secunda ad conuersionem fidelium, que sint bene meritorum premia declarat, maxime prouocans ad epulas suauissimi panis illius quem, cum suis in regno Patris edendum, in presenti lectione sanctificatum  percipit. In tertia suos pueros quasi filios admonet, a quibus se, ad hunc panem accessuri, debeant abstinere contagiis. In quarta iustos dicit ex omnibus tribulationibus eruendos, et impios debitas penas esse passuros. Hec per excessum breuiter dicta sunt, ut quam sibi pulcherrime Scriptura semper et ubique congruat, lector quisque dignoscat. Quod si quis obiicere uoluerit, sacerdotem, ad quem uenit Dauid, Achimelech, non Abimelech fuisse uocatum, respondemus eum fuisse binominum non nostra opinione, sed inscriptione Psalmi alterius affirmantis, ubi scriptum est: Quia uenit Dech Idumeus, et nuntiauit Saul, et dixit ei: Ecce Dauid in domo Abimelech . Quo et ipso nomine sanctorum gloria  non indecenter ostenditur. Interpretatur enim Patris mei regnum. Et ipsi sunt de quibus Dominus regni parabolam dixit: Homo quidam nobilis abiit in regionem longinquam accipere sibi regnum, et reuerti . Id est, homo Christus de sinu Patris exiens, abiit ad homines, qui longe a sua gratia peccando recesserant, facere eos dignos in quibus ipse regnet, et reuerti cum eis ad gaudia perpetue quietis. Et de quibus apostolus cum resurrectionis gloriam predicans dixisset: Primitie Christus, deinde hi qui sunt Christi, qui in aduentum eius crediderunt, deinde finis; adiunxit, et ait: Cum tradiderit regnum Deo et Patri , id est, cum sanctos quos redemit ad Patris uisionem glorificandos perduxerit.



CAPUT IX. ueniens Dauid ad Achis, et cognitus qui esset, furiosum se simulando euadit; fugiensque in speluncam Odollam, conuenientes ad se uiros quadringentos suscepit, et profectus inde regi Moab suos commendat parentes.


Surrexit itaque Dauid, et fugit in die illa a facie Saul, etc., usque ad id quod scriptum est: Profectus Dauid uenit in saltum Hareth. In hac lectione Dominus persequentibus se et inuidentibus, despicientibusque ea que cepit facere et docere primatibus Iudeorum, abiit inde, et uenit in corda humilium; collectisque ad se non paucis credentium turbis, factus est eorum princeps. Nec mora etiam gentibus saluandis adfuit, mansionem faciens apud eos, Deo Patri simul et Ecclesie matri omnium nostrum rediturus  quandoque, iuxta uaticinia prophetarum, etiam reliquias Isrel in fine mundi saluandas . Crebris enim Scripture sancte paginis , crebris sanctorum actibus una eademque nostri Saluatoris incarnati dispensatio, figura uariante, repetitur; et recte, quia quod semper desiderabatur et sperabatur a sanctis, decebat ut semper ab eisdem prophetaretur, signareturque futurum. Fugiens ergo Dauid a facie Saul, uenit ad Achis regem Geth. Fugiens Dominus a contemptoribus sui sermonis, ne intelligatur ab indignis, uenit docendo ad alios, si forte uel ipsi audiant, et si forte quiescant. Neque ab hoc agendo cessat, donec eos qui se humiliter recipere uelint, inueniat. Achis frater meus, aut  frater mi: Geth interpretatur torcular. Et quia Christus homo, quia ex populo Iudaico incarnari dignatus est, eumdem populum fratrem habuit, quem persecutorem sustinuit. Unde loquitur in Psalmo: Extraneus factus sum fratribus meis, et hospes filiis matris mee , id est, synagoge uel nature mortalis. Qui nimirum populus rex torcularis non immerito uocatur, quia tribulationes et pressuras Christi et ecclesie gentibus ceteris prior excogitauit, et Dominum uidelicet ipsum infantem occidere moliendo, iuuenem occidendo, et Ecclesiam postmodum persequendo, ac suis eliminando de finibus. Hoc autem mystice inter Achis et Saul distare arbitror, quod Saul imbutos scientia legis, Achis idiotas in eadem plebe significet; qui erudiendo licet  dispares, pari aduersus Dominum malignitate conuenerunt; propter quod in ordine prepostero legisperiti, quo maius scientie munus perceperunt, eo maiore muneris ipsius largitorem persequebantur insania.

Nunquid non iste est Dauid rex terre? etc. Dixerunt Scribe et Pharisei Iudaici regni, nequitie male seruientes: uidetis quia nichil proficimus; ecce mundus totus post eum abiit , cui cantabant per choros, dicentes: Osanna benedictus qui uenit in nomine Domini! Benedictum quod uenit regnum patris nostri Dauid, Osanna in excelsis ! Quem concinna exsultatione fideles sui glorificant, sublime ferentes, quia plures per eius doctrinam ad promerendum uite celestis denarium, quam  per nostram sint ad legis seruanda iussa uocati.

Posuit autem Dauid sermones istos in corde suo, etc. uidit in sapientia sua Dominus incredula simul et dolosa quorumdam Iudeorum precordia; et, sicut humano more loqui de Deo Scriptura solet, in tantum extimuit a facie populi qui frater ei erat humane communione fragilitatis, persecutorum uero auctor impietate dominice coniurationis, ut eidem sua sacramenta uel monita per parabolas magis et enigmata quam aperta luce dixerit, ne uidelicet sanctum canibus et porcis margaritas committeret . Sicut enim Dauid, qui sobrium se suis semper ostendere consueuerat, os suum coram Getheis immutauit; ita et Dominus loquens in parabolis coram superbis, et ad se suosque torquendos corda prompta  gestantibus, seorsum suis omnia manifesta expositione differebat; quin et apparuit illis sensum, ut intelligerent scripturas. uolunt quidam immutasse os Dominum, cum dicebat: Audistis, quia dictum est antiquis, ego autem dico uobis ; uel cum, translato sacerdotio, legis quoque et ceremoniarum translationem fieri uoluit. Sed intueri debent quod non hoc specialiter hostibus, sed sue potius fidei mysteria suscipientibus mutationis genus ostendit; atque ideo mutationem oris, quam in typum illius beatus Dauid, ne ab inimicis agnosceretur, exhibuit, ad eorum potius sensum referendam, qui signa et doctrinam Saluatoris uidentes non uidebant, et audientes non intelligebant.

Et collabebatur inter manus eorum, etc. Manus  Getheorum, opera Iudeorum; ostia porte initia reuelate gratie celestis; saliua, infirmitatem; barba, uirtutem designat. Collabebatur Dauid inter manus Getheorum; labi in peccatum cecis uidebatur Dominus, comparatus operibus Iudeorum, qui non solum soluebat Sabbatum, sed et Patrem suum dicebat Deum, equalem se faciens Deo . Impingebat Dauid in ostia porte; casum mortis inuenit Dominus inter initia predicate noue salutis, que uice ostiorum nunc dignis aperire, nunc claudere malebat indignis; imo ipsa sibi ostia uite mortis occasione habuit, uel quia persequentes eum Iudei, euangelice gratia predicationis, occidere; uel quia ipse, ut paradisi nobis limina panderet, gladium qui obsistebat flammeum,  atque uersatilem, sanguine et aqua, quem de latere suo produceret, exstinguere dignatus est. Unde bene Psalmista uidens eum, ut nos in portis filie Sion laudem suam annuntiaturos induceret, prius impingentem in eiusdem ostia porte, cum de nostre spe saluationis premisisset, dicens: Prosperum iter faciet nobis Deus salutaris noster, Deus noster, Deus saluos faciendi, et Domini Domini, inquit, exitus mortis . Defluebant saliue Dauid in barbam, et Dominus in cruce despectus ac blasphematus inter latrones ab impiis, omnia tolerando patienter obiectu fragilitatis humane ad tempus diuinitatis sue fortia pretexebat. Unde Habacuc propheta tropeum glorifice crucis commendans: Splendor, inquit, eius ut lux erit, cornua in manibus eius,  ubi abscondita est fortitudo eius . Neque enim frustra in Canticis Canticorum, ubi tanta solertia, tam sedula repetitione mystica Christi, sicut et Ecclesie membra omnia describuntur, de sola, que maxime uirum decet, barba nichil dictum inuenimus, quia nimirum quasi saliua barbam uirtutem uerbi perpetuam induta ex tempore carnis celabat infirmitas. Immutauit igitur os suum, mysteria regni Dei, que fidelibus patefaciebat, abscondendo eis qui foris esse malebant. Collabebatur inter manus illorum, peccator apparendo eis qui de legis operibus et iustitia gloriabantur. Impingebat in ostia porte, inter auspicia reuelati celestis introitus, passionis abiecta subeundo saliuas dimittebat in barbam, absconsa ad tempus diuine potentia maiestatis, inter uitia et  irrisiones inimicorum, ignominiosa tunc temporis, id est, crucis morte moriendo.

Et ait Achis . . . . uidistis hominem insanum, etc.? Dauid quidem suspectus ob famam uirtutum Getheis, industriose furentis actus imitabatur, quatenus energumenus creditus, miserantibus his qui eum uiderant, dimitteretur illesus. Sed eorum rex dispensatorie transfigurationis eius inscius, ut uere furiosum eum a se repellit, sue domus ingressu priuat ut insanum. Nec porro ab umbra historie graditur allegorie ueritas. Dominus enim ad sanandos oculos cordis eorum qui gloriam diuinitatis sue uidere nequiuerant, protulit humane collyrium humilitatis; sed impiorum nonnulli et in passionibus eum quasi hominem fragilitatis arguebant, et in uirtutibus  quasi demoniosum, et contraria Deo potestate miracula facientem abominationi habebant. Denique, narrante Euangelio, didicimus non solum quid ab aduersariis, sed quid a suis etiam, necdum plena fide roboratis sentiretur, dicereturque de illo: Et uenerunt, inquit, ad domum et conuenit iterum turba, ita ut non possent neque panem manducare. Et cum audissent sui, exierunt tenere eum; dicebant enim: Quoniam in furorem uersus est . Hec quidem sui carnales adhuc ob inestimabilem crebrescentium uirtutum eius quantitatem simul et qualitatem egerunt; sed alieni uide quid etiam illi: Et scribe, inquit, qui ab Ierosolymis descenderunt, dicebant: Quoniam Beelzebub habet, et quia in principe  demoniorum eiicit demonia . Sed et post resurrectionem ascensionemque eius in celos, predicantibus apostolis ueritatem Euangelii, dementes nonnulli quasi fabulosam derisere et abiecere uesaniam. Unde est quod ille sapientibus et insipientibus debitor, Christo testimonium perhibens, audiuit: Insanis, Paule, multe littere ad insaniam te conuertunt . Quotquot ergo Christum furoris arguunt, et manie, non mirum si hunc a domo sue mentis furiose contemnendo reiiciunt.

 Abiit ergo Dauid inde, et fugit in speluncam Odollam. Odollam interpretatur testimonium eorum; et Dominus superborum corda fugiens, in humilium spiritu pectora, que de terreno culmine  uel decore nichil habent, gratus mansor ingreditur; quorum ipsa humilitas testimonium est fidele, quoniam digni sunt ut qui Christum suscipere debeant. uel certe testimonium eorum a quibus superbientibus Deus fugit, appellantur humiles, quo uidelicet testimonio conuincantur quia et ipsi Deo placere, Deum potuissent suscipere, si uellent.

Quod cum audissent fratres eius, descenderunt, etc. Manente inter humiles Christo, descendunt ad eum humiliando seipsos omnes electi; uel homines, qui sunt fratres eius, propter quod ipse homo factus est; uel angeli, qui sunt maxime domus Patris eius, et locus habitationis glorie eius. Conueniunt et omnes qui, peccatorum suorum conscientia depressi, amaris penitentie lacrymis desiderant ablui, liberarique  ab ere alieno, id est fenore peccati, quod diabolus contulit; Christo duce ac principe, sperant ad regni gaudia prouehi.

Fueruntque cum eo quasi quadringenti uiri. Adherent Domino stantes quique in fide, uiriliter agentes, et confortati corda per doctrinam Euangelii, que quatuor librorum pulcherrima unitate signata est, ad speranda, querenda, et obtinenda celestia regna uocati. Centenarius namque numerus, qui post tot in leua currentes numeros primus dexteram petere solet, sicut sepe dictum est, finitis laboribus infimis superni regni pandit introitum. Sane notandum quod hec que in spelunca Odollam gesta, pro uiribus explanauimus, sic ad primitiuam ecclesiam referri possunt, ut etiam totius Ecclesie non indecenter  statui aptentur. Nam que sequuntur specialiter ad nostram, id est, gentium, spectant Ecclesiam.

Et profectus est inde Dauid in Maspha, etc. De Sion exiuit lex, et uerbum Domini de Ierusalem , peruenitque crescendo ad Ecclesiam gentium, in altissima fidei et uirtutum specula constitutam. Maspha namque transfertur in speluncam Peruenit et ad oratores dialecticos, philosophos, et ipsos rerum dominos sibi reconciliandos abiit; sed et his Christus usque ad complenda tempora nationum, fidem Dei Patris et Ecclesie pietatem religiosa sedulitate tutandam commendauit.

Dixitque Gad propheta ad Dauid: Noli manere in presidio, etc. Dicit Christo prophetia, que nichil sacramentorum  eius canere pretermisit, ut, ingressa plenitudine gentium, non ultra suam fidem ab insidiis Iudeorum infirmissimo credentis Ecclesie studeat munimine tutari, sed reliquias potius Isrelitice gentis secundum electionem gratie saluas facere dignaretur; qui, uaticinia exsequens prophetarum, tempore prefinito ueniet ad inculta diu, sed per se iam extollenda superbe pectora plebis, cui nomen Hareth, id est, more, non immerito congruit. Ipsa est igitur, cui suus auctor, quasi desponsate sibi uirgini sponsus, sed a nuptialibus gaudiis multo tempore dilate, loquitur per prophetam: Dies multos exspectabis me, non fornicaberis, et non eris uiro, sed ego exspectabo te . Quod quomodo diceret idem propheta, consequenter exposuit: Quia dies  multos, inquit, sedebunt filii Isrel sine rege, et sine principe, et sine sacrificio, et sine altari, et sine ephod, et sine theraphim. Et post hec reuertentur filii Isrel, et querent Dominum Deum suum, et Dauid regem suum, et pauebunt ad Dominum, et ad bonum eius in nouissimo dierum.



CAPUT X. Saul querente Dauid, Dech, proditor simul factus et carnifex, Nobe ciuitatem sacerdotum cum habitatoribus percutit, uno euadente ad Dauid Abiathar.

Et audiuit Saul quod apparuisset Dauid, etc., usque ad id quod ait Dauid ad Abiathar: Mane mecum, ne timeas, etc. Hec lectio typice signat reuersa in fine seculi ad finem Iudea, quid pressurarum sit a suis  passura contribulibus, quid pro eiusdem fidei etiam inter Antichristi tribulationes constantia sit a Domino, imo etiam cum Domino perpetue nactura mercedis; quod eque primordiis quoque nascentis Ecclesie ipsisque apostolorum potest conuenire temporibus. Audiuit ergo Saul quod apparuisset Dauid, et uiri qui erant cum eo; audituri sunt circa finem mundi infideles et impii Iudei, post longam negationem, predicari, credi et confiteri Iesum Christum inter se, nec dubium quin ubi, predicantibus Enoch et Elia, ceterisque qui tunc futuri sunt uerbi ministris, Saluator apparuerit cordi Iudeorum, non mora etiam Antichristi sit persecutio secutura.

Saul autem cum maneret in Gabaa, etc. Populus persecutor ex Iudeis cum manserit id temporis in  Gabaa, id est in colle prophetice, non uidelicet intelligentie, sed lectionis solummodo, et fuerit in umbroso legis et prophetarum oblectatus eloquio, quod est in Rama, id est, in excelso sensus spiritualis ceteris incomparabile Scripturis, elatus de terreni regni gloria, quod in eo temporibus Antichristi non dubitatur esse futurum, cunctique socii persecutionis eiusdem uallauerint eum uigilantes, stantes in perfidia, fortiter agentes, ut omnia fidei et caritatis munimina subuertant. Huiusmodi dictis suos exhortans, ad depreliandam concitabit fidem, constantiamque bonorum: Audite, filii Iemini, id est, dextere mee, mecum uidelicet uita et gaudio meliore beandi. Sinistre namque nomine censeo notandos eos, si quidem uestro numero cum Nazarenis damnari,  quam cum Christo, qui nobis apparuit, regnare et uiuere malunt. Nunquid omnibus uobis iehsu, qui de radice Iesse uenisse non ambigitur, et hoc in seculo fructus dare potest operum perfectorum uinumque sapientie salutaris, quod letificat cor hominis , et in futuro uos facere uniuersos sedere super sedes ad iudicandos, sicut crebro promisit, duodecim tribus Isrel , subaudi, ut ego? qui et perfectam cum bonis operibus sapientiam docere, et beata recte operantes et sapientes possum mercede donare, quoniam coniurastis omnes in fidem nominis eius; nec est qui mihi cultores fidei eius, qui merito puniantur, ostendat ubi sint absconsi, maxime cum et per me eruditus in lege non modice, maius fedus iunxerit cum Iesu Nazareno,  credens et confitens illum esse Filium Dei, qui, seruili habitu deformis, multo me uilior apparuit, docueritque eum in meam iniuriam Deum esse colendum, qui nisus est statuta legalia sua per Euangelium suum insidiando corrumpere, quod ipsum per suos usque hodie ministros agere nullatenus cessat. Hec et huiusmodi innumera ministros Antichristi ad euitanda pectora fortium Christi blasphemare non latet, ad quorum orsa nefanda piis in fide persistentibus, mox impiorum caterua quid intus habuerit prodet. Nam sequitur:

Respondens autem Dech Idumeus, etc. Dech, ut supra diximus, motus siue sollicitus; Idumeus, sanguineus; Nobe, latratus; Achimelech, fratris mei regnum; Achitob, frater meus bonus interpretatur.  Respondebit ergo persequentibus Christum Iudeis motum ad effundendum sanguinem innoxium, prauorum cetus sociorum; qui, aliis aperte fidem impugnantibus, ipse interius insidiari solet ad exploranda sollicitius, et prodenda tempore persecutionis conuenticula fidelium Christi, quem merito primus seruorum Saul insinuat; quia quanto peruersior quisque bonisque est insensior, tanto maiorem apud impios locum tenet. Sine ulla autem dubietate plus grauant Ecclesiam falsi fratres, qui intus, quam manifeste hostes, qui hanc deforis impugnant. Respondebit, inquam, tempus nouissime contra Christum coniurationis hostis, sicut de Iuda scriptum est: Et nox nocti indicat scientiam . Que sobria,  iusta, et pia cognouit, impie prodet, uidisse se dicens fidem Domini Iesu in doctrina eorum, qui contra impiorum quasi furum latronumque nequitiam, more acutissimi ac uigilantissimi canis, oblatrent, et iuxta exemplum bonorum qui precessere fratrum, etiam ipsi possessionem regni prestolentur eterni. Sed et Patrem supplices pro Christi regno deprecentur, eumque in membris suis spirituali semper pane reficiant; atque omnes quos possunt diaboli manibus eripientes, pro ereptoris sui pace potius certamen agere suadeant, iubeant, adiuuent.

Misit ergo rex ad accersendum Achimelech, etc. Accersitis ad rem Domini sacerdotibus, Saul amicitiam et susceptionem Dauid crimen concepte aduersum se coniurationis appellat. Comprehensis impii  Iudei Christiana pietate consecratis, quidquid pro fide ueritatis actum uiderint, contra se hoc actum rati, mox ulcisci parabunt, et merito; abominatio est enim peccatori religio.

Respondensque Abimelech regi, ait: Et quis, etc.? Respondebit Iudeorum populo, Christi fidem et dilectionem pro crimine ducenti, sacer ordo preceptorum pro Christi regno militantium: Et quis in omnibus prophetis ac sanctis, quos dictis, precibus, exemplisque suis constat tuis quamplurimum seruisse commodis, equiparare potuit apostolum et pontificem confessionis nostre Iesum, qui fidelis est ei qui fecit illum , sicut et Moyses in omni domo illius? ampliore enim gloria iste pre Moyse dignus habitus est, quanto ampliorem honorem habet domo, qui fabricauit  illam; qui ecclesiam sibi gentium ex antiqua patrum uestrorum fide progenitam sponse federe copulauit. Neque alia apparens in carne fecisse uel docuisse probatur, quam que uos ipsi secundum eloquia prophetarum didiceratis, imo semper optaueratis Christum, cum uenisset, esse facturum. Num hodie fidem hanc in eum habere, et pro eius Ecclesie statu diuini querere cepimus oracula uerbi, et non magis auita patriarcharum prophetarumque traditione datam eam nobis commendatamque suscepimus, ueneramur et colimus?

Non enim sciuit seruus tuus, etc. Ad hoc respondit quod insimulabatur a Saule iuuasse Dauid, sciens eum sibi fraudes insidiasque nectentem, quia nichil id  temporis huiusce negotii cognouerit. Sed et Christiana fides negat se nosse si Dominus iehsu statuta legalia ullis unquam fraudulentis insidiis corruperit: quod est aperte confiteri se Christum Iesum non insidiatorem, cupidumque laudis aliene, sed uerum paterne uoluntatis nuntium didicisse; qui et ideo recte magni consilii angelus a propheta uocetur . Quale est illud apostoli: Nesciebam, fratres, quia princeps est sacerdotum  pro eo ut diceret: Sciebam quia princeps non est sacerdotum, apparente iam et clarificato pontificatu illius, qui cum suis filiis electis est sacerdos in eternum secundum ordinem Melchisedech.

Et ait rex emissariis, etc. Disparem malorum semper, disparem et bonorum cernimus statum. Alii  namque ad summum nequitie uerticem conscendentes, persecutionis fiunt auctores; quos Saul ipse Dauid persequendo designat. Alii nefande auctoritati palam in exsequenda eiusdem persecutionis rabie male astipulando subduntur; quorum Dech Idumeus typum tenet. Alii quasi mitioris ingenii, a docenda quidem proximos, uel penis extorquenda, quamuis non etiam ab agenda impietate manus seruare uidentur innoxias; quibus serui Saul a sacerdotum Domini iniuria continentes, non indecenter aptantur. Item inter fideles malorum, tentationibus probandos, alii sunt qui usque ad sanguinem pro ueritate decertant; qui sacerdotum Nobe cum suis perditorum premonstrantur exemplo, qui pari fide ac dilectione, sed minori adhuc perferende tribulationis fortitudine prediti,  fuge potius presidia subeunt; scientes quia montes quidem excelsi ceruis, sed petra refugium erinaciis et leporibus , quibus unus, qui manus Saul ferientis euasit sacerdos, figuraliter equatur. Quam meritorum morumque distantiam, quia in preteritis uidimus, etiam in ultima, quamuis ceteris maiore persecutione futuram credimus, uidelicet ut seuientibus licet, et infanda mandantibus impietatis auctoribus, inter mutos ad mala obtemperantes non desint qui a lesione se bonorum seruent immunes; nec talium tamen quantulamcunque modestiam immanissime tribulationis feruorem posse remouere. Nam sequitur:

Et ait rex Dech Idumeo: Conuertere tu, etc. Quod persecutores impii ministris dixere nequissimis,  motis uidelicet ab omni statu rectitudinis, insuper et innoxio stabilium sanguine coinquinatis: Conuertimini ad malum, et post proditionis scelus etiam suppliciorum acerbitates fidelibus Christi, quibus uel mori uel negare compellantur, augete.

Et trucidauit, etc. Octoginta quinque uiri trucidati in die illa significant eos qui ueniunt de tribulatione magna, et lauerunt stolas suas in sanguine Agni ; fortes nimirum operibus, et Euangelii pariter et legis spirituali obseruatione perfectos. Quinquies enim deni et septem octoginta quinque faciunt; et quinque quidem ad totidem notissimos nostri corporis sensus, decem uero et septem ad legem et Euangelium, propter Decalogum legis, et sancti Spiritus gratiam abundantius super omnem carnem  temporibus Euangelii clarescentis effusam, pertinere, rarus qui dubitet; et ideo quicunque forti animo quidquid uidendo, quidquid audiendo, quidquid gustando, quidquid olfaciendo, quidquid tangendo ualent, ad legis et gratie perficienda iussa et promissa nanciscenda conferunt, quasi decem et septem per quinque multiplicantes, octogenariam et quinariam uirorum summam perficiunt. Qui recte etiam uestiti ephod, id est, superhumerali lineo narrantur, ut cuncta sua opera  et ante gloriam martyrii mortificatione carnis commendata, et perfectius adornata demonstrent.

Nobe autem ciuitatem sacerdotum percussit in ore gladii, etc. Trucidatis Antichristus doctoribus Christi,  famam quoque doctrine illorum, qua contra impia dogmata quasi latrando certare, et in qua suam ipsi uitam semper operibus inhabitando munire consueuerant, ore pestifere locutionis infamare ac funditus exstirpare contendit; sed et fortes quosque in opere, fecundos in generandis nutriendisque Christo filiis, paruulos quosque in Christo, et adhuc pia caste matris ubera lambentes, nec non et iugum eius suaue atque onus leue portantes, uocem quoque illius innocenter audientes, eumque ad eterna superne beatitudinis pascua sequentes, uel ad negandam eius fidem, uel ad subeundam pro eo mortem, tormentis impiis cogere non omittit.

Euadens autem unus filius Achimelech . . . . Abiathar etc. Sicut Dech Idumeus, unus qui sacerdotes percussit,  omnem carnificum manum, ita Abiathar, unus qui percutientis gladium euasit, omnes qui persecutioni illi seuissime superesse potuerint Christi confessores exprimit. Unde recte Abiathar pater superfluus interpretatur, utpote illos significans qui, paterno in Ecclesia uocabulo gloriosi, tanto turbini superfuerint. Fugit autem ad Dauid, et annuntiauit ei occisos a Saule sacerdotes Domini: cum pia remanentium, expleta cede, deuotio conuersa ad Dominum ardentius occisorum sub testamento eius fratrum memoriam ei orando, uel sacras hostias offerendo, commendat: cui ipse super suum respondet Euangelium prescisse se et predestinasse iam olim omnes uolentes pie uiuere in eo, persecutionem pro eius nomine passuros; ideoque se quasi certi fenoris debitorem,  uniuersas animas huiuscemodi morte solutas ad uite eterne gaudia perducturum. Sciebam, inquit, quod cum in Ecclesia nunquam defuturi essent falsi fratres, procul dubio per scandala intestina iuuarent hostes externos. Sciebam quod cum in hoc toto seculo nunquam defuturi essent mali, quibus bonorum uel sapientia disputantium, uel certantium patientia exerceretur, simul et probaretur, procul dubio semper hic peregrinantem Ecclesiam tribulationes et tentamenta manerent. Sed ego sum qui singulas electorum animas post desudatos in terris agones celesti in perpetuum corona donabo.

Mane mecum, ne timeas, etc. Manete, inquit, in dilectione mea; ne timeatis eos qui occidunt corpus: si me persecuti sunt, et uos persequentur; sed ubi sum  ego, illic et minister meus erit; si quis mihi ministrauerit, honorificabit eum Pater meus . Hec proditio simul et percussio Dech Idumei, et ipsis Domini apostolorumque temporibus in Iuda Iscariote ceterisque falsis fratribus, et in fine mundi in ipso maiore ceteris Antichristo, potest intelligi, quo modo psalmus quinquagesimus primus, qui in eius mentionem canitur, utrique illi hosti non inconuenienter aptatur, dicente titulo: In finem intellectus ipsi Dauid, cum uenit Dech Idumeus, et annuntiauit Sauli, et dixit: Ecce Dauid in domo Abimelech; ubi non ob aliud intellectus ipsi Dauid in capite ponitur, quam ut significetur intellexisse Dauid inter erumnas quas patiebatur innocens, quid contra uerum Dauid de suo semine nasciturum esset nequitia  machinatura prauorum. uenit enim glorians in malitia, potens iniquitate, tota die iniustitiam cogitans, et cetera, que in psalmo subiunxit. Qui hec futura per Spiritum intellexit, peccatorum et ponderibus grauatus, et penis grauandus Iudas, annuntiauit Iudeis, et dixit: Ecce iehsu in hortum montis Oliueti solet frequenter cum discipulis suis. Nam de ultima tribulatione quomodo titulus hic accipi debeat, ex his que supra disputata sunt apertissime lucet. uerum quia sermonem in longum duximus, tertiumque in expositionem beati Samuelis secundo et primo prolixiorem dictauimus librum, et huic cum triumphatorum martyrio sacerdotum finem imponendum, aliquantumque censuimus ob reparandas silentio uires, a labore cessandum.



LIBER QUARTUS.



PROeMIUM.


Tertio in beatum Samuelem completo uolumine, putabam me, aliquandiu reparata per quietem meditandi uel scribendi uoluptate, sic demum ad inchoationem quarti manum esse missurum. uerum hec eadem mihi quies, si tamen quies dicenda est inopinata mentis anxietas, prolixior multo quam decreueram, noua circumstantium rerum mutatione, prouenit, maxime discessu abbatis mei reuerendissimi, qui, post longam monasterialis cure obseruantiam, subitus Romam adire, atque inter loca beatorum apostolorum ac martyrum Christi corporibus sacra extremum senex halitum reddere disponendo, non parua commissorum sibi animos, et eo maiore, quo improuisa conturbatione stupefecit. Sed qui Moysi  longeuo ab humanis rebus tollendo Iesum Naue in ducatum, qui Eleazarum in sacerdotium Aaron patri substituit, ipse prouecto etate Ceolfrido, ad beatorum apostolorum limina sancta properanti, Huetbertum iuuenem, cui amor studiumque pietatis iam olim Eusebii cognomen indidit, ad regendas sacerdotio ducatuque spirituali fidelium animas, abbatis uice substituit. Eiusdemque substitutionis gradum post electionem fraternam sua per tuum, dilectissime antistes,  officium benedictione confirmaui. Redeunte temporum statu tranquilliore, redit et mihi otium pariter ac delectatio mirabilia Scripture sancte tota anima, solerti intentione, scrutandi. Igitur quartum in Samuelem allegorice expositionis libellum, a uictoria beati Dauid, qua saluauit habitatores Ceile, atque ab oppugnantium Philisthinorum irruptione defendit, cum tuis, amantissime pontificum, orationibus incipiens, quidquid, illo reserante qui habet clauem Dauid, potuero, mysticum legentibus communicare curabo.



CAPUT PRIMUM. Oppugnatam a Philisthiim Ceila saluat Dauid; et superuenturo contra se cum exercitu Saul, aufugit cum sexcentis suis in montem solitudinis Ziph.

 . Et nuntiauerunt Dauid dicentes: Ecce Philisthiim oppugnant Ceila, etc., usque ad id quod scriptum est: Querebat tamen eum Saul cunctis diebus, etc. Hec lectio sub typo uirorum Ceile, per Dauid quidem ab hoste saluatorum, sed eumdem Dauid mox hosti tradere paratorum, notat eorum leuitatem qui uerbum audiunt, et continuo cum gaudio accipiunt illud ; non habent autem in se radicem, sed sunt temporales; facta autem tribulatione  et persecutione propter uerbum, continuo scandalizantur. Nuntiauerunt igitur Dauid qui nouerant Philistheos oppugnare Ceilam, fugatisque intra muros incolis omnibus, areas que foris forte reperiri poterant eorum uastatione diripi. Nuntiant electi Christo ueraciter manu forti, non eum quasi nescium rerum humanarum loquendo instruentes, sed ad eum quasi misericordem miserorum pericula supplicando referentes, cum uiderint uel unam quamlibet animam, uel multarum simul turbam animarum, siue uitiorum fascibus aggrauatam, seu certe gentilibus adhuc ritibus mancipatam, ab immundis spiritibus occupari; et si quid naturaliter insite uirtutis ac uelut salutiferi germinis habet, totum hoc nimirum, quia foris inuentum, hoc est pro solis  mundialibus est commodis actitatum, eorum improbitate depredari. Nuntiant enim hec intellectuali Dauid qui, communi humanitatis miseria contemplata, contra regnum immundorum spirituum queruntur et exorant, dicentes: Facti sumus in opprobrium uicinis nostris, derisui et contemptui his qui in circuitu nostro sunt. Usquequo, Domine, irasceris in finem, accendetur uelut ignis zelus tuus? Effunde iram tuam in gentes que te non nouerunt; et in regna que nomen tuum non inuocauerunt. Quia comederunt Iacob , et cetera, usque ad finem psalmi.

Num uadam et percutiam Philistheos istos? etc. Quia Dauid pene semper in Scripturis, dum mystice accipitur, Dominum Christum, sed modo in suis membris, modo in seipso significat; recte intelligitur  hoc loco, ubi Dominum an aggredi et uincere hostes debeat, consuluit, ad membrorum, id est, fidelium eius personam referendus, qui dolentes nonnunquam super cognito a proximis interitu perfidorum, consultis Scripture diuine oraculis, quid super his fieri debeat inquirunt. Nam et supra, ubi eidem Dauid Ceilam a Philistheis oppugnari nuntiatur, potest non immerito signari fideles quosque sepissime perfectioribus eque Christi fidelibus ea tentationum pericula in mundo, quibus ipsi deuincendis sufficere se non posse perspiciunt, ostendere. Qui nimirum perfectiores ac manu fortiores Ecclesiarum magistri, perscrutatis mox Scipturarum testimoniis, miserendum subueniendumque oppressis,  et refracto malignorum spirituum conatu, cateruam diutina tentatione laborantium, inueniunt esse saluandam; sed infirmioribus sepe pro imminente persecutione pauentibus, rursus diuinorum eloquiorum lectio consulta, non timendos eos qui occidunt corpus , sed surgendum a torpore recta operando, eundum ad oppressos utilia predicando, expugnandos oppressores exorcizando, cito responsione manifestat. Sunt enim qui persecutionum turbine incumbente, uix ipsi fidem, qua imbuti sunt, palam profiteri audent; quanto minus et alios ad fidem uocando, uel in fide solidando, aduersus agmina spirituum malignorum bellum subire presumunt? Et quid est typice, uiros Dauid ad eum dicere: Ecce nos hic in Iudea consistentes timemus,  quanto magis si ierimus in Ceila aduersum agmina Philisthinorum? nisi infirmos quosque auditores, preparantibus se ad opus uerbi, magistris spiritualibus pauentes aperta uoce respondere: Ecce nos intra domesticos Ecclesie parietes confessionem paterne fidei, quam Iudea significat, libere defendere timemus; quanto magis, si euntes ad eos qui uiam ueritatis uel nunquam cognouere, uel cognitam deseruere, uerbo salutis instruendos, potestates erias bello lacessere ceperimus, grauioribus periculis nos patere non ambigimus? Sed horum infirmitatem ac timorem Dominus crebris Euangelii sui uocibus erigere, atque ad deprecandi fiduciam confortare non omittit. Et hoc est quod sequitur: Ego enim tradam Philistheos in manu tua. In mundo  pressuram habebitis, sed confidite, ego uici mundum .

Abiit Dauid et uiri eius in Ceila, etc. Abiit Dominus in predicatoribus suis ad sanandos contritos corde, et pugnauit aduersus spiritus mendacii et perfidie, patefacta luce ueritatis et fidei, et abegit ab eis iusta segregatione animas redemptorum, in quibus ipsi pridem erroris freno constrictis quasi superequitantes, suoque has iuri ac ditioni mancipantes, aliis efficacius potentiusque diripere, ac sibi subiugare consueuerant, et anathematizare faciens eos exsecratione magna. Sic nimirum saluauit eos, qui nuper horum tentamenta uitantes, suum solliciti flagitauere presidium. Hec et ab initio nascentis Ecclesie sepe facta, et quotidie per loca fieri, nemo  fere est qui dubitet.

Porro eo tempore quo fugiebat Abiathar, etc. Ephod est, ut supra meminimus, sacerdotale indumentum, quatuor insignissimis auro interlucente coloribus, duobus in utroque humero lapidibus pretiosis, et duodecim patriarcharum nominibus sacrosanctum, quod significandis sublimium uirorum sensibus decentissime conuenit. Confugientes namque ad Christi gloriam magis magisque predicandam, hi qui multas pro illo martyrium passis carnificum persecutorumque manus euaserint, sensus et precordia secum quatuor excellentioribus caritate interfulgente uirtutibus sublimia, in aduersis et prosperis pretioso discrimine temperata, et precedentium Patrum uerbo exemploque docta simul ac munita  deferunt. Et bene fugiens ad Dauid ephod secum habito sacerdos non ascendisse, sed descendisse memoratur, iuxta illud quod scriptum est: Quanto magnus es, humilia te in omnibus . uerum quia crescente fidei deuotione, crescit et odium perfidorum, superno uidelicet agente iudicio, ut et integros in fide tentatio examinans clariores reddat, et eadem simulatores sue leuitatis arguat, recte subiungitur:

Et precepit Saul omni populo, etc. Augescente enim statu Ecclesie, non defuere suis quique temporibus aduersarii, qui patientiam sapientiamque eius, Domino permittente, probaturi, grauissimo eam certamine pulsarent; ipsum pariter Dominum  in ea et uiros eius, id est, fortes quosque propugnatores Euangelii eius impia obsidione capere, ac de medio tollere querentes, nec tamen unquam ad perfida sue malitie uota peruenientes.

Quod cum rescisset Dauid, quia prepararet ei Saul clam malum, etc. Applicato per Abiathar ephod, Dauid consuluit Dominum, si uenturus sit ad euersionem Ceile Saul, et si tradituri se ciues eius. Unde datur coniici quo ordine supra Dominum consuluerit, id est, applicata ad se sacerdotali ueste, et sic ex ore sacerdotis Domini responsione quesita, et hunc fuisse morem consulentium Deum id temporis, eorum duntaxat qui arcam Domini accedere nequirent. De hac namque scriptum est: Inde loquar ad te, de medio scilicet propitiatorii et duorum cherubim  . At ubi comperit Dauid et superuenturum hostem, et infidum sibi hospite urbis suffugium, egressus cum uiris suis quasi sexcentis applicatis ad se, huc illucque uagatur incertus. Sancti quippe, summi uidelicet membra regis, per uiros egregie uirtutis et doctrine sanctarum Scripturarum querunt, quomodo se habeat status Ecclesie nouissimis temporibus; discuntque per Scripturas uenturum ad subuersionem eius Iudee gentis imperium; uirosque Ceile, id est, mentis inquiete, et sibimet, non Creatori uiuere uolentes, fidem, qua initiati sunt, ocius esse prodituros. Egredietur Christus a talibus, nec mansionem apud eos facit. Egrediuntur et doctores spe atque opere perfecti. Sex quippe opera,  centum spem eternorum, uiri perfectionem designant. Deserunt namque tepidos, ne non seruaturis loquendo amplius ledant, in exemplum historie que Dauid facta describens adiungit:

Surrexit ergo Dauid, etc. ue autem anime illi, ue ciuitati, quam sermo Dei relinquens, huc illucque uagatur, incertus ubi, in cuiusue pectore sedem requiemque capessat. uulpes, inquiens, habent foueas, et uolucres celi nidos; Filius autem hominis non habet ubi caput reclinet ; et hoc est quod alibi dicit: uerumtamen Filius hominis ueniens, putas inueniet fidem in terra ? Sane notandum quod hec generaliter ad omne tempus Ecclesie, cui nunquam falsi fratres desunt, sed specialiter ad nouissima tempora, quibus amplius  abundabunt, possunt typice referri, quorum leuitati ac perfidie ipsum etiam nomen Ceile conuenit. Dicitur enim ad fundam iacta, siue suscitans eam, aut tollens sibimet. Et quidem quare anima falsi Christiani instabilis nimirum et erronea ad fundam iacta uocetur, exponit mulier sapiens, que in typo Ecclesie manu forti ac desiderabili suo loquitur dicens: Porro anima inimicorum tuorum rotabitur in impetu et circulo funde . Cur autem infideliter fidelis suscitans eam, haud dubium quin persecutionem recte nuncupetur probat ille traditor, qui de numero discipulorum Christi, numero additus persequentium, hactenus in Ecclesia sue prauitatis heredes habere non desistit. Porro tollens sibimet qua ratione dicatur, manifestant qui scientiam fidei  sibi specialiter usurpantes, ab unitate catholica se segregare non timent.

Nuntiatum est Sauli quod fugisset Dauid de Ceila, etc. Dissimulant hostes fidei eos persecutionibus onerare, quos sponte fidem deserere cernunt. Sed et ipse aduersarius antiquus acrioribus tentationum flagris fatigat eos quos sibi fortes fide et actione repugnare contuetur, aut quos uel inertes in fide, uel prorsus infideles siue apostatas uidet, hos quasi proprios, et sibi per omnia subiectos, quieto iure possidere contentius, nullis sepe, uel certe rarioribus ire, superbie, fornicationis, et inuidie, ceterarumque talium passionum tentamentis infestat.

Morabatur autem Dauid in deserto, etc. Dimissis Christus his qui fidem uerbo tenus suscipiunt, moratur  potius in eorum pectoribus firmissimis qui in ariditate seculi presentis sitiunt ad Deum fontem uiuum, quando ueniant et appareant ante faciem Domini. Manet libenter in eis quorum cor excelsum illecebris mundi remotum, et felici solitudine secretum, in defectiuo gaudet germine ac flore uirtutum. Ziph namque flos siue germen interpretatur.

Querebat tamen eum Saul cunctis diebus, etc. Ab initio nascentis usque in finem, et impii Christum piorum cordibus auferre satagunt, et ipse pios, ne unquam ab impiis expugnentur, defendit, cum quibus se mansurum promisit omnibus diebus usque ad consummationem seculi . Et alibi: Cum transieris, inquit, per aquas, tecum ero, et flumina non operient te .



CAPUT II. Ionathan et Dauid percutiunt fedus coram Domino, et Zipheis prodentibus uenit Saul contra Dauid; sed ne eum capere queat, acrior occurrendi Philistheis necessitas obstat.


Et uidit Dauid, quod egressus esset Saul, etc., usque ad id quod scriptum est: Propter hoc uocauerunt locum illum petram diuidentem. Hec lectio mystice signat, persequentibus Ecclesiam perfidis, quanta deuotione socios Christi fideles, quanta sub Deo fratres impietate fidei aduersarios adiuuent, quo denique miraculo suos Christus ab ipso nonnunquam mortis articulo pius Redemptor eripiat. Et uidit, inquit, Dauid, quod egressus esset Saul, ut quereret animam eius.

Porro Dauid erat in deserto Ziph in silua. uidit Dominus,  cuius oculis nuda et aperta sunt omnia , quod egressus esset ab interna sui custodia cetus perfidorum, ut quereret persequens ecclesiam fidelium eius, quorum est cor et anima una . In deserto porro ipse manebat, in Ecclesia de gentibus assumpta, que pectora uirtutum uariantium germine grauida quasi ligna solet generare fructifera; de quibus Psalmista edificandam post captiuitatem domum remissionis et uite decantans: Tunc, inquit, exsultabunt omnia ligna siluarum ante faciem Domini, quoniam uenit . Que nimirum ligna late fructificantis Ecclesie, tanto altius bonorum operum flore siue germine  spiritualiter fecundata preeminent, quanto huius mundi studiosius gaudia cuncta deserunt.

 Et surrexit Ionathan filius Saul, et abiit ad Dauid, etc. Et proficiens inter aduersa persecutionum columbinus et simplex electorum animus, de ipso sepe persequentium numero ad fidei gratiam uocatus, uirtutum crescentium passibus appropiauit ad Christum, et confortauit operarios, id est, doctores uerbi eius, in diuino semper in opportunitatibus adfuturo presidio .

Dixitque ei: Ne timeas, etc. Etsi falsam Ionathas sententiam de se ipso sub Dauid regnaturo protulit nescius, utpote homo, fati sortisque future, uerumtamen iuxta mysticos sensus Christi et Ecclesie gaudia pandit. uerum regno illi inuiolabili, ad quod et ipse pertinet, testimonium perhibuit, asserendo hostes non esse timendos, qui ad exstinguendum fidei et  ueritatis imperium nequaquam pertingere possint, imo et ipsum, cuius multiplicabatur imperium, pacisque non erit finis, super electos angelos atque homines perpetuo regnaturum; et eos qui fideliter illum totoque ex corde dilexerint, proximos illi per omnia in eiusdem regni arce futuros. Prostratis et deuictis eorum inimicis, Christi quoque pedibus et eius imperio prorsus subiectis, dicente Paulo: Oportet illum regnare, donec ponat inimicos sub pedibus eius; nouissimis autem inimica destruetur mors. Omnia enim subiecit sub pedibus eius ; cum autem dicat: Omnia subiecta sunt ei, sine dubio preter eum qui subiecit sibi omnia , hinc perspicuum est que ab ipso desciuerunt potestates inanes et uacuas Christum redditurum,  prefixurumque tropea in uictore signum contra salutis nostre emulos, quos longe ante iam sua morte deuixerat, sicut scriptum est: Quia ergo pueri communicauerunt carni et sanguini, et ipse participauit eisdem, ut per mortem suam ipse destrueret eum qui habebat mortis imperium , id est, diabolum. Textus: Sic percussit, et cetera.

Percussit igitur uterque fedus coram Domino, etc. Percutiunt inuicem fedus Dominus et fideles, ut ipsi uidelicet sequantur eum, et ille uitam eternam det eis; et hoc coram ipso diuinitatis conspectu, in cuius fide nos uiuere iubet, et ad quam uidendam nos suspirare suadet, adiuuat. Manetque Dominus in Ecclesia multiplici populorum nemore condensa,  omnibus diebus ad consummationem seculi . Singuli autem fidelium, peracto orationis uel exhortationis, uel alterius cuiuslibet oblate Domino deuotionis officio, reuertuntur ad conscientiam suam, quatenus, ab exteriori actione uacantes, licentius se ad tempus in cunctis que acta a se uel agenda sunt pensent, liberius ab his que male acta sunt purgent, perfectius ad ea que bene agenda sunt accingant; tales siquidem scientes dicere cum propheta: Quis dabit mihi pennas sicut columbe, et uolabo, et requiescam ? merito etiam cum Ionathan columbe donum uocari, imo et cum apostolo Petro filii columbe possunt cognominari.

Ascenderunt autem Ziphei ad Saul in Gabaa, etc. Ascendunt sepe falsi fratres, dimisso suarum germine  ac flore uirtutum, ad superbos fidei hostes contra Ecclesiam iuuandos, et detestantes simplicitatem fidelium, quodammodo persecutoribus dicunt: Nonne Christus habitat apud nos per fidem in cordibus gentium tutissimis? Nec uacat quod dicitur in colle Hachile, id est, suscipientis eam. Ubi enim putandum est gratius manere spiritum Christi quam in celsitudine mentis firmiter suam fidem suscipientis? que est ad dexteram deserti, quia propter dexteriora, id est, eterne uite gaudia, mundi pompam deserit. Nam qui temporalis et terrene mercedis intuitu seculares declinat illecebras, non ad dexteram deserti, sed ad leuam potius diuertisse dicendus est, ubi non desiderabilis rex noster, sed hostis consueuit habitare detestabilis.  Et hec omnia Sauli dicunt Ziphei, cum uel mysteria fidei, uel ipsos eius cultores aliqui falso fideles apertis persecutoribus produnt, animoque peruerso, a quibus fidei agnitione distant, eiusdem fidei odio concordant; et quo interius arcana Christi, quasi Dauid latibula, cognouerunt, eo nequius illos qui deforis Ecclesiam expugnare moliuntur adiuuant.

Dixitque Saul: Benedicti uos a Domino, etc. Benedictionem sibi Iudeis suisque fautoribus promittunt a Domino futuram, cum, emulationem Dei habentes, sed non secundum scientiam, nomen Iesu Christi Filii Dei, uel odiis insequuntur, uel armis. Et sicut alibi de eis eorumque complicibus ait Dominus: Quia uenit hora ut omnis qui interficit uos arbitretur se obsequium prestare Deo .  Sed ue benedictionibus eorum, qui insidias explorantes contra Ecclesiam, uel saltem contra unumquodlibet Ecclesie membrum, ut scandalizent aliquem de pusillis Christi, uicem persequentium dolere probantur. ue his qui ad florem illum de radice Iesse ascendentem nomine tenus pertingentes, tota iam mentis intentione arescentia citoque pereuntia presentis uite commoda querunt; illius benedictionis obliti, qui ab omnibus spectanda et speranda est, de qua scriptum est: Dominus memor fuit nostri, et benedixit nobis. Benedixit domui Isrel, benedixit domui Aaron . Utrosque autem benedicens, benedixit omnes timentes Dominum. Queris: Quos utrosque? Respondetur, pusillos cum  magnis, hoc est, domum Isrel cum domo Aaron; eos utique qui ex ipsa gente crediderunt in Saluatorem Iesum, quia non in omnibus illis bene placuit Deo; sed si quidem illorum non crediderunt, nunquid incredulitas illorum fidem Dei euacuauit? Absit. Neque enim omnes qui sunt ex Isrel, hi sunt Isrelite; neque qui semen sunt Abraham, omnes filii; sed, sicut scriptum est, Reliquie saluene facte sunt ? Quo Esaie oraculo Iudeorum nonnulli sic hanc celestem benedictionem consecuturi predicuntur, ut eorum maior pars sit excecata; quorum typum et figuram pretulit Saul a Deo reprobatus, et in eorum locum suffecti fuere gentiles: Accesserunt enim oues que non erant de hoc ouili, ut fieret unus grex et unus pastor ; accessit fides omnium gentium,  et creuit numerus non solum sapientum antistitum, sed etiam obedientium populorum; quibus Dei benedictiones non pauce sunt repromisse, sicut dictum est: Benedictus Deus et Pater Domini nostri Iesu Christi, qui benedixit nos in omni benedictione spirituali in celestibus in Christo ; benedixit autem nos Deus, non in una benedictione, sed in cunctis. Non quo omnes omnia consequamur, sed dum singuli uel singulas uel plures habemus ex omnibus, omnes per singulas possideamus. Et non in terrenis benedictionibus, Iudeorum instar, de quibus dixit Isaias: Si audieritis me, bona terre comedetis , sed in spiritualibus. Sunt quippe terrene benedictiones, habere quempiam liberos; affluere opibus, honore et sanitate gaudere; que  terrena benedictio usque ad irrationabilia iumenta descendit, dictum est quippe de illis: Benedixit eis Dominus, et dixit: Crescite et multiplicamini, et replete terram . Spirituales uero benedictiones in celestibus sunt, quia terra benedictionem non capit spiritualem. Siquidem et benedictiones ille que in Leuitico Dei precepta seruantibus promittuntur, uerbi causa, externis gentibus fenerare, plena esse horrea frumentis, benedictos esse in urbibus, benedictos in agris, et his similia, non uidemus expleta in prophetis, qui in melotis et in pellibus caprinis errauerunt, egentes, angustiati, afflicti; quibus dignus non erat mundus, in solitudinibus errantes, in montibus et speluncis, et cauernis  terre. Spiritualiter ergo accipienda sunt omnia; et spiritualia non in terrenis locis, sed in celestibus exspectanda.

Quod si etiam in terra se abstruserit, etc. Terra est fructifera fidei operibus mens electorum; quam uisitante et inebriante Deo, ac multiplicante, perscrutari eam iactat superbissimus perscrutator, quia non solum in publico operis siue confessionis, sed et in ipso fidei et dilectionis intime secreto suis cultoribus Christum tollere possit. Quod si etiam, inquit, in terra se abstruserit, perscrutabor eum in millibus Iuda. Ac si patenter dicat: Quod si ad tantam paucitatem siue paupertatem Christianorum populus per nos minoratus deuenerit, ut, subtracta fiducia predicandi, sua solemnia celebrandi, palam conuenticula  cogendi, saltem quod Christiani sint profitendi, uix in ipsis pectorum latebris Christum quasi abditum colere presumpserint, et illinc eum paulatim abundante persequentium simul et explorantium copia exterminare catagam. Sunt mihi namque innumera Iuda, id est diuine laudationis siue confessionis agmina, quibus uniuersa eorum qui aliter sapuerint temere cepta facile restinguam. Quod etiam simpliciter accipi potest, quia nonnunquam Christiani et de cryptis ac latebris extracti ad mortem sint pro Christo suscipiendam protracti.

At illi surgentes abierunt in Ziph ante Saul. Recte insidiantes Dauid Ziphei ante Saul dicuntur abiisse in Ziph, quia nimirum schismatici uel heretici, quo uicinius Iudeis aut paganis, utpote intus admissi, eo  nequius, et quasi priores Ecclesie fructum deflorant. Quod et temporibus Antichristi Iudeis maiorem ceteris persecutionem mouentibus, in Ecclesia maxime futurum, et quotidie factum utinam nesciremus. Denique Iudas quo interius susceptus est, quo dux et notus Domini effectus, simul cum illo dulces capiebat cibos, eo potentius contra eum leuauit calcaneum suum.

Dauid autem et uiri eius erant in deserto Maon, etc. Maon interpretatur habitaculum. Iesimuth adducens mortem. Plerumque autem fideles Christo duce potiti eternam gaudent patriam sitire, quod inaquosa deserti loca significant; superne beatitudinis ardent habitatione suspirare, quod uocabulum Maon, id est Hab insinuat; eternam norunt uitam de illata pro  Deo morte sperare, quod dextra Iesimuth figuraliter exprimit. Sed necdum uastos terrenarum cogitationum perfecte campos transcendere possunt. At ubi turbo persecutionis ingruerit, mox totam se mens abiectis mundi huius omnibus ad munitissimam fidei petram humiliata recolligit, statutisque super hanc petram pedibus, ac directis gressibus, dulcius iam in celestibus animo spatiari, et canticum noue spei ac letitie ardentius dicere flagrat, quod est post arreptum petre presidium Dauid et socios eius uersari in deserto Maon. Idem quippe desertum Maon, idem habitaculi, non solum desiderium perpetue mansionis propter exusta calore ardua designat; sed et propter hoc quod desertum a deserendo nomen accepit, ipsam superne quietis habitationem, quam dudum  homo deserunt [deseruit], indicat. Denique in Euangelii parabola, Pastor bonus, relictis in deserto nonaginta nouem ouibus, uadit querere unam que errauerat . In quo nimirum deserto Dauid duce uersatur, qui Christi gratia prediti dicere possunt: Nostra autem conuersatio in celis est .

Quod eum audisset Saul, persecutus est Dauid, etc. Hec ad Iudeum persecutorem specialiter respiciunt, qui, audita fide et deuotione credentium, persequitur eos in terris, qui tota mentis intentione celos aspectent, credens ipse Christum in carne uenturum, quem illi iam uenisse didicerant. Hoc est enim Saulum ad latus montis ex parte una incedere, Dauid autem et uiros eius in latere montis ex parte altera mansisse;  hos a Christo uacuos, quasi ad Christum adhuc incarnandum spe peruersa properare; illos auctore Christi gratia iamdudum sacramenta fidei Christiane, quibus saluarentur, accepisse. Ipse est enim mons domus Domini preparatus in uertice montium, super quem ciuitas posita non potest abscondi . Nec mirum, si desperent se carnaliter hostes euadere posse, quibus non est dictum: Nolite timere, quia non occidemini ab inimicis ; sed, Nolite, inquit, timere eos qui occidunt corpus, animam autem non possunt occidere . Qui tamen nonnunquam desperati, et ad presens eruuntur ab inimicis, sicut pueri tres de fornace, Daniel de lacu leonum, sicut Paulus et Silas, et ipse apostolorum princeps : sed et alibi, omnes simul apostoli de carcere; sicut  denique multi deinceps martyrum magne in Christo et Ecclesia laudis et glorie. Unde recte subiungitur:

Itaque Saul et uiri eius in modum corone cingebant Dauid, etc. Protegente namque suos fideles Domino Saluatore, sepissime qui propter timorem Dei noluerant, humane tamen pacis aut commodi alicuius intuitu compulsi sunt ab eorum laceratione quiescere. Propter hoc rectissime fides Christi, super quam edificata eius Ecclesia, portis inferi preualet ; petra diuidens appellatur, quia et suos plerumque desperatos in presenti mirifice defendit, et in futuro sperantes a conturbatione hominum perpetua remuneratione discernit. uerum hec siue modernis temporibus acta, seu futuris sub Antichristo crediderimus agenda, uideat lector, nec sine lacrymis  rem lacrymis dignam contempletur, quantum Ecclesie status ad peiora quotidie, uel, ut mitius dicam, ad infirmiora gerenda deuoluatur. Nobe ciuitas propter susceptum Dauid cum suis omnibus martyrium passa est, quod est terram bonam fructum per patientiam reddere. Ceila cum suis ciuibus per Dauid ab hoste saluata, imminente persecutionis articulo, saluatorem suum, quia prodere non timuit, amisit; et hoc est auditum uerbi semen cum gaudio suscipere; facta autem tribulatione propter uerbum, continuo scandalizari . Ziphei morantem prope Dauid comperientes, non solum non ad se inuitare, sed et sponte prodere, nec quidem propter periculum uitandum, uerum propter amicitiam Saulis nanciscendam, uias eius explorare, et  gressus euertere ac supplantare meditantur; et hi sunt qui iuxta memoratam Domini parabolam audiunt quidem uerbum, sed sollicitudo seculi istius et fallacia diuitiarum suffocat uerbum, et sine fructu efficitur. Neque hec ita prosecutus sum, quasi non et hodie multos existere, multos semper exstituros perfectos in fide et ueritate crediderim; sed quod maxima in parte uiderim iamiamque instare tempora que olim predicta sunt, in quibus, abundante iniquitate, refrigescat caritas multorum . Huius lectionis et Zipheorum proditionis meminit quinquagesimi tertii Psalmi titulus, ita se habens: In finem, in carminibus, intellectus Dauid, cum uenerunt Ziphei, et dixerunt ad Saul: Nonne ecce Dauid absconditus est apud nos? Quem, ut breuiter exponam,  in finem, in Christi personam psalmum dictum significat. Finis enim legis Christus, ad iustitiam omni credenti . In carminibus, in magna angustia, licet Psalmiste letitia eumdem canticum declarat iuxta eum qui dixit: Sed et gloriamur in tribulationibus . Semper enim, ni fallor, psalmi qui in carminibus inscribuntur exsultationem canentis inter aduersa denuntiant. Intellectus Dauid ostendit illum Dauid angoribus obsessum, sed et inopinate liberatum, intellexisse quod corpus ueri Dauid, cuius et ipse membrum erat, esset ab iniquis passurum, quanta sui gratia Redemptoris, et ad presens sepe liberandum, et semper coronandum in futuro. Quod autem in eiusdem psalmi capite dicitur: Deus, in  nomine tuo saluum me fac, et in uirtute tua libera me, hoc est quod in hac lectione Dauid refugium petre petit. Et hec propter auspicium ereptionis petra diuidens appellatur. Bibebant enim patres de spirituali consequenti eos petra. Petra autem erat Christus.



CAPUT III. Dauid in spelunca solitudinis Engaddi oram chlamydis Saul precidit, qua ostensa eum ad confessionem sui sceleris permouet. Moritur Samuel, et Dauid in desertum Pharan descendit.

 Ascendit ergo Dauid inde, etc., usque ad id quod scriptum est: Consurgens autem Dauid descendit in desertum Pharan. In hac lectione Dominus absconsa a sapientibus et prudentibus  sua dona paruulis reuelat; mortis claustra subiens, mox eadem resurgendo destruit; Iudeos adempto ex parte regno carnali, per discipulos ad penitentiam uocat. Nec mora, deficiente legis umbra, desertis diu ferisque gentium cordibus in ueritate Euangelii colendus infertur. Fugiens namque Dauid insidias Saulis, et infirma Zipheorum presidia deserens, ascendit et habitat in locis tutissimis Engaddi, que interpretatur Fons hedi. Fugiens Dominus superba non credentium Iudeorum precordia, dimittens et ea que ceptos uirtutum flores ultro relinquere non dubitant, ascendit ad quasi superiora, et inhabitat corda humilium spiritu; que confessa iam sue scelera feditatis uiuifico fonte Saluatoris abluerant, ut sic de hedis in agnos felici  mutatione transirent. Meminit huius loci Ecclesia, in Canticis canticorum loquens: Botrus Cypri dilectus meus mihi in uineis Engaddi . uidelicet aperte dicens: Quia sicut botrus insule Cypri ceteris esse prestantior, ita gratie mei Redemptoris incomparabili studiorum spiritualium ardore mentem solet debriare quam ceperit. Et hoc in illis solum populis qui, in remissionem peccatorum fonte baptismatis innouati, fructifera bone actionis norunt gaudia propagare. uineas autem Engaddi, balsami, cuius locus ille ferax est, arbores nuncupat. Quarum cortice inciso destillans humor ille, lacrymis pulcher rorantibus, et chrismati conficiendo aptissimus, quam uirtutibus significandis sit accommodus, manifestissime liquet.

Cumque reuersus esset Saul, etc. A persequendo  Philistheos Saul repente ad inuestigandum Dauid occidendumque sinistra mente reuocatur; a iusto, quo hostibus obuiabat, ad iniustum, quo et ciuem feriat, certamen arma conuertit. Sic nimirum Iudei increduli, dum, uerbo Scripture sancte prediti, nonnulla sepe contra idola uariosque gentium disputando certant errores, repente miseri contra Christum Christianamque religionem uerborum infidelium iacula retorquent. Dumque eum cognouerint publicanos et peccatores per unde salutaris ablutionem purgatos, atque ab illecebris seculi iam secretos ad se admisisse, quod est typice Dauid in deserto Engaddi manere, abscondunt statim tendiculas contra insontem frustra, deglutire querentes eum, sicut infernus  uiuentem, et integrum quasi descendentem in lacum. Unde apte subiungitur:

Assumens autem Saul tria millia electorum uirorum, etc. Sicut in bono ternarius numerus certi mysterii gratia poni consueuit, eos nimirum designans qui uel sancte Trinitatis confessione gloriosi, uel fide, spe et caritate deuoti, uel cogitatione, locutione et actione sunt perfecti, uel aliquid huiusmodi, ita et in malo exercitu cum ponitur, illos non immerito denuntiat qui his per omnia probantur agere contraria. Ideoque in hoc loco tria millia armatorum, cum quibus Saul ad persequendum Dauid et uiros eius egreditur, illi sunt mystice accipiendi, qui triformi acie aduersus Dominum et aduersus Christum eius, inania meditantes , id est, abeuntes in consilio impiorum,  et in uia peccatorum stantes, et in cathedra pestilentie sedentes, cuncta beato uiro gessere contraria; illi uidelicet cuius in lege Domini uoluntas, et in lege eius meditabitur die ac nocte. Pergit autem ad inuestigandum Dauid Saul, etiam super abruptissimas petras, que solis ibicibus peruie sunt, cum deceptionis insidiarumque laqueos tendit Iudeorum regnum Domino; in summis etiam dictis eius, que perfectis solum auditoribus uix capacia restant. Ibices namque, que sunt parua quadrupedia, nec nisi in petris manere ac parere norunt, et si quando etiam de altis saxorum cacuminibus ruunt, in suis se cornibus illesa suscipiunt, humiles uerbi Dei signant auditores, qui quanto minoris se meriti, sapientie et uirtutis conspiciunt, tanto magis fortia sanctarum  Scripturarum presidia, in quibus mente habitare, ac boni operis fetus ponere debeant, quasi petrarum ibices refugia querunt, et quidquid eis ruine temporalis accesserit, in testamentis eloquiorum celestium se sustentantes, quasi cornuum suorum exceptione saluantur. Meminit huius animantis Dominus, et quam non contemnenda sit eius figura, signauit ad beatum Iob mystice loquens: Nunquid nosti tempus partus ibicum in petris ?

Et uenit ad caulas quoque ouium, etc. Inter persequendum Iudea pastorem magnum ouium Dominum nostrum Iesum Christum, ad conuenticula quoque fidelium eius discipulorum, qui se seuientibus quasi lupis oues offerebant, impetum nefande questionis protelauit, si forte uel in ipsis aliquid unde magistrum  reprehendere posset, inueniret. Unde illud: Ecce discipuli tui faciunt quod non licet in sabbatis, et cetera .

Eratque ibi spelunca, etc. Spelunca hec dominici est figura monumenti, cuius ostium ingressus est Saul, ut purgaret uentrem, cum proceres regni Iudeorum abeuntes a Pilato, munierunt sepulcrum, signantes lapidem cum custodibus, ut auctori uite quasi resurrectionis iter occludere nitendo, diu conceptum intrinsecus decoctumque iam sue perfidie mentis fetorem foras cunctis ostenderent. Porro Dominus in interiore parte sepulcri conditus latebat, latebant et uiri eius, id est, fortes eo tempore, fortiores futuri discipuli eius, qui ubicunque Ierosolymitane  ciuitatis tunc temporis erant corpore, constat prorsus quia tota mentis intentione ac desiderio sedem tenebant monumenti, ubi solum quem diligebant sepultum iacere dolebant. Et quidem latebant in spelunca, quia quid deuotionis et amoris erga iniuste occisum haberent, eos qui occiderant omnimode scire nolebant. uel certe uiros Dauid cum eo latuisse in spelunca, imo etiam cum eo resurrexisse ac processisse de spelunca, iuxta illud intelligendum apostoli: Quia uetus homo noster simul confixus est cruci cum illo, ut destruatur corpus peccati, ut ultra non seruiamus peccato . Et sicut premisit, dicens: Quia quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in mortem, ut quomodo  surrexit Christus a mortuis. per gloriam Patris, ita et nos in nouitate uite ambulemus .

Et dixerunt serui Dauid ad eum: Ecce dies, etc. Dixerunt Christo discipuli sui carnales, adhuc et animi seruilis, cum crucifixi potentiam et crucifigentium uesaniam cernerent: Ecce adest tempus, de quo locutus est Deus Pater ad te, per os sanctorum suorum a seculo prophetarum, positurum se omnes inimicos tuos scabellum pedum tuorum . Hec autem animo toto, tametsi non uerbo, dicebant, quicunque illorum perire cupiebant eos qui latrone dimisso, Saluatorem morte damnarent, quia probatum est in eo qui auriculam seruo principis sacerdotum abscidit, nolens Dominum calicem, quem Pater dedit, bibere. Probatum in eis qui ignem de  celo super impios descendere querebant, nescientes cuius spiritus essent, quia Filius hominis non uenit animas perdere, sed saluare. At ille congruo sue pietatis moderamine non occidit funditus improbos, sed regni illis habitum, haud parua ex parte subtraxit, ut uel sic confusi, ad agnitionem sue dementie correctionemque uenirent.

Post hec percussit Dauid cor suum, etc. Dolebat Dominus humanam gentem, de qua carnem suscepit, miserationis affectu, quod exigentibus illius meritis demere cogeretur ei regalis quidpiam ornatus, malens hanc seruata lege diuina regnum hic et in futuro seculo semper habere perpetuum. Denique uidens ciuitatem peccatricem, fleuit super illam dicens: Quia si cognouisses et tu, et cetera . Quibus  abscisionem regni detestabilis, quam diuina districtione iustus futuram decernebat, humana pius miseratione deflebat.

Dixitque ad uiros suos: Propitius sit mihi Dominus, etc. Duas maxime ob causas Dauid manum ab occidendo Saul, quamuis se inimicissime persequente, continuisse declaratur; quia uidelicet eum et dominum suum, et regali meminit chrismate perunctum. Ubi primo regnum uel unguentum, quod et ipsum dominici semper uidelicet inuiolabilis regni ac spiritualis unguenti nouerat pretendere figuram, digno ueneratur honore. Deinde etiam nos moralibus instituit disciplinis, ne prepositos nobis, eos maxime qui sacris ordinibus insigniti sunt, quamuis nos iniuste  persequentes, uerbi austerioris ense fedare, et uel ultime superflue actionis eorum quasi fimbriam uituperando decerpere presumamus. Sed et si forte nos tale aliquid incautius egisse contigerit, mox dolendo cor percutere, et temerarium admissum studeamus penitendo corrigere. uerum iuxta cepte explanationis ordinem, qua Saul Iudaicum populum siue regnum, Dauid uero Christum significare diximus, possumus intelligere quod eumdem populum siue imperium Dominum suum uocauerit Christus, eo quod ex illo formam serui sumere dignatus sit; Christum uero Domini, quod ei pre ceteris gentibus antiquitus gratie spiritualis unctionem contulerit. Ideoque noluerit in eum mittere manum, qua funditus perderet iniquos; sed, quasi chlamyde detruncata  regali, dispartitus sit eos a terra, et supplantauerit eos in uita ipsorum. Et sicut alius psalmus ait: Ne occideris eos, nequando obliuiscantur legis tue. Disperge illos in uirtute tua, et destrue eos, protector meus, Domine .

Et confregit Dauid uiros suos sermonibus, etc. Et confregit Dominus discipulorum suorum austeritatem, qua impios perire desiderabant, dicendo: Nolite iudicare, et non iudicabimini . Nolite condemnare, et non condemnabimini . Et alibi: Non enim misit Deus Filium suum in mundum, ut iudicet mundum, sed ut saluetur mundus per ipsum , ceteraque huiusmodi, et non permisit eos ut uindictam mox delinquentium, sed uitam potius amarent correctorum.

 Porro Saul exsurgens de spelunca, etc. Surgentes dominici monumenti custodes, qui aduenientis angeli timore prostrati, et facti fuerant uelut mortui, ac fugientes a monumento, nichilominus cepta contra Dominum praue coniurationis itinera peragebant, dicendo uenisse discipulos eius nocte, et furatos esse eum, illis dormientibus. Quod etiam de illis qui custodes monumento adhibuere potest recte intelligi ; qui etsi seruando monumento Domini gementes confusique discesserint, non tamen a persequendo fidem illius gressum propositi seuientis auerterunt. Quibus utrisque a monumenti obseruantia deturbatis, et ipse Dominus sue resurrectionis, quam occulte induerat, gloriam suis paulatim reuelare non tardauit. Atque huius iam confirmata ac  predocta ueritate, mox per eosdem clamore libere predicationis intonans, auersos a se suos persecutores benigne ad penitendi remedium suique reuocabat amorem. Quos dum primis humanitatis ac pietatis sibi reconciliaret alloquiis, nonnullos eorum post se respicere, id est, commissi in Deum sceleris penitere perdocuit.

Et inclinans se Dauid pronus in terram adorauit, etc. Et pronum pietatis sue pectus Saluator ad compatiendum subueniendumque terrenis infirmisque cordibus, per ministros sui sermonis ostendens, primus ipse exempla adorandi et reconciliandi Deo his qui illum iamdudum offenderant exhibuit. Dixitque ad populum Iudeorum per Euangelii precones: Quare  audis sermones humana sapientium, Scribarum, et Phariseorum loquentium: iehsu querit malum aduersum te; si dimittimus eum sic, omnes credent in eum, et uenient Romani, et tollent nostrum et locum et gentem . Ecce in tempore mee passionis tot miraculis apparentibus, uiderunt quicunque uera uidere potuerunt in te, quod tradiderit te Dominus in potestate mea, cum ad unam mansuetissimam mee responsionis uocem qua dixi, Ego sum, tanta armatorum manus tremefacta corruit, cum me crucifixo insolita celum totum meridie caligo tenebrarum obtexit; me spiritum exhalante, terra tota commota, petre conscisse, monumenta aperta, et innumera mortuorum sunt excitata cadauera. Mee denique resurrectionis teste angelo apparente, eque et terre  motus factus immensus, et tui sunt exterritis ac mortuis assimilati custodes. Et quidem cogitaui ut si non peniteres, occiderem te; sed pepercit tibi patienter agendo mee miserationis respectus, malens te acta penitentia ueniam salutemque mereri. Dixi enim: Non percutiam funditus, auferamque de medio gentem, quamuis peccatricem, et inimicam mihi, ex qua habitum serui, in quo totum mundum lucrifacerem, suscepi; quamque in patribus olim diuina largitio singularis gratie benedictione perfudit.

Quin potius, pater mi, uide, etc. Quin potius, inquit Dominus, popule mi, ex quo ad confirmandas promissiones patrum ut Filius hominis uocarer, et essem, ne me incarnari non piguit. uide et cognosce  terminum regalis habitus tui in potestate mea; quoniam cum preciderem summitatem regni tui terrestris, multos ab eius defensione, que per arma, lites et bella geritur, ad fidei et religionis mee simplicitatem uocando, multos ob reatum perfidie in manus hostium dando, nolui manum in te aperte ultionis extendere. Animaduerte et uide quoniam non est in opere meo quidquam mali uel iniquitatis, meque illum esse cognosce, de quo propheta testatur: Qui peccatum, inquit, non fecit, nec inuentus est dolus in ore eius . Quis enim ex uobis arguet me de peccato , qui mei nominis memoriam de terra uiuentium eradere insidiando conamini?

Quem persequeris, rex Isrel? quem persequeris?  etc. Isrel uir uidens Deum interpretatur. Quem ergo persequeris, inquit, popule, qui ad uidendam diuine claritatis gloriam prior ceteris nationibus electus es? Quem persequeris? Illumne magnum ac uigilantissimum ouium sanctarum custodem, quem morti tradere non dubitasti, etiam post mortem sequi odiendo non desistis? Eum qui humanitatis habitu modicus, sed resurrectionis saltu uelocissimus, tuis inter captandum manibus elapsus est, iam de celo intonantem denuo te apprehendere posse stultus arbitraris? Et quidem ego non quero gloriam meam, est qui querat et iudicet. Non absurdum uideatur cuiquam canem mortuum uel pulicem Domini gestare figuram, cum et ipse alibi propter fragilitatem carnis, quam sine semine uirili, uirginea carne suscepit, dicat  de se: Ego autem sum uermis, et non homo . Et propter resurrectionis gloriam, quam subito et citissime de morte ad uitam quasi saltu peregit: Et excussus sum, inquit, sicut locusta .

Et leuauit Saul uocem suam, et fleuit, etc. Et docente per apostolos Domino, leuauit populus Iudeorum in eis qui erant predestinati ad uitam eternam, uocem suam in confessionem fidei, quam dudum negando in infima depresserat, et prisci contagia reatus dignis penitentie fletibus affluendo detersit, confitens Domini iustitiam pariter et bonitatem; nec non et sue commemorans errata malitie, quod ipse quidem totius auctorem bonitatis morti ferox tradiderit: ille autem morti datus iniuste, cum sit omnipotens,  mortificatores ad uitam reseruare quam perdere maluerit.

Et nunc quia scio quod certissime regnaturus sis, etc. uox hec penitentis est populi Iudeorum, et a Christo quem recognouit salutis aditum querentis. Et nunc quia scio certissime, quod tu sis ille de quo dictum est: Multiplicabitur eius imperium, et pacis non erit finis , habens in ditione tua regnum illud in quo mundi corde Deum sine ullo beatitudinis fine uidebunt, confirma, queso, fidem quam donasti tuorum largitione sacramentorum, tuisque donis celestibus ipsam in me fidem augmenta, quatenus, accepto pignore Spiritus, fiduciam habere queam, quod progenitam ex meo corde stirpem operum post absolutionem corporis ab eterno salues  interitu. Neque auferas nomen meum de domo superne habitationis, quam patribus meis, qui te per legem fideliter et amanter exspectauere uenturum, donare digneris. Hec autem et huiusmodi confessionis uerba fundentibus nonnullis Iudeorum, annuit Dominus iuste illorum petitioni, et imbutos Euangelii sacramentis, de catechumenis eos et competentibus fecit esse fideles.

Abiit ergo Saul in domum suam, etc. Abiit populus Iudeorum in eis qui apostolis docentibus resipiscere a perfidia potuerunt, ad curam sue intrinsece salutis operandam. Porro ipse Dominus et predicatores eius, scientes ex eodem populo plures contra fidem bella moturos, relictis imis et terrestribus, ad tutiora mox et celsiora loca, id est recte creditura, fortiter  perseueratura, Samaritanorum gentiumque proximarum corda illustrando conscenderunt. Meminit huius lectionis, quodque ad Christum spiritualiter referenda sit edocet, quinquagesimi sexti psalmi titulus, qui ita inscribitur: In finem, ne disperdas Dauid, in tituli inscriptione, cum fugeret a facie Saul in speluncam. Qui quidem duobus uerbis, quasi de Dauid scriptus uidetur; sed duobus aliis, quia ueraciter totus Christum signet, aperit. Quod enim dicit, Ne disperdas Dauid, uidetur prohibere ab inimico insidiante disperdi eum qui fuerat a Domino promissum preparatus ad regnum. Et quod in clausula subiungit: Cum fugeret a facie Saul in speluncam, ipsi temporis articulo, quo disperdi posse putabatur, arridet. uerum  quod in principio ponitur, in finem, ad illum cuncta referenda premonet, qui nobis omnium restat perfectio bonorum, quia cum ad ipsum uenerimus, nil ultra querere opus habemus. Quodque in sequentibus inseritur, in tituli inscriptione, ipsum dominice passionis titulum, quem Hebraice, Grece, et Latine Pilatus scripsit, exprimit; qui et ipse in figuram regni inuiolabilis nulla uel ab eo qui scripsit potuit ratione disperdi. Sensus ergo totius tituli iste, precipientis Iudeis ne se Christi uel etiam occisi ac sepulti gloriam tollere posse suspicentur: In finem ne disperdas Dauid, in tituli inscriptione, cum fugeret a facie Saul in speluncam, in eum qui finis legis est ad iustitiam omni credenti; psalmum cantatum intellige, ne disperdere queras Christum in auferendo  uel imminuendo regnum ipsius, quod tituli ueracis inscriptione signatum est, etiam cum uideas eum insistentibus impiis per mortem monumenti claustra subiisse; atque nimirum claustra a facie fugit persequentium, ne eum ultra persequendi, uel saltem uidendi haberent potestatem. Sed et ipse psalmus, iuxta tenorem huiusce lectionis, passionem, sepulturam resurrectionemque dominicam, necnon et fidem gentium, que et ipsa presentis in fine lectionis mystice continetur, aperta simul et idonea testificatione decantat, ubi inter cetera de passione triumphali: Dedit, inquit, in opprobrium conculcantes me . De sepultura et resurrectione: Animam meam eripuit de medio catulorum leonum, dormiui conturbatus. Que tamen conturbatio melius in membris  eius intelligitur, necdum plene resurrectionem eius in sepulcro dormientis credentibus. Item de resurrectione: Exsurgam diluculo. At de gentibus illo inspirante et cooperante credituris: Confitebor tibi in populis, Domine, psalmum dicam tibi inter gentes. Sed et damnationem gentis Iudaice, quam abscisio chlamydis Saul in hac lectione signat, memoratus psalmus ita describit: Foderunt ante faciem meam foueam, et ipsi inciderunt in eam.

 Mortuus est Samuel, etc. Defecit Euangelio coruscante future predicatrix umbra ueritatis, nec sine dolore subtrahi potuit populus a consuetarum ritibus ceremoniarum quos diuine legis institutione non dubitabat fuisse collatos. Unde Iacobus ad apostolum Paulum loquens: uides, inquit,  frater, quod millia sunt in Iudeis, qui crediderunt, et omnes hi emulatores sunt legis . Attamen paulatim cessante in Ecclesia Iudaizandi consuetudine, quasi frigescentia prophete membra humanis abstracta conspectibus, in domo sua in Rama, id est, in excelso conduntur; quia dum exterius celebrari legis sacramenta desierant, cuncta interius in Christo et Ecclesia ceperunt querenda intelligenda probari. Domus quippe prophete, ecclesia credentium est, et hec in illo sita excelso, de quo scriptum est. Et ipse fundauit eam Altissimus . Et alibi: Quia excelsus reputatus est ipse .

Consurgens autem Dauid descendit in desertum Pharan. Pharan interpretatur onager, siue frugifer, aut  ferocitas eorum. Cessante ergo prophetie typo, et in Rama, id est in Christo, ut dictum est, et Ecclesia consummato, relicta Iudea, fidei ueritas gentes diu feras, et indomabilis animi, sed iam nunc iustitie fruge fecundandas adire dignata est. Nec solum propter nomen agreste uel ferum, sed et propter incolas diros ac feroces Pharan gentibus significandis aptissime congruit. Narrat enim Scriptura Ismelem, a quo genus duxere Saraceni, in deserto Pharan habitasse, illum uidelicet de quo dictum est: Eiice ancillam et filium eius; non enim heres erit filius ancille cum filio libere . Cuius uicinitatem turbulentam horrescens filius libere, id est, populus spirituali gratia renouatus, queritur dicens: Heu me, quod incolatus meus prolongatus est, habitaui cum habitantibus  Cedar , et cetera, usque ad finem psalmi, que Saracenos specialiter aduersarios Ecclesie cunctos generaliter describunt. Sed ut etiam de ancille filiis, id est, de huic seculo seruientibus populis Christus ad libertatem uocaret, hosque secundum Isaac promissionis efficeret filios, fugatos a superbis Iudeis, descendit in desertum Pharan, hoc est, humiliata gentilium corda, eisque sue gratiam pietatis infudit.



CAPUT Iu. Contemnentem de Nabal Carmelum Dauid ferire disponens, uxoris eius Abigail interuentu et muneribus placatur. Quam post decem dies mortuo Nabal ipse accepit uxorem; accepit et Achinem de Iezrahel, data uxore sua Michol Phalti filio Lais.

Erat autem uir quispiam in solitudine Maon, etc.,  usque ad id quod scriptum est: Saul autem dedit Michol filiam suam uxorem Dauid, etc. Hec lectio typice docet Synagogam damnatam principum doctorumque eius malitia, a Domino saluatam, sed et ipsam postmodum, uocatis ad fidem gentibus, non parua ex parte reiectam; aliis quidem personis humilium saluationem, aliis autem reiectionem notans superborum. Erat igitur uir quispiam in solitudine Maon, id est, habitaculi. Erat cetus scribarum et Phariseorum in sancte Scripture studiis conuersatus; que singulari pre ceteris Scripture uirtute predita, insuper omnes suos lectores mundo solitarios effici, hoc est, a concupiscentiis pompisque eius separari, et seipsos dignum Deo habitaculum facere  docet. Et possessio, inquit, eius in Carmelo, id est, in agnitione circumcisionis; quia sermo legis, quam predicabat, ueram castigationem intelligi, non autem dedit perfici. Nam quod littera iubens ostendit, non ipsa, sed gratia iuuans perfecit. Non ergo in perfectione, sed in agnitione consummate castigationis Phariseus et scriba legalis habebat possessionem: Quia lex per Moysem data est, gratia autem et ueritas per Iesum Christum facta est . Magnus autem nimis homo ille uocatus est; quia doctor memoratus, quamuis ex parte non parua terrenum sapiens, multum tamen antecellit omnes secularis philosophie preceptores, qui ex toto diuine legis ignari, seipsis solum magistris in his que docerent utebantur.

Erantque ei oues tria millia, etc. Erant commisse  ad docendum scribis et Phariseis innocentes simul et penitentes anime: he fide, spe et caritate perfecte; ille prima fidei adhuc que a timore inchoat, rudimenta sectantes.

Et accidit ut tonderetur grex eius in Carmelo. Accidit ut perfectiores quique auditores scribarum in agnitione castimonie legales exterioris hominis actus deponerent, ut interior renouaretur de die in diem. Accidit ut populus omnis eisdem subditus, primitiarum decimarumque suarum quasi superflua sibi, et que sine dolore amitti poterant, Domino uellera traderet.

Nomen autem uiri illius erat Nabal, etc. Nabal stultus, Abigail dicitur patris exsultatio: et stultus erat legisperitus, qui habens clauem scientie, ipse non  introibat, et eos qui uolebant intrare prohibebat. Patris autem exsultatio recte uocata est synagoga in eis, quibus dicit: Gaudete autem, quia nomina uestra scripta sunt in celo . Erat namque in talibus prudentissima, ad intelligendum uerbum fidei; et speciosa, ad agendum que intelligere poterat. Porro magistri eius duri non credendo, pessimi male uiuendo, et malitiosi erant contra Dominum insidias machinando.

Erat autem de genere Chaleb. Erant magistri synagoge de discipulatu legislatoris. Super cathedram enim Moysi sederunt scribe et Pharisei ; qui quoniam ceteros tunc mortales, et humane simul et diuine sapientie gratia preibant, non immerito Chaleb, id est, omne cor, potest appellari;  uel quia Chaleb patriarcham fide ac uirtute potentem legimus, possumus dicere quod augmentum damnationis sit infidelibus uita fidelium, a qua degenerauere, parentum.

Cum ergo audisset Dauid in deserto, quod tonderet Nabal gregem suum, etc. Cum audisset Dominus in homine conuersatus in mundo, quod periti legis auditores suos uel ad exonerandos se uitiis, uel ad sua pro Domino tribuenda, exercitationis congrue quasi forfice prepararent, misit discipulos suos fortissimos, uidelicet denarii celestis adipiscendi precones, quorum in baptismate renouata fuerat, sicut aquile, iuuentus, et dixit eis: Ascendite in agnitionem circumcisionis, apertis uirtutum et doctrine  profectibus, arcem uos castimonie spiritualis ueraciter nosse et conscendisse monstrate: et hec agendo uenietis ad ipsos legis doctores, et illis quoque Salutem ex meo nomine, qui Saluator appeller et sim, euangelizantibus superna in pace futuram, dicentes: Sit omnibus pax, quicunque in nomine Dei Patris credendo fratres Christi esse uoluerint, sit etiam uobis pax in eamdem fidem pia societate conuersis; imo et omnibus quos erudistis, et uniuersis que agitis pax. Illa uidelicet pax, que fecit utraque unum, et medium parietem macerie soluit, inimicitias in carne sua .

Audiui quod tonderent pastores tui, etc. Et hec per apostolos suos Iudeorum primatibus locutus est Dominus, Audiui quod docerent discipuli uestri populum,  qui iisdem nobiscum Scripture sacre pascuis utebantur. Nunquam eis molesti fuimus, sed quiete conuersati ad omnes, insuper etiam iugum suaue humilitatis, atque onus leue predicauimus: nec aliquando periit aliquid de doctrina uel actibus eorum: omni tempore nobiscum fuerunt in agnitione circumcisionis, id est, quo spiritualem circumcisionem, sicut et nos, in altissimis eloquiorum diuinorum uerbis agnouerunt. Ubi subintelligendum est, perire potuisse aliquid de substantiis eorum qui sine Dauid fuissent in Carmelo; id est, superuacuam in multis, neque ad salutem anime proficuam lectionem eorum qui, Scripturas legentes, Christum in Scripturis intelligere nescissent. Interrogate, inquit, innocentes quosque, ac ueraciter et scienter  humiles de uestra gente qualium est regnum celorum; et indicabunt uobis quod Euangelii gratia non est littere legis aduersaria, sed in utroque Testamento iustus ex fide uiuit.

Nunc ergo inueniant pueri gratiam in oculis tuis, etc. Quia, inquiunt, uos populum docetis, quod est intellectualem tondere gregem, curate ut etiam Christi discipuli predicantes, in uobis gratiam fidei et bone actionis inueniant. In luce enim gratie singulariter bona predicaturi uenimus, adeo nimirum bona, ut et regnum celorum inauditum mortalibus predicet; et ad hoc uniuersum genus conuocet hominum, a qua etiam bonitate precipua Euangelium Grece nomen accepit. Quodcunque obedientie fidelis inuenerit uestra uirtus, doctoribus saluti uestre seruire gaudentibus,  et de uestra stirpe progenito, ueraciter manu forti ac desiderabili Iesu Christo libenter impendite.

Respondens autem Nabal pueris Dauid, etc. Respondentes stulti principes Iudeorum predicantibus sibi Christi discipulis, aiebant: Nos Moysi discipuli sumus, hunc autem nescimus unde sit . Et increuerunt discipuli Iesu ad presumptionem docendi, ita ut a nullo ualeant superari, qui fugerant contemnendo legisperitos, multo se in scientia maiores. Tollemus ergo nos sancte dicta Scripture, nobis specialiter ad docendum commissa, que partim simpliciter legi et intelligi possunt; quod est, aquam bibi: partim diligentius tractari, ut sic intelligi ualeant, debent; quod est panem frangendo ac mandendo comedi.  Tollemus et facta patrum precedentium, que in auxilium uite ac uirtutis nostris auditoribus docendo preparauimus, et dabimus doctoribus, a nostra prorsus religione ac fide separatis, qui ad sui dogmatis sensus sancta uerba peruersi transfugerent.

Tunc Dauid ait uiris suis, Accingatur unusquisque gladio suo, etc. Potest quidem intelligi gladius Spiritus, quod est uerbum Dei; quo Mediator Dei et hominum, homo Christus iehsu , ad debellandos infideles accinctus sit, quoties uerbum Patris per Euangelium suum mundo patefecerit. Accincti et discipuli eius, cum et ipsi idem predicauerunt. Sed quia legitur in sequentibus: Abigail intercedente, prohibitus Dauid ne feriret impios. Nunquam autem rogat Ecclesia Christum, ne incredulis salubre sui  uerbi uulnus infligat. Melius intelligitur hoc in loco gladius uindicta excidii, que Iudeis post Domini passionem imminebat; quo nimirum gladio Dominus ipse, accincti et ministri uerbi illius, non ipsi utique penam peccatoribus irrogando, sed hanc peccatoribus, nisi peniterent, futuram predicendo. Cuius metu gladii occurrens Ecclesia Domino ultra annorum LX tempus eius ictum intercedendo suspendit.

Et secuti sunt Dauid quasi quadringenti uiri, etc. Secuti sunt Dominum ad officium predicandi quicunque prudentia, fortitudine, temperantia, et iustitia perfecti poterant inueniri. Porro alii caritatis gemine perfectione contenti, magis elegerunt cum acquisitis Christo proximis quiete uiuere, quam pro acquirendis aliis ad spiritualia bella precingi.

 Abigail autem uxori Nabal nuntiauit unus de pueris etc. Spernentibus uerbum fidei primatibus Iudeorum, nuntiauit unitas Christi discipulorum subiecte illis Synagoge, et dixit: Ecce misit iehsu Christus apostolos, nuntios uidelicet ueritatis, diuinis Scripturis instructos, ut benedictionem mandarent eternam maioribus nostris, et auersati sunt eos. Homines isti, id est, Christi apostoli, boni apostoli, boni satis fuerunt nobis, regnum celeste predicando; et non molesti, onera legis ceruicibus nostris ultra imponendo. Nec quidquam aliquando periit eorum que gessimus omni tempore quo in eorum quam docent sumus fide conuersati, in deserta a mundi illecebris, et quasi solitaria uita degentes. Omni, inquam, tempore, hoc est, siue legis adhuc ritibus obseruatis, seu reuelate  et predicate iam gratie celebratis mysteriis, quicunque se fidei Christi coniunxere, ab omni prorsus sunt perditione saluati. In auxilium docendi erant nobis, tam in obscuris Scripturarum inuestigandis, quam in apertis palam proferendis, omnibus diebus, quibus iuxta eorum sensum uere euangelicum nostros instituimus auditores.

Quamobrem considera et recogita quid facias, quoniam, etc. Exposui, inquit, quid utilitatis et gratie fides Christi habeat, et quanta duritia eidem principes nostri restiterint. Quamobrem considera et recogita, quo ordine declinata et uitata superborum malitia, qui noluere benedictionem, et prolongabitur ab eis, ipsa non solum iram eius effugere, sed et benedictionem hereditatis accipere merueris; quoniam  completa est malitia uindicte aduersus principes gentis tue, et aduersus ipsam gentem tuam; qui occisis olim lapidatisque prophetis, ad complendam sui peccati malitiam, in ipsum etiam singulariter manu fortem prophetarum Dominum manus mittere non timuerunt, et ipsi sunt filii diaboli, Barrabam pro Christo Saluatore sibi eligentes latronem; ita obdurati sensibus, ut nullius doctorum spiritualium dicta capere possint.

Festinauit igitur Abigail, et tulit ducentos panes, etc. Compuncta ad predicationem apostolorum, festinauit Synagoga reconciliari Christo, quem a principibus suis cognouit offensum, tulitque suos auditores per legis iam litteram imbutos; et imposuit super humiles  simplicesque uerbi euangelici dispensatores, quorum ministerio uel intercessione perueherentur ad Christum: super eos uidelicet qui dicere possent, Ut iumentum facti sumus apud te in terra, et nos semper tecum ; et: Nos stulti propter Christum . Ducenti etenim panes sunt hi qui per eiusdem fidei et actionis consortium, ita sibi sunt mutuo federe connexi, in tantum superne deuotionis igne confortati, ut nullatenus ab inuicem ualeant separari. Duo utres uini, qui gemine dilectionis uirtute debriati, mortificari carne, uiuificari autem Spiritu desiderant, et interius renouari de die in diem, ad percipiendum continendumque spiritualis gratie mustum. Quinque arietes cocti, quidquid in suis sensibus superbum, et contra infirmiores proximos,  quasi male cornutum deprehenderint, totum deuota Deo mortificatione compressum, congrue conpunctionis solent flamma decoquere. Quinque sata polente, qui memoratos corporis sensus spiritui subiugare, et humilitatis necessarie quasi mola norunt edomare; que uidelicet humiliatio uel contritio carnis, quia moderate, et nec minus nec plus iusto debet exerceri, bene polenta hec sato, que apud Hebreos certa mensura est, unum et dimidium habens modium, comprehensa describitur. Centum ligaturis uue passe signantur, qui continentia uirginali gaudentes, insuper indiuidue caritatis ad inuicem uinculis astringuntur, perfectissimamque angelice castitatis pulchritudinem etiam in carne positi degustant. Passa quippe uua a uite, que genuit  excisa, cum suo quo plena est uino, ad maioris gratie munus solet non contrita seruari; et uirginalis caro a communis Ecclesie conuictu arctiori continentie ferro secreta, dulcorem in se mature iam castitatis, quasi ad totius Ecclesie gratiam Domino dilecta complectitur. Centum sane, quia celestis et angelice perfectionis mysterium signet, late omnibus claret. Ducente caricarum masse sunt anime, que suauitatem sue spiritualis et perfecte societatis etiam proximis docendo impertiunt, ut duplicata uirtute duplicem mereantur et palmam. Que cuncta per Abigail in Dauid epulas missa sunt, cum diuersis per legis doctrinam imbutos uiros uirtutibus, Synagoga baptizandos, et Euangelii sacramentis instituendos  misit ad Christum.

Dixitque pueris suis: Precedite me, etc. Precesserant multi de Iudea uiritim uenientes ad fidem, secuta est post eos Synagoga. Prius namque dictum est: Dominus autem augebat qui salui fierent quotidie in id ipsum ; ac postmodum Ecclesia quidem per totam Iudeam et Galileam, et Samariam, habebat pacem, et edificabatur ambulans in timore Domini, et consolatione sancti Spiritus replebatur. Stultis autem principibus suis Synagoga credentium, ne eos ad peiora prouocaret, mysterium sue credulitatis indicare detrectauit.

Cum ergo ascendisset asinum, etc. Cum se Synagoga cunctis fateretur stulto eatenus sensui seruisse, at que ad initia fidei Christiane descenderet, que ab  infirmitate dominice incarnationis incipiens, ad diuinitatis agnoscende solet celsa perducere, Christus et discipuli eius descendebant in occursum eius, ut conatus eius predicando iuuantes, ab ipsis humanitatis eius, quibus imbueretur, mysteriis, ad Diuinitatis eam culmina summa subueherent.

Et ait Dauid: uere frustra seruaui, etc. Ait Dominus, longam superbientium Iudeorum stultitiam detestans: uere frustra tanto tempore dementibus mee gratie munera ceteris pre gentibus obtuli, et reddidere malum perfidie, persecutionis, et crucis, pro bono gratie quam dedi. Tollam ergo nefandos de terra, ut usque in mane uniuersalis iudicii, nullus de progenie peruersa dimittatur immunis. Quod ita dictum est, non ut Iudei omnes increduli ante diem  iudicii monstrentur esse morituri, sed ut digni per omnia morte et damnatione doceantur. Cui simile est quod, Core seditionem mouente in deserto, Dominus Moysi loquitur et Aaron, Separamini de medio congregationis huius, ut eos repente disperdam ; et tamen illis intercedentibus ac dicentibus, Fortissime Deus spirituum omnis carnis, num uno peccante contra omnes tua ira deseuiet? ira suspensa, et gratia est pietatis impensa. Sed et sequenti die, murmurante omni multitudine contra eos, Recedite, inquit, de medio eius multitudinis, etiam nunc delebo eos. Sed quod per iustum iudicium impios meruisse monstrauit, piis interuenientibus misericordia mutauit. Ita ergo et hoc loco Dominus sub typo Dauid, perfidi quid meruerint eos iudicare detrectat,  sicut sequentia lectionis huiusce spiritualiter intellecta monstrabunt. Nam sequitur:

Cum autem uidisset Abigail Dauid, festinauit et descendit de asino, etc. Cum cognouisset Synagoga Christum, immo ipsa cognita esset a Christo, festinauit renuntiare prisce sue conuersationi, que habebat Dei emulationem, sed non secundum scientiam; et humiliatione deuotissima terram se cineremque testata, dominice incarnationis cepit suppliciter adorare uestigia, uel pro se penitente, ut suscipiatur a Domino, uel pro sua gente ac principibus incredulis, ne corporaliter feriantur exorans, aperta iam confessione, et impios ad penam seruatos eternam, et Christi regnum perpetua in pace mansurum  contestans, seque ad hoc potius pertinere posse cunctis anime uotis obsecrans.

Ne ponat, oro, Dominus meus rex cor suum super uirum istum iniquum Nabal, etc. Pia humilitate commota synagoga credentium rogat Dominum, ne impios suos magistratus ac proceres ante punitionem extremi iudicii usque ad internecionem deleat, ut quos pro sue stultitia perfidie perennis exspectat interitus, his saltem ad modicum temporali gaudio liceat hac uoluptate perfrui; seipsam simul humiliter excusans, siue potius flebiliter accusans, quod et ipsa tam tarde cognouerit tanti boni precones, hoc est apostolos quos misit.

Quapropter suscipe benedictionem hanc, etc. Quoniam, inquit, impios iusto iudicio perituros esse non  latet, obsecro, eos quos pie conuersos tibi mancipandos, a te consecrandos, per te benedicendos obtuli, benigne suscipias, et tuis qui precessere famulis ecclesiastica societate committas.

Aufer iniquitatem famule tue, etc. Amplius, inquit, laua me ab iniustitia mea, et a delicto meo munda me . Absque ulla enim dubietate credo et confiteor, quia, compressis ac deuictis persequentium machinis, plebem tua fide consecratam Deus Pater longe lateque multiplicet, qui solus mundum a maligno principe saluare ac defendere sufficis.

Et cum benefecerit Dominus Domino meo, etc. Cum posuerit Deus Pater omnes inimicos tuos scabellum pedum tuorum, perpetuumque cum tuis electis intraueris in regnum; obsecro, me ad dexteram tui  throni statuens, eiusdem regni participem facere digneris.

Et ait Dauid ad Abigail: Benedictus Dominus Deus Isrel, etc. Credenti Synagoge gratiam Dominus ad Patris gloriam refert, benedicendum nobis eumdem semper laudandumque significans; ipsam quoque credentem, et in parte perfectionum etiam pro incredulis orantem, merita benedictione remunerat. Pariter ostendens, quam gratam ducat orationem, que pro aduersariis beneuola mente fundatur.

Suscepit ergo Dauid de manu eius omnia que attulerat ei, etc. Suscepit Dominus deuotionem omnium credentium, quam manus, id est, operatio Synagoge predicantis de suis ei filiis attulerat; monuitque benignus, ut post acceptam ab eo pacis superne gratiam,  ad conscientiam rediret, et qualiter sibi uiuendum esset, sedula mente dignosceret.

uenit autem Abigail ad Nabal, et ecce erat ei conuiuium in domo eius, etc. Post ostensum Domino sue deuotionis affectum, Synagoga credentium uenit uidere uitam mentemque non credentium, si forte posset et eos ad fidem uocare: quos ubi legalium uictimarum epulis saturos, genus se regale pre ceteris gentibus esse gaudentes, et, quod est grauius, contra uerbum Euangelii insana quasi ebrietate uidit inflatos, tacuit aliquandiu sceleris admissi periculum, donec et ipsa Spiritus sancti luce magis magisque confirmata, liberior ad arguendum procederet, et ipsi coruscante palam Christi gloria euidentius ex tempore piaculum, quod in eum commiserant,  agnoscerent, agnoscentes dolerent, dolentes abluerent. uerum illi agnoscentes reatum suum, non hoc penitendo abluere, sed superbiendo maluerunt augere. Nam et ipsi apostoli, et quotquot resipiscebant a laqueis diaboli, ad Abigail, id est, Patris exsultationis personam, uel comites, uel dona pertinere non dubitantur.

Cumque pertransissent decem dies, etc. Mortem Nabal non aliud melius quam exterminium regni Iudeorum superbissimi, euersionem templi, et cessationem obseruationum legalium possumus intelligere. Denique pertransitis decem diebus factum est, quod ad consummationem legis, que in decalogo data est, pertinere nemo est qui dubitet.

 Misit ergo Dauid et locutus est ad Abigail, etc. Misit Dominus predicatores, ut perditis Romanorum gladio cum suis sequacibus perfidis Synagoge primatibus, ipsam in his qui remansere reliquiis, ad spirituales eius nuptias inuitarent.

Que consurgens adorauit prona in terram, etc. Consurgens ad exercitium boni operis synagoga tunc temporis credentium, primum dat sue credulitatis indicium, Christum adorare ut Deum; dehinc promittit se humillimo famulatu opera seruorum eius terrena sorde polluta, et primo baptismatis unda, et post intercessionis exhortationisque sue gratissimo fonte diluere. Iuxta quod ipse lotis eius uestigiis insinuat: Quanto magis, inquiens, uos debetis alter alterius lauare pedes .

 Et ascendit super asinum, etc. Secuta nuntios uerbi dominici synagoga fidelis, quo plus appropiat donis ei percipiendis, eo certius suam stultitiam, tarditatem, et immunditiam cognoscit. Quod etiam de unaquaque anima fideli recte potest intelligi, que ascenso asino etiam quinque puellas secum ducat ad Dauid; cum cognita sua naturali pigritia et hebetudine, quidquid uidendo, audiendo, gustando, olfaciendo, tangendo agere ualet, totum hoc in implendis auctoribus sui preceptis impendere gaudet. Aliter, ueniens ad Dauid Abigail, quinque puellas habet comites; quia copulanda Christi mysteriis Synagoga, non alias quam legis, que quinque libris scripta est, ritibus imbutas secum animas ducit. Quod si quis dubitat, post illatam a uespasiano et Tito Iudeis necem,  Ecclesiam ex eorum numero fuisse collectam, legat historiam ecclesiasticam, et inueniet, completo Hierosolymorum excidio, Christianos illo accolas, maxime de circumcisione, qui Romanorum ensem Domino reuelante fugerant, continuo redisse; ibique per annos amplius sexaginta usque ad supremam, que sub Adriano facta est, eiusdem gentis euersionem, non defuisse de Iudeis, qui fideliter in Ecclesia Domino seruirent, ita ut illo omni tempore non aliunde Hierosolymis episcopi, quam de circumcisione sint electi. Igitur Abigail, Synagoge fidelis typum tenens, non uniuscuiuslibet temporis solum personas signat, sed aliquando eos qui Domino in carne constituto credere ceperunt; aliquando eos qui post eius ascensionem ad predicationem apostolorum  penitentiam egerunt; aliquando eos qui de horum numero etiam, usque ad officium predicandi peruenire potuerunt; aliquando eos qui post occisos, uenditos, dispersos Christi et Ecclesie persecutores, ad fidem uenerunt. Qui quoniam omnes unum Dominum, unam fidem, unum baptisma, unum Deum et Patrem habere didicerunt, recte omnes eadem Abigail significat, mulier prudentissima et speciosa, cuius uocabulum in Patris exsultationem transfertur; illam nimirum significans, quam assistentem a dextris suis in uestitu deaurato, id est, in operibus caritatis gloria prefulgidis, idem Pater exsultans affatur: Audi, inquiens, filia, et uide, et inclina aurem tuam, et obliuiscere populum tuum, et domum patris  tui, quoniam concupiuit Rex speciem tuam .

Sed et Achinem accepit Dauid de Iezrahel, etc. Achinem fratris decor, Iezrahel interpretatur semen Dei. Non solum ergo de synagoga Iudeorum Dominus, quos sibi interno amore coniungeret, elegit, sed et de gentibus populum suis sacramentis imbuendum, sua dilectione confirmandum propitiatus assumpsit. Qui fratris decor recte uocatur, in quantum sui redemptoris gloriam, non autem suam querere delectatur. Ipse enim frater noster fieri dignatus est, uel propter humanitatem nature nostre similem quam assumpsit; uel quia, quotquot receperunt eum, dedit eis potestatem filios Dei fieri . Denique in Canticis canticorum, et ipse Dominus frater  Ecclesie propter unius eiusdemque nature consortium, et ipsa soror appellatur illius; unde est illud: uulnerasti cor meum, soror mea sponsa, uulnerasti cor meum . Et illa in antiquis fidelibus incarnationem eius desideranter exspectans: Quis mihi det te, inquit, fratrem meum, sugentem ubera matris mee, ut inueniam te foris, et deosculer ? id est, in hominis habitu te uidere merear et alloqui, quem inuisibili natura deitatis semper credere, diligere, adorare consueui. Qui fratris decor pulcherrime de Iezrahel, id est, de semine Dei originem duxisse perhibetur, illo nimirum semine, quod exiit seminare, qui seminat , hoc est uerbo fidei; quod postquam per seipsum Iudeis  commisit, etiam exteris gentibus per apostolos suos Dominus euangelizare curauit; ut, iuxta Euangelii parabolam, fieret unum ouile et unus pastor .

Saul autem dedit Michol filiam suam uxorem Dauid, etc. Phalti saluator meus, Lais leo, uel sibi metuit, Gallim transmigrantes dicuntur. Principes et magistri Iudeorum, postquam gentiles Christo credere uiderunt, subtraxerunt subditam sibi Synagoge plebem ab eo, docueruntque credere potius Antichristo, quem suum quasi saluatorem prestolantur in fine futurum, filium utique diaboli, qui factus est ut nullum timeret, et circumiit tanquam leo rugiens Ecclesiam, querens quem deuoret ; et est de numero immundorum spirituum, qui et olim ipsi  de celis transmigrauerunt ad tartara, et suos quotidie sequaces de uirtutibus ad uitia, de malis ad peiora transmigrare non cessant.



CAPUT u. Zipheis prodentibus Saul descendit contra Dauid, qui eius castra nocte descendens, dormientibus cunctis, et hastam et scyphum aque tollit, eumque excitatum ad confessionem sui prouocat erroris et culpe.

 Et uenerunt Ziphei ad Saul in Gabaa, etc., usque ad id quod scriptum est: Saul reuersus est in domum suam. Hec lectio docet Iudeam pro culpa perfidie, quam erga Dominum exercuerat, regnum quod uel in celis ab eo accipiendum sperare, uel in terris ab eo acceptum seruare debebat, amisisse; sed et in totum obseruantiam ceremoniarum  perdidisse legalium, qua, si credere Christo uoluisset, in spiritualem mutata intellectum, et ipsa spiritualis spiritualiter custodire ualet; attamen ipsi, si uel sero conuerti, et penitentiam agere consenserit, promissum a Domino regnum celeste concedi. Ziphei, qui interpretantur florentes, Iudeorum doctores exprimunt, de flore, et quidem odorifero, id est, rudimentis legalis scientie gloriantes, sed fructum iustitie fidei prorsus ignorantes. Saul, qui dicitur expetitus, regnum eorum, quod sibi a Domino petierunt, typice denuntiat. Gabaa ciuitas eius, que transfertur in collem, superbam regni eiusdem extollentiam demonstrat. Achila, que interpretatur suscipiens eam, constantiam eorum qui fidem Christi in Iudea, pia mente suscepere, designat. uenerunt  igitur, Dauid habitante in deserto, Ziphei ad Saul in Gabaa, dicentes: Ecce Dauid absconditus est in colle Achile, que est ex aduerso solitudinis: de hac infra scribitur, quia fuerit ex aduerso solitudinis in uia. ueniebant, Domino predicante in Iudea, scribe et Pharisei hypocrite, dicentes sue regie potestati superbia tumide, ut hanc ad inuidiam excitarent, absconditam Iesu dilectionem in corde turbe, que fidem eius susceperit, Christum regem eum uenisse credens in mundo; de qua bene dicitur: Que est ex aduerso solitudinis in uia. Ciuitas quippe, in cuius colle Dauid absconditur, ex aduerso solitudinis sit posita, cum caterua iustorum Christo hospite beata, terrenorum desideriorum uitare tumultus, et ab illecebris secularibus solitariam se  reddere curat. Et hec est unica uia ad percipiendam hanc perfectissimam mentis solitudinem, in altitudine, quasi colle mentis eiusdem aduentum Christi suscipi, illum uidelicet de quo ipse dicit: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus .

Et surrexit Saul, et descendit in desertum Ziph, etc. Gabaa Achile, non Gabaa ciuitatem Saulis, sed collem Achile, qui Hebraice Gabaa uocatur, intellige. Incitantibus ergo doctoribus peruersis, commotum est regnum Iudeorum ad persequendum Dominum, habens in exercitu impietatis eos qui contra fidem, spem, et caritatem dimicaturi, quasi triplici acie,  infidelitatis, desperationis, et odii procederent ad bellum. Quo armatum milite castra iniquitatis in medio turbe, que Christum corde susceperat, metari festinabat, si forte posset eum uel corporaliter inuentum exstinguere, uel spiritualiter a fidelium eius amore repellere. Dauid ergo habitante in deserto, Saul post eum uenit in desertum; quia suscepto habitatore Christo in corde illorum qui mundum deserere studebant, statim aderat persecutio, que probaret credentes, et illato agone occasionem promerende tribueret palme. Quod ipsum et hodie et cunctis Ecclesie temporibus fieri non desinit. Sed ueniente post se Saul, Dauid quid fecerit uideamus.

Et surrexit Dauid, et uenit ad locum ubi erat Saul. Persequentibus se Iudeis Dominus non reliquit prouinciam,  non abstulit beneficia disposita, sed semper docebat in synagoga et in templo, quo omnes conuenerant, et curabat languidos eorum .

Et ait Dauid ad Achimelech Hetheum, etc. Multi, predicante in carne Domino, de gentibus, multi de Iudeis confluebant ad fidem, sed ipse primos sui uerbi ministros, quibus castra regni persecutoris deturbaret ac deuinceret, de Iudeis, qui ei arctiori dilectione simul et sacramentorum perceptione adherebant, elegit. Achimelech quippe Hetheus, qui interpretatur Frater meus rex abscisus, natione quidem populum gentium, nomine autem et fide eumdem ab idololatrie ritibus abscisum, et Christi regno coniunctum atque adunatum demonstrat. Porro Abisai filius Saruie frater Ioab, id est, patris mei  incensum, filius angustie, frater inimici, electos de Iudeis discipulos Christi dilectione feruentes, filios penitentie, fratres secundum naturam populi persecutoris figurate designat.

uenerunt ergo Dauid et Abisai ad populum nocte, etc. uenit Dominus et discipuli eius ad uisitandum populum, qui sedebat in tenebris et in umbra mortis, et inuenit regnum eius cognatione tota in imis deprimi, et ceco sopore torpens, omnia uirtutum munimina, quibus contra hostes spirituales armari debuerat, in desideriis uixisse terrenis, sed et doctores simul omnes et auditores eadem cum principibus desidie peste languescere.

Dixitque Abisai ad Dauid: Conclusit Deus hodie inimicum tuum, etc. Intellexerunt discipuli spirituali  iam fide prediti, omnia a Patre tradita in manus Saluatoris; sed carnali adhuc ignorantia prepediti, putabant ab eo querendum superbos et contemptores uerbi illius igne celitus misso deuorari. Quos ille confestim ab hac intentione reuocans, patientiam potius habendam esse decreuit, dicens: Quia Filius hominis non uenit animas perdere, sed saluare . Sane quod Dauid adiungit:

Quis enim extendit manum suam in Christum Domini? etc., iuxta ceptam quidem expositionem demonstrat, neminem sacrilegii scelere immunem, qui Iudaici populi regnum specialiter ei a Domino datum, et oleo sancto consecratum, irrumpere, ciuitatemque ac templum diuino cultui dedicatum, abiecto  Dei timore profanare tentaret. uerum iuxta supplicem dicentis sensum, docet quanta reuerentia sit diuinis adhibenda sacramentis, quamuis per malorum manum dispensatis; quantus personis sacri altaris officio mancipatis honor impendendus, quantum ab harum lesione quamlibet male uiuentium, propter insigne gradus sit cuiuslibet temperanda presumptio, cum ipse exsul, innocens, ab interfectione se iniustissime persequentis, propter solum sancte unctionis oleum quod in figuram Christi uel nominis uel regni non seruaturus acceperat, et militem suum precepto, et seipsum diuino timore compescuerit. Cauendum ergo, ne episcoporum, presbyterorum, diaconorum, famam passim lacerare et attaminare presumamus.

 Nunc igitur tolle hastam que est ad caput eius, etc. Hasta uel ipsam regni potentiam, uel arma uirtutum spiritualium, quibus regnum iuuari poterat, insinuat. Potest autem et de terreno quod habebant, et de celesti regno quod sperabant, quicunque de illis hoc sperare nouerant, accipi. Quod utrumque perfidis merito constat ablatum. Scyphus autem aque, carnalium obseruatio typorum; que ad comparationem euangelice perfectionis, quasi scyphus aque ad calicem uini est, non inconuenienter accipitur; unde et supra Nabal poscenti Dauid aquas, dare contempsit. Abigail etiam uinum dedit, quia populus infidelium legis uel litteram Christo ascribere renuit; fidelis autem quisque et ad ipsum cuncta referenda, et hec spirituali sapore plena feruere cognoscit. Hasta  igitur et scyphus aque Saulis aufertur, cum Iudeis ob reatum perfidie regnum omne simul, et litteralis custodia legis adimitur. Quod quidem per Abisai Dauid iubente fit; cum iubente Domino apostolorum quisque Euangelii iura predicans, uetera omnia docet esse transitura. Quod autem sublata hasta et scypho Dauid adiunxit, dicens, Et abeamus; significat abiturum a Iudeis Christum, et ad gentes saluandas cum predicatoribus suis fuisse transiturum. Quod et ipse uenturus ad passionem eodem pene uerbo pronuntians ait: Surgite, eamus hinc.

Et non erat quisquam qui uideret et intelligeret, etc. Non erat quisquam in parte reproborum qui, Domino uel apostolis eius predicantibus futuram Iudee desolationem, et statum eius antiquum eradendum  de terra, uel preterita sua facinora, uel futuram intelligens damnationem, euigilaret ad penitendum; sed omni in impietate perdurarunt, quia Dominus, exigentibus meritis precedentibus, excecauit sensus eorum. Aliter, sopor Domini irruit super eos, id est, grauior solito, quem Dominus eis specialiter ob aduentum Dauid immisit, non sinens eos expergefieri, donec ipse rediens abiisset.

Cumque transisset Dauid ex aduerso, etc. Cum transisset iehsu de hoc mundo ad Patrem, et in altitudine regni paterni imperturbabilis maneret, longe nimirum segregatus ab aspectu mortalium, essetque grandis distantia inter eum qui immortalis uictor mortis, in carne Deus ad dexteram Patris sederet,  et eos qui in hoc mundo mortales miseri et impii contra ipsum certare laborarent; clamabat per apostolos suos predicando ad populum Isrel, et ad legisperitos eius, eosque de somno sui noxii torporis exsurgere, et sibi credendo respondere cogebat. Abner quippe, qui interpretatur Patris lucerna, eos qui populo ueritatis lucem tunc temporis ministrare debuerant, ostendit. Pater eius Ner, qui lucerna uertitur, horum magistros qui in luce legalis scientie spiritualiter accendenda, et illis ac populo pandenda precesserunt, typice designat.

Et respondens Abner, ait: Quis es tu qui clamas? etc. Responderunt Pharisei et scribe, non se nosse discipulos Iesu, qui clamarent docendo  populum, et inquietarent regnum Iudeorum, quasi fuso Christi sanguine reum. Et uultis, inquiunt, inducere super nos sanguinem hominis istius?

Et ait Dauid ad Abner: Nunquid non uir tu es? etc. Dicunt apostoli, Nunquid non uos scribe estis legis periti, principes sacerdotum et Pharisei, gradu pariter et scientia populo precellentes? quare non custodistis immutilatum uestre gentis imperium, perfecti operis simul et doctrine insistendo uigiliis?

Ingressus est enim unus de turba, ut interficeret regem dominum tuum. Iuxta litteram de Abisai dicitur, qui ea mente castra intrauit, ut si quomodo posset regem interficere [a 1Kb] . Iuxta allegoriam de apostolis intelligitur, qui perditionem regni nefandi propter peccata futuram, sedula contestatione predicebant.

 Nunc ergo uide ubi sit hasta regis, etc. uidete, inquiunt, nunc ubi sit imperii uestri sceptrum, quod et in terris amisistis, et in celis sperare desiuistis; ubi umbratica legis obseruatio, quam toto ex animo sitistis, in qua uestrorum manus actuum ab omni peccatorum sorde lauari potuisse iactastis. Omnia pariter, quia Christum perdidisti, et ipsum templum abiit. Que quidem omnia, etsi apostolorum temporibus necdum completa, maxima tamen ex parte cepta et ante ipsorum tempora et ipsis adhuc superstitibus, qui historiam ueterum legerit, inueniet. Denique Herodes maior, et filii eius, inter innumeras quas Iudeis intulere calamitates, etiam sacerdotibus uestem sanctam eripuere, neque eis unquam in hac ministrandi concessere licentiam;  uicem pontificatus, rescisso ordine legali, ad libitum suum mutauerunt. Pilatus templum, secreto noctis imagines Cesaris introducendo, polluit, secutus impietatem Herodis, qui hoc prius, aquilam auream in eo statuendo, profanauit, et iuuenes qui hanc causa religionis eiicere tentabant, flammis exuri mandauit. Caius et ipsum templum et omnes eorum synagogas profanari sacrificiis gentilium, ac repleri statuis simulacrisque imperauit, seque ibi ut Deum coli precepit. Hec quidem de religionis, ceterum de regni deterioratione, donec penitus periret, dicere nullus est finis.

Cognouit autem Saul uocem Dauid, etc. Cognita Saul uoce Dauid, et eius humilitate, innocentia,  et iustitia permotus, peccasse se, neque ultra in eum peccaturum esse confitetur, et promittit, eumque iam reuerti precipit. Cognita multi ex principibus Iudeorum per apostolorum exhortationem uoce Christi, penitentiam agentes se peccasse confessi sunt, et eum per gratiam uenie ad sua corda, que ob perfidiam deseruerat, reuerti multis lacrymis ac magnis precibus implorant.

Si Dominus incitat te aduersum me, etc. Si Dei, inquit, Spiritu ductus me persequeris, necesse est, ut diuinam mihi pietatem sacrificiis et precibus placem; sin autem non Domini nutu, sed contra uoluntatem eius, hominum nequam deceptione deprauatus, tantisper aduersus insontem seuiendum  putasti; certum est eos maledictione dignos in diuino examine teneri, qui me malis suasionibus ab eius tabernaculo et terra sancta repulsum, inter idololatras, quos maxime detestor, uitam ducere cogunt. Et si hec ex hominibus, ut dixi, flamma persecutionis exarsit, iustum est per omnia, ut non meus ab impiis effundatur sanguis, quem manus persequentium hactenus iniuste querere non cessauit. Iuxta intellectum uero mysticum, membrorum Christi, id est fidelium eius uox est, qui prauorum persecutione correpti, diligenter sua corda discutere solent. Et si pro peccatis suis sibi a Domino per tales penam castigationis irrogari cognoscunt, confestim ipsi hec compunctionis debite sacrificiis expurgare contendunt. Si autem se iniuste pati iniurias aut mortes  ab impiis, ut a uia ueritatis uocentur, aspiciunt, illos quidem qui hec agunt, eterna a Domino maledictione plectendos intelligunt; quia fideles Christi ab hereditate catholice fidei usque ad idololatriam gentilitatis uel hereseos cuiuslibet deflectere uoluerint. Si autem qui hec innoxii patiuntur, ab omni morte et corruptione saluandos a Domino, imo etiam patientie sue palmam percepturos esse letantur. Possumus et ex apostolorum persona ad Iudeos persecutores ita dictum accipere: Si Dominus incitat uos ad persequendum nos, placetur ira eius orationibus nostris; si autem, quod magis uerum est, filii hominum, maledicti sunt apud Dominum, qui nos diuina predicantes eiecerunt, ut non habitemus in Iudea et in Hierosolymis; dixeruntque, Recedite; et quia Iesum  Deum creditis, huic potius inter gentes, que deos alienos colere solent seruite.

Et ait Saul: Peccaui, etc. Duas sui exsulatus causas proponenti Dauid, et que sit uera inquirenti a Saule, Saul ipse sui conscius animi respondit, non se Domini incitamento, sed sua dictante stultitia eum fuisse persecutum; sed iam nunc eum domum reuerti precatur, nil a se mali ultra passurum. Et Iudeorum multi, confessis suis sceleribus, Dominum, quem infidelitate pepulerant, fide ad se reuocare curarunt.

Et respondens Dauid ait: Ecce hasta regis transeat unus de pueris, etc. Respondens Dominus per doctores suos penitentibus Iudeis, et a persequendi facinore  conuersis: Ecce, inquit, penes me est uestri regni potestas, transeat unitas fidelium in infidelia corda superborum, et promissi uobis olim regni celestis spiritualia uelox arma reportet. Quod et apostolorum temporibus non parua ex parte completum, et Elie predicantis ac reducentis cor patrum in filios, plenius complendum restare temporibus. Tacet et de scypho aque tollendo; quia legis umbram Dominus non docet ultra seruandam. Meminit proditionis Zipheorum titulus psalmi LIII, qui tamen ad superiorem magis proditionem respicere uidetur, eo quod ibi iuxta modum tituli dicatur: Nonne Dauid absconditus est apud nos? Hic autem aliter. Ecce Dauid absconditus est in colle Achile.



CAPUT uI Dauid cum sexcentis suis uenit ad Achis, et accepta mansione in Siceleg, uicinos solitudinis incolas uastat.


 Et ait Dauid in corde suo: Aliquando incidam uno die in manus Saul, etc., usque ad id quod ait Achis de Dauid: Multa mala operatus est contra populum suum Isrel, etc. Hec lectio presentem Ecclesie statum, quo post longa martyrum certamina, pace in gentibus, quantum inter homines continua gaudet, insinuat. Ait Dauid in corde suo: Aliquando incidam uno die in manus Saul; nonne melius est ut fugiam, et saluer in terra Philisthinorum? et cetera. Ait Dominus in sapientia sua, in  qua omnia facit et disponit: Ecce Ecclesiam sanctorum, membra uidelicet mea, persequuntur Iudei, neque semel accensam seuiendi unquam mitigare rabiem norunt; ne ergo repentino incursu subuertant eius statum, tollantque de medio, melius est ut, me semper duce potita, ad gentes saluandas secedat; quarum latitudine in eius fidem et amorem conuersa desperent insani posse se eius delere constantiam; cessentque etiam in Iudea minis cedibusque persequi, quam in gentibus uiderint gratia celesti coruscam.

Et surrexit Dauid, et abiit ipse, etc. Relinquit Dominus sedem, quam in corde Iudeorum antiquitus habere solebat, et abiit ad gentes sue fidei acquirendas ipse et ministri sermonis illius, senario et  centenario numero insignes, id est, perfecte operationi impresentiarum intenti, et celestium spe indubia, in futura mente suspensi.

Et habitauit Dauid cum Achis in Geth, etc. Geth, que in torcular uertitur, pressuras et tribulationes, quibus in hac uita fides Ecclesie probatur, insinuat; quod etiam Psalmi, qui pro torcularibus intitulantur, declarant. Achis, qui dicitur Frater uir, populum gentium qui in Christum credendo frater eius esse per gratiam, et uiriliter agere gaudet, significat. Pater enim Maoch, qui in euiratum transfertur, hoc est, uirili actione, mente et uirtute priuatum, priorum temporum gentiles, qui idolis seruientes, a uirtutis opere simul et mercede uacui permansere, demonstrat.  Habitauit ergo Dominus inter gentes primo in persecutionibus pressurisque quam maximis, donec et ipse fidem eius suscipere nossent; ipse et apostoli eius: pastor quisque, cum subiecta sibi quam gubernat et erudiebat [Forte erudit] Ecclesia; Christus ipse geminarum unus pastor ouium, et earum uidelicet quas de gentibus adduxit, et earum quas de Iudeis in die caliginis nubisque dispersas ipse inter gentes seruare et pascere non cessat. Possunt etiam due uxores Dauid, anime fidelium caste, que in duarum conuersatione uitarum, actiue scilicet et contemplatiue, Christo adherent, intelligi. Achinem Iezrahelites, id est fratris mei decor, a semine Dei originem ducens, ipsa sit cuius illuminati mentis oculi Regem in decore suo uidere totis uiribus ardeant. Abigail  uero, id est, Patris mei exsultatio; uxor Nabal Carmeli, id est, stulti, mollis, ea intelligatur, super quam nuper a doctoris stulti blanditiis per penitentiam saluatam, gaudium ita cum angelis habeat Pater in celis, quam super nonaginta nouem iustis qui non indigent penitentia.

Et non addidit Saul ultra ut quereret eum. Presens Ecclesie tempus significat; cum hanc Iudei glorificatam in gentibus, et regum quoque secularium fauore tutam, quamuis odisse non cessant, spem tamen omnem et intentionem eam superandi funditus amiserunt.

Dixit autem Dauid ad Achis: Si inueni gratiam in oculis tuis, etc. Dixit Dominus per discipulos suos ad populum gentium: Si tibi doctrina ueritatis, quam  predico, et uita quam promitto, placet, detur meis sermonibus humile cor audientium in unitate firma fidelium, ubi habitem per gratiam Spiritus sancti.

Dedit itaque ei Achis in die illa Siceleg, etc. Siceleg interpretatur defecatio uocis adducte; defecare autem uocem, est uocem ad se usque perductam, sollicita discretione, qui sermo ueritatem, qui fallaciam redoleat, inquirere. Dederunt ergo credentes ex gentibus ad dedicandam Christo mansionem suam, que intelligitur Ecclesia, illarum cateruas animarum, que uenientes ad se predicantium uoces ex ratione discernere, et puritatem apostolice uocis a fece philosophice uel pagane uocis nouerant secernere. Propter quam causam talium cetus animarum gentilium ceremoniis ereptus, factus est in perpetuum apostolorum  iuri subiectus. Quem sensum, ni fallor, et Antiquitatum Iosephi iuuat historia , que dicit: »Cui dedit rex quemdam uicum Siceleg nuncupatum. Quem uicum ita dilexit, ut cum regnasset Dauid, eum ipse et eius pueri tanquam possessionem propriam honorarent.«

Fuit autem numerus dierum quibus habitauit Dauid in regione Philisthinorum, etc. Fuit, est, et erit tempus mansionis Christi in Ecclesia gentium, donec quatuor mundi plagas omnimoda celestis sue gratie luce perfundat, donec Euangelii fulgur, quod quatuor librorum unanima uarietate continetur, credulis gentium cordibus infundat. Et nota quod Dauid ueniens ad Philistheos, in Geth incipit habitare;  sed citius, permittente Achis, in Siceleg diuertit: quia ueniens ad gentes in discipulis Christus, prius torculari pressurarum calcatus ab infidelibus, tandem post plures expressas martyrum uuas, imbuendos eos qui inter fecem uinumque cauponum intellectualium, id est, docentium sensus diuersos diiudicare nossent, adiit.

Et ascendit Dauid et uiri eius, etc. Sur saxum, Aegyptus sonat tenebras. Proficiebat ergo instantibus Christi discipulis Ecclesia, et eripiebat animas a paganis ritibus, que non noui, sed antiqui hominis exempla sectantes, terrenis desideriis inheserant, euntibus cunctis ad duritiam cordis, et peruenientibus usque ad terram tenebrosam, et opertam mortis caligine, terram miserie tenebrarum, ubi umbra  mortis, et nullus ordo, et sempiternus horror inhabitat.

Et percutiebat Dauid omnem terram, etc. Percutit Dominus gladio uerbi sui quidquid incredulis infimum terrenumque repererit; nec quemquam eorum qui fidem uere percipiunt, uel spiritu uel carne ulterius in pristina conuersatione uiuere permittit, sed omnes ueridica confessione facit cum Apostolo dicere: uiuo autem iam non ego, uiuit uero in me Christus .

Tollensque oues et boues, etc. Tollens sibi de gentibus Christus diuersorum morum animas, ad unitatem omnes precedentis in ipso Ecclesie congregare festinat.

Dicebat autem ei Achis: In quem irruisti hodie?  etc. Quamuis fallere uideatur, ad litteram, qui contra Palestinos insurgens, eorumque prouinciam non longe positam deuastans, suscitanti eorum regi contra suam gentem se irruisse dicebat: non tamen fallit figura sermonis, quia dum gentes ad fidem protrahit, contra manifestam feruentemque Iudeorum blasphemiam Christus irruit. Ipsius enim iusto iudicio cecitas ex parte contigit in Isrel, donec plenitudo gentium intraret, et sic omnis Isrel saluus fieret : dum ergo gentes adducit, contra Iudeam irruit, qui non paucos bone oliue ramos propter superbiam fregit, ut oleastrum inserens, participem bone radicis et pinguedinis efficeret oliue. Et bene irruere dicitur, quia Qui ceciderit, inquit, super lapidem  istum, confringetur; super quem uero ceciderit, conteret eum .

uirum et mulierem non uiuificabat Dauid, etc. Conuersos quosque ad se Christus peccatis uiuere uetat. Iuxta quod primo Ecclesie sue magistro ostendens, immundorum cordium cateruis imperat, dicens: Surge, Petre, occide et manduca . Et Paulus docet, mortuos quidem non esse peccato, uiuentes autem Deo in Christo Iesu . Sed neque hoc tempore credentes martyria pro suo nomine ab impiis, mortesque subire precipit.

Dicens, Ne forte loquantur, etc. Idcirco non uiuificabat, ne loquerentur aduersum se. Aduersus doctorem namque suum testimonium dat auditor, qui minus perfecte se uel credendo uel operando eruditum,  minus ab improba siue actione seu cogitatione probat exstinctum.

Credidit ergo Achis Dauid, etc. Credit Christo uniuersa fraternitas gentium, dicens quia populum, in quo natus est, infidelitatis causa deseruit; totque bone oliue ramos ob infidelitatem, ut ipsa credendo inserer deiecit, et igni comburendos iniecit. Erit utique mihi iam credenti, speranti, amanti, uite eterne debitor; ut sine quo nichil possum facere, et in presenti pignus Spiritus, et in futuro mihi sempiternam protectionis sue gratiam ministret. De qua seruitute perpetua fidelibus seruis a Deo Domino impensa, dicit ipse Dominus: Amen dico uobis, precinget se, et faciet illos discumbere, et transiens ministrabit illis .



CAPUT uII. Congregatis aduersus se Philistheis, Saul per pythonissam in Endor Samuel suscitati oraculum querit et que sibi suisque sint aduersa superuentura cognoscit.


 Factum est in diebus illis, etc., usque ad id quod scriptum est: Qui cum comedissent, etc. Hec lectio significat, Iudeos propter completum in Christo prophetie totius ministerium, post confirmatam gentium fidem, contraque eorum pariter et hereticorum perfidiam spiritualiter erectam, non iam nunc Ecclesiam Domini saluandos, sed perituros synagogam frequentare Satane; nec factam Christi in carne dispensationem, sed futurum Antichristi sperare et credere regnum. In qua primo notandum, non easdem res uel personas eamdem semper tenere  significantiam; sed et aliquando per bonos mala, sicut etiam per malos bona posse figurari. Philisthiim namque, qui pene semper in malo poni consueuerunt, hoc loco, quia Dauid secum habent, credentes ex gentibus signant. At contra, Isrel populus Dei, quia hunc a se persequendo expulerat, uel Iudeorum presentis eui perfidiam uel hereticorum nequitiam figurate denuntiat. Et e contra Isrel Philisthiim congregatis agminibus preparantur ad bellum, cum congregatis doctorum conciliis, credentes ex gentibus, uel hereticorum uersutiam, uel perfidiam Iudeorum, ut aut ex toto corrigantur, aut minus contra bonos ualeant disputando, superare proponunt. Quod si cui uidetur absurdum per Philistheos  infideles fideles debere figurari, tantumque gentilium eos putat pretendere typum; sciat et ipsos gentiles multorum cultores deorum, contra Iudeos pariter et hereticos, quia et hi unius ueri Dei cultu, et illi Christi nomine glorientur, solere preliari; certissime tamen intelligens, quod Achis, qui interpretatur frater uir, qui Dauid exsulantem benigne suscipit, qui locum ad manendum tribuit, qui tantum eius uirtuti et amicitie fidit, ut eum secum ad certamen postulet, egredi fideles ex gentibus signet. Denique sequitur:

Dixitque Achis ad Dauid: Sciens nunc scito, etc. Quod est aperte catholicos quosque cum errantes increpando, uel ratiocinando, uel Scripture uerba memorando expugnare proponunt, Domino dicere:  Deus, tu scis insipientiam nostram et infirmitatem , quia sine te nichil possumus facere, tu nobis certantibus auxilium prebe, tui nobis sancti opem sue intercessionis impendant; et quicunque de eis sanctas te auctore condidere Scripturas, spiritualis scientie nobis arcana, quibus carnales deuincamus, adhibeant.

Dixitque Dauid ad Achis: Nunc scies, etc. Patet iuxta litteram, quia promittente Dauid auxilium regi, promittit et ipse custodem capitis sui, siue in belli certamine, seu post uictoriam, se eum esse facturum. uerum iuxta sensum spiritualem, caput fratrum fortium, et uiriliter agentium, Christus est. Quibus, ipso dicente, Et ecce ego uobiscum sum omnibus diebus usque ad consummationem seculi ; respondent illi: Et nos custodem regentis nos gratie tue, qua permaneas in nobis, nullum preter te ipsum habendum esse didicimus, non solum cunctis huius seculi diebus, sed et in futuro, ubi melior est dies unus in atriis tuis super millia .

Samuel autem mortuus est, etc. Hoc biennio ante occisionem Saulis Iosephus factum narrat, ita scribens : »Regnauit itaque Saul, Samuel quidem uiuente annis decem et octo, moriente autem alios duos.« Et quidem superius in ordine historie iisdem pene uerbis mors Samuel et sepultura describitur; sed hic ideo recapitulatur, ut qua instante necessitate Saul pythonissam querendam putarit, legentibus ad memoriam reuocetur. uerum  mystice mors Samuel cessationem, passo Domino, legalium figurarum, simul et prophetarum, que eius incarnationem futuram precinerent, indicat. Planctus Isrel, quia non absque dolore permaximo, carnales a ueteribus Domini institutis possent auelli, denuntiat. Credo omnis Isrel, qui uidere potuit desolationem templi Hierosolymorum, et terre repromissionis, que et ipsa in typum celestis gratie patribus data sunt, nullatenus planctum et lacrymas tenere ualuerit. Sepultura, que post mortem et planctum facta est, illud tempus significat, quo funditus ab umbrarum obseruatione legalium fideles cessauere Iudei. Nam tempore non pauco primitiuam iudaizasse constat Ecclesiam, donec euangelica paulatim preualente doctrina, et ipsa radicitus a  legali se obseruatione contineret. Et bene Samuel in Rama urbe sua, qua natus est, que interpretatur excelsa, sepelitur: quia eadem Ecclesia Christi, que olim prophetie inchoantis exordia profudit, ipsa consummatas prophetie figuras, quasi mortui membra Samuelis, honorifica deuotione conclusit.

Et Saul abstulit omnes magos, etc. Magi et arioli, quorum primi, qui uulgo malefici uocantur, sanguine utuntur ac uictimis, et sepe contingunt corpora mortuorum, sequentes  uerbis rem peragunt, omnes gentilium uates et idololatrias mystice designant, quos a se funditus hoc tempore Iudeorum populus, etsi terrena plus quam celestia sapiens, abstulit.  Neque enim quisquam Baalim nunc, uel Astaroth, uel quelibet alia gentilium audet colere portenta, quamuis nec Domino perfecta fide subdatur.

Congregatique sunt Philisthiim, etc. Philisthiim hoc loco in quantum Dauid auxilium et uirorum eius desiderant, fideles ex gentibus; in quantum uero spernunt et abiiciunt, infideles, qui Christo repugnant, ostendunt. Utrique enim et Iudeis infidelibus, et hereticis male fidelibus, et catholici uidelicet Christiani et pagani, utrisque illi repugnant. Unde bene Philisthiim in Sunam, que interpretatur coccinea, castremetati esse dicuntur. Coccus quippe ignis speciem tenet. Et fideles autem Christi amore feruentes, et pagani persecutionis igne seuientes, suos quique aduersarios impugnare non dubitant. Pugnant enim  inter se boni et mali; pugnant inter se mali et mali; pugnare autem inter se boni et boni nullatenus possunt: porro Isrel, quia Saul morituro et impio, non autem Dauid iusto et regnaturo duce in prelium conuenit, uel modernam, ut supra dictum est, eiusdem sui populi cecitatem, uel prauitatem designat hereticam; et ideo recte propter superba sue fidei detrimenta ad montem decursus, quod nomen Gelbe significat, conuenisse, ibique cecidisse describitur.

Dixitque Saul seruis suis: Querite mihi mulierem habentem pythonem, etc. Negato sibi Domini responso, Saul mulierem habentem spiritum immundum, per quam sciscitaretur, quesiuit; et cessantibus post Domini passionem prophetarum ueterumque  ceremoniarum figuris, populus Iudeorum consulit et frequentat synagogam Satane, qualis est hodie synagoga eorum, habens pythonem, qui illorum lingua significat os abyssi. Neque aliud in melius quam ingressus perennium intelligitur penarum. Sed et ipsum nomen usitatum a perfide factionis significatione non discrepat. Namque ab Apolline Pythio, qui harum artium cultor sedulus exstiterit, ductum fertur, qui et ipse huiusmodi uocabulum inde mutuasse perhibetur, quia serpentem Pythonem in ultionem sui filii ab eo necati percusserit.

Et dixerunt serui eius ad eam, etc. Recte pythonissa, quam quidam uentriloquam appellant, in Endor, hoc est in fonte siue oculo generationis habitasse narratur, ut et ipse locus mansionis eius perdite  iam Synagoge testimonium reddat, que, serpentino decepta colloquio, lumen ac poculum sapientie suis auditoribus se dare mentitur.

Mutauit ergo habitum suum, etc. Mutato populus Iudeorum in peius uel sui regni terreni, uel fidei et operum, quibus spiritualiter ornari simul et amari debuerat, habitu, uenit ad auditionem talis Synagoge, quam pythonissa significet, in cecitate cordis obscuri; cum his qui unitatem recte fidei uel caritatis transgredientes, nequaquam ad agnitionem sancte Trinitatis peruenire nouerant. Dualem namque numerum in malo nonnunquam poni solere nouit, qui cur in mundi creatione sola secundi diei opere benedictionem diuine uisionis non meruerint, et  immunda in arca animalia sub hoc numero intrant, ceteraque huiusmodi in Scripturis innumera recte intelligere nouit.

Dixitque ei mulier: Quem suscitabo tibi? etc. Et populus Iudeorum Synagogam suam ingressus, per prophetias olim in Christo recapitulatas et completas quasi a mortuis sibi suscitari desiderat, agendo uidelicet, ut sacrificiis, sabbato, neomeniis, lepre domorum et uestium, ceterisque litteralibus denuo seruiat umbris.

Et ait mulier ad Saul, etc. Unum uidens pluraliter appellat, more Scripturis usitatissimo, quo et plures singulari, et singuli sepe solent plurali numero designari. Denique uno facto uitulo dixit populus: Hi sunt dii tui, Isrel . Et non una super  impios immissa rana uel musca, dictum est: Immisit in eis muscam caninam, et comedit eos; ranam, et exterminauit eos ; et alia innumera huiusmodi.

Dixit autem Samuel ad Saul: Quare inquietasti me? etc. Et ipsi ueteris Testamenti libri prophetie gratia plenissimi, palam testantur legentibus, non se debere post Domini passionem ad figuratam littere custodiam resuscitari, imo ipsos prophetie ministros inquietari, cum ea que scripserunt, aliter quam ipsi senserunt, uiderint intelligi.

Et ait Saul: Coarctor nimis, etc. Iudei a Deo derelicti, prophetie donum habere non meriti, a cunctis gentibus impugnati, emortuam, ut ita dicam, legis et prophetie umbram ceca sub nocte sequuntur.  Hanc erumnis obsessi quid sibi agendum sit, quasi consulendam existimant. uerum ipse quoque ceremonie legales idipsum nunc frustra et in angulis celebrate significant, quod olim Deo iubente, et gratanter accipiente, in publico exhibite monstrabant, uetera scilicet transitura, et facienda omnia noua, delendum funditus Iudeorum et Christianorum toto orbe regnum esse dilatandum, quomodo Samuel mortuus, sed impia arte suscitatus, idipsum per omnia de regni mutatione, quod et uiuus antea predicebat. Si quem uero mouet quomodo mulier arte demoniaca prophetam post mortem inquietare et suscitare potuerit, sciat pro certo aut falsam tunc umbram querentibus ostendisse diabolum, aut si uere  Samuel exstitit, tantum in his agendis licere diabolo, quantum Dominus permiserit. Nec mirum pro quibusdam secretioribus causis talia maligno spiritui permitti, cum et Saluatorem constituerit in pinnam templi, et Iob petierit acceperitque tentandum. Quod si fantasiam potius immundi spiritus fuisse quod apparuit, credimus; neque hoc turbare debet, quomodo talis uera et prophetica narrare potuerit. Nouimus enim diabolum multa sepe futura, que ab angelis sanctis didicerit, prescire uel predicare posse; sed eo minus illius dictis auscultandum, quo cuncta que loquitur agitue apud homines, seducendi studio facit. Quod autem dictum est inter cetera:

Cras autem tu et filii tui mecum eritis, siue Samuel dixerit, seu spiritus nequam, non aliter melius quam  sine corpore, id est, in alia uita intelligitur. Quia nequaquam Saul malus ibi post mortem, ubi Ionathan bonus potuit recipi, imo chaos magnum inter eos confirmatum est, quorum unus in sinu est Abrahe cum Samuele receptus, alter cum diabolo in inferni flamma sepultus. Ambo sunt tamen de huius uite conuersatione, qua diabolus semper carebat, ablati. Neque aliquid uetat intelligere, si hec a diabolo fantastice dicta et ostensa crediderimus, uoluisse malignum inter uera, que diceret, permiscere fallacia; dicentemque sub persona Samuelis ad impium, Tu et filii tui mecum eritis, latenter persuadere peccantibus, quia sopitis dimissisque post mortem etiam maioribus peccatis, et ipsi cum eis qui  bene ante mortem uixerant, beate tunc uiuere possint.

Statimque Saul cecidit porrectus in terram, etc. Legens prophetarum dicta, celebrans irrita sacrificia populus Iudeorum, terrorem quidem patitur miser, sed robur fidei quo beatificetur, non habet, quia coruscante per orbem tanto tempore gratia predicationis euangelice, panem uiuum qui descendit de celo comedere nesciuit.

Ingressa est igitur mulier illa ad Saul, etc. Et populus ille perfidus, tantis hodie calamitatibus inter gentes oppressus, undique conturbatur, ut nec ipsa eum sacre lectionis uerba, que tamen in tenebris ignorantie percipit, quamuis sua synagoga cogente, legendo uel audiendo percipere delectet.

 Mulier autem illa habebat uitutum pascualem in domo, etc. uitulus tenerrimus atque optimus, et panes similaginei, quos Abraham et Sara ad reficiendum Dominum feruente diei medie sole preparant , fidem dominice incarnationis, et perfectionem deuote humiliationis, quibus sancta Ecclesia cum suis magistris spiritualibus dilectionis et sapientie luce flagrans, Dominum placate, insinuat. At contra uitulus iste pascualis, et farina que mulier demoniosa morituro Sauli, seruis eius intempesta nocte coxit, et comedenda apposuit, natiuitatem regnumque Antichristi, et contritionem cordis eorum, qui ei stulta humilitate famulantur, exprimit: que synagoga Satane, a tenebris impietatis inuoluta, miseris, et eterna morte damnandis suis auditoribus  credenda et speranda suggerens, quasi dulcibus eos epulis a circumstantium erumnarum pauore reficit; quo corda pasti edulio proficientes in peius, uadunt obscuri sola sub nocte per umbram.



CAPUT uIII. Pugnaturi contra Isrel Philisthiim, Dauid et a castris reuerti et domum ire precipiunt.

 Congregata sunt ergo Philisthiim uniuersa agmina in Aphec, etc., usque ad id quod dictum est: Philisthiim autem ascenderunt in Iezrahel. Hec lectio, in qua principes Philisthiim Dauid suis castris eiiciunt, illud nimirum tempus signat, de quo Dominus ait: Et quoniam abundabit iniquitas, refrigescet caritas multorum . Congregantur  ergo Philistheorum agmina in Aphec, que interpretatur furor nouus; furit gentium perfidia contra Iudeos, furit contra hereticos. Utrosque enim hoc in loco Isrel significat, nouisque semper insidiis ueteres augmentare non cessat; contra hos quidem, quia unum solum Deum; contra illos autem, quia Christum predicant; contra utrosque, quia idola derident, certamina dira gerens.

Sed et Isrel castrametatus est super fontem, etc. Fons qui erat in Iezrahel, id est, in semine Dei, lauacrum baptismatis, quo Ecclesie filii per gratiam Spiritus sancti regenerantur, insinuat. Si ergo Iudeos infideles, seu deteriores infidelibus hereticos, in nomine Isrel figuratos intelligas, ambo super  fontem gratie renascentis castra perfida ponunt; unus per superbiam despiciendo, alius per heresim uiolando.

Et satrape quidem Philisthiim incedebant in centurionibus, etc. Nouissimum agmen, uel humilitatis merito, uel ordine temporis intellige. Nationibus quippe gentium omni tempore seculi contra Iudeos, ex quo gens illa condita est, in acie constitutis, et eos manu uel ore debellare certantibus; sed et contra hereticos, quia portio sunt Ecclesie, propter inuidiam nominis Christi, simili mente furentibus, Dominus in electis suis humilis et despectus secularibus adest; quia filii seculi huius prudentiores sunt in sua generatione filiis lucis . Qui etiam suo tempore incarnatus, et in plenitudine  temporum, et humilis mundo apparuit, humilitatis, abiectionis, et paupertatis exempla suis sequacibus foris ostendit, quos tamen intus quam manu fortis in debellando superbos, quam in beatificando subiectos sit desiderabilis edocuit.

Dixerunt principes Philisthiim: Quid sibi uolunt Hebrei isti? Despiciunt pagani uitam, societatem, doctrinam fidelium Christi, qui merito Hebrei, id est, transitores appellantur; quia nunc de uitiis ad uirtutes transire in futurum, de morte ad uitam transitum sperare, ima carnalium desideria, simul et aduersa mundi omnia supine mentis culmina transcendere norunt.

Et ait Achis ad principes Philisthiim, etc. Laudante Achis amicitiam Dauid, irati principes Philisthiim  eius contubernium in prelio uitant, cuius uirtutem preliantis fama uulgante pauescunt. Denique inter alia dicunt:

Nonne iste est Dauid? etc. Laudante gentium Ecclesia fidem Christi, per quam uita mereatur eterna, irati philosophi et pontifices idolorum, ei se credere timent, cuius uerbo suam culturam simul et sapientiam dolent esse destructam; cuius triumphum de antiquo hoste talem, qualem nemo alius promereri potuit, in unanimo sancte Ecclesie choro celebrari conspiciunt, eius se membris adunare, eius regimini subdi fidem percipiendo refugiunt.

uocauit autem Achis Dauid, et ait ei, etc. Achis quidem ipse rectum Dauid, innocentem et bonum,  sicut angelum Dei confitetur; sed ne offendat oculos satraparum Philisthiim, e prelio descendere, in pace ire precipit. Fidelium turba de gentibus Christi iustitiam, misericordiam, et sanctitatem, tanquam eius qui ad salutem gentium a Deo fuerit missus, laudat, amat, predicat, sed blasphemis superbisque idololatrie ducibus uerbum committi non debere precatur, ne forte audiendo et non credendo maius iudicium sumant; et quasi hortatur Dominum, ut magis pacato serenoque in corde credentium requiescere contentus sit, quam non credituris predicando oblatus, occasionem tribuat persecutionum scandalis excitandis.

Scio quia bonus es tu in oculis meis, etc. Et Ecclesia in Domini laudibus prestans, etiam ista perorat:  Scio quidem ipsa, et apertis fidei oculis intelligo bonitatem tue gratie celestis, teque ipsum esse de quo propheta predixit: Et uocabitur nomen eius magni consilii angelus ; hoc est, paterne uoluntatis nuntius. Sed principes dogmatum culturarumque gentilium, spreto tue protectionis auxilio, sua se uirtute et industria saluari debere confidunt.

Philisthiim autem ascenderant in Iezrel. Abeunte cum suis Dauid, Philisthiim in Iezrel, id est, in semen Dei preliaturi ascenderunt, quo secum prius demorante in Aphec, id est, in furore nouo conuenerant. Et reprobi sepe, pulsis a sua uicinitate fortioribus Ecclesie doctoribus, tota se uirtute in fragiliores quosque deprauandos exerunt, quos, ob maiorum  reuerentiam, uel timorem, prius, quamuis animo furibundi, tangere et inquietare minime presumpserant. Non solum autem qui arma certantes, uel argumenta disputantes contra bonos ferunt, sed etiam qui exempla prauitatis sub fratrum nomine preferentes piorum aspectibus ostentant, in Iezrel, id est, semen Dei, ascendentes, zizaniis hoc diabolici seminis inficere tentant. Huius mysteria lectionis, et hodie multis Dominum de suo corde fugantibus, electosque eius prementibus, innumera per loca compleri uidemus et audimus; sed, appropinquante mundi termino, crescentibus malorum cumulis, magis magisque complenda, quia non ambigimus, tremula exspectatione formidamus.



CAPUT IX. Dauid, duce puero Aegyptio, Amalecitas qui Siceleg percusserant uincit, predam eruit, et dona largitus est amicis.


 Cumque uenisset Dauid et uiri eius in Siceleg, etc., usque ad id quod scribitur: Dauid misit de preda his qui erant in illis locis, in quibus commoratus fuerat Dauid ipse et uiri eius. In hac lectione typice ostenditur seductos ab hereticis, quandiu dilectionem unitatis non perdiderint, facile Christi gratia per doctores ueritatis, ad fidem posse recipi; et siue doctores ipsos, seu simpliciores quosque et propria salute contentos, uno omnes eodemque uite eterne remunerandos esse denario; sed et ipsos heresiarchas, partim corrigendos a Domino,  partim perpetua ultione plectendos. Amalech dicitur populus bruchus, siue populus lingens; et Amalecite impetum faciunt ex parte Australi in Siceleg, cum heretici, qui per blandos sermones et benedictiones seducere solent corda innocentium, et omnes spiritualis scientie fructus maledica erodere lingua, ex ipsis sancte Scripture uerbis, que, Spiritu sancto inspirati, locuti sunt, et composuere sancti Dei homines, simplicibus quibusque insidias tendunt.

Et percusserunt Siceleg, etc. Siceleg interpretatur defecatio uocis adducte, quam percutiunt et succendunt, qui discretionem audite predicationis argumentationum suarum ariete confundunt, ecclesiasticeque fidei tranquillitatem maligno sui erroris  igne deiiciunt. Cui nimirum igni simillimus ille est, quo Ieremie prophete libros rex superbus incendit; contrarius autem ille, quem Dominus misit in terram, et uoluit uehementer accendi.

Et non interfecerant quemquam, etc. Captiuant et non interficiunt heretici; qui etsi fidei simplicitatem minus eruditis, non tamen feruorem caritatis, que uita uirtutum est, eripere ualent.

Cum ergo uenisset Dauid et uiri eius ad ciuitatem, etc. Adueniens Dominus in electis suis catholicisque doctoribus, et uidens Ecclesie turres ac tecta quondam fulgentia, sermonis heretici terre complanata, primo, ut decet, pro ea restauranda Patrem fletibus pulsat et precibus, ac deinde confestim etiam restaurandi cepta molitur. Plangunt doctores commissas  sibi Ecclesias animasque, quas Deo genuerant et nutriebant, dilato ad tempus Christi auxilio, a fidei simplicitate corruptas; quod est, dilato ad tempus Dauid aduentu, uirorum eius uxores ac liberos ductos esse captiuos; si enim eius gratia iuuans adesset, corrumpi omnino non poterant.

Siquidem et due uxores Dauid captiue aucte fuerant, etc. Quod uxores Dauid utramque sancte Ecclesie uitam, qua in presenti uero regi seruire gaudet, actiuam scilicet et speculatiuam, significent, supra iam dictum est. Tanta autem sepe hereticis a gentibus, quod Ariana maxima seditione claruit, Ecclesiam tempestas inuoluit, ut non solum speculatiue uite decor, quem iuxta nomen Iezrahel, auctor ipse gratiarum Deus in cordibus quietorum  et humilium spiritu seminauit; sed et actiue constantia, quam hi potius, qui nuper antiqui hostis manus euaserunt, exercere solent, propulsante persecutoris ira uideatur interire.

Et applicauit Abiathar ephod ad Dauid, etc. Que Domino inspirante sancti eius faciunt, more Scripturarum ipse facere dicitur, qui iuuat ut faciant; sicut etiam de Spiritu sancto, cui est una cum Patre et Filio uirtus atque operatio, dictum est: Ipse enim postulat pro nobis gemitibus inenarrabilibus, quia quos repleuerit, gemitibus uacare, et pro salute sua Dominum facit postulare. Dauid igitur, applicata ad se stola pontificali, an latrunculos prosequi debeat, Dominum consulit; cum pastores Ecclesie gratia, sui  auctoris intus edocti, per Scripture sacre lectionem, qua doctores in ministerio uerbi semper oportet indui, qualiter erga errantes quosque agere debeant, consilium superne uoluntatis inquirunt. Respondet Dominus persequendos ab Dauid latrunculos, et comprehensis excutiendam predam, cum in eadem lectione docuerit, a doctoribus Ecclesie magistris persequendos disputando hereticos, comprehendendos superando, excutiendam eis predam reuocando ad Ecclesiam animas eorum, prius sui uel fraude seductas.

Abiit ergo Dauid ipse, et sexcenti uiri qui erant cum eo, etc. Torrens Besor, qui interpretatur annuntiatio, siue caro, uel carnalem hereticorum sensum perdifficilem ad corrigendum, uel redundantiam significat  eloquentie secularis, et ipsam eque uiolento fluxu rapidam, nec facile nisi perfectis quibusque doctoribus superabilem. Abiit ergo desiderabilis noster rex, ueraciter manu fortis, ad bellandam uerbo ueritatis errantium peruicaciam, ipse et electi eius operis integritate, simul et spei certitudine probati, quod senarius numerus, quo sua Dominus opera compleuit, et centenarius, qui in computo auricularis primus dexteram petit, manifeste denuntiant. Denique in centesimo psalmo extremi iudicii discrimen, quo spes omnium recte sperantium ardet, aperte describitur, ubi misericordia et iudicio cantato, fideles quidem terre, et ambulantes in uia immaculata, per misericordiam ad sedem perpetue beatitudinis ac sui Redemptoris ministerium prouehendi;  omnes autem peccatores terre per iudicium iustum in matutino declarate sue, que diu latuerat, actionis interficiendi, ac de ciuitate superne pacis memorantur esse disperdendi. Comitantibus autem in uia ueritatis Dominum sanctis eius, ubi ad articulum disputandi, et hereticos reuincendi uentum fuerit, nonnulli sepe etiam magni uiri, non quidem a credendi puritate, sed tamen a peritia dicendi lassati subsistunt. Non enim omnes qui recte credere norunt, etiam eos qui contraria recte fidei sapiunt, ratiocinando deuincere norunt. Obsistit enim sepe quasi torrens annuntiationis, siue carnis, uel carnalis eorum sensus, qui spiritualia capere nesciunt, uel impetus pronuntiandi carnalia que sentiunt; quem superare, et instar Elie uel Elisei sue discretionis  potentia perrumpere ac dissipare minus periti nesciant. Quod in Nicena maxime synodo patuit, ubi tot ac tantis de toto orbe collectis doctoribus, non facile quisquam primitus, preter Athanasium Alexandrine Ecclesie diaconum, poterat inueniri, qui cum Ario confligere, et eius tergiuersationes ac dolos statim deprehendere, traducere, ac deuincere nosset. Ubi gentilis quidam philosophus, Aristotelicis permultum armatus argumentis, Christianos creberrime prouocans, a nullo penitus doctorum etiam dialectica arte illustrium quibat superari, donec exsurgens unus mire sanctitatis episcopus, sophistice quidem locutionis funditus ignarus, sed diuine fidei sapientia preclarus, multifidas eius uersutias  simplici per omnia, sed ueraci prosecutione cassaret. Non ergo torrentem huiusmodi transire docendo sufficiunt, nisi qui uel eximia Spiritus gratia in fide roborati, uel maiore disputandi sint, industria predocti. Qui quoniam prudentia, fortitudine, temperantia, et iustitia sublimiter eminent, quoniam pro Euangelio confligere gaudent, recte quadringenti fuisse memorantur, qui latrunculos insequuntur; recte ducenti qui lassi subsistunt; quia sunt qui fidem et actionem, quam defendere disputando nesciunt, ipsi uiuendo exercere non nesciunt.

Et inuenerunt uirum Aegyptium in agro, etc. Properantes catholici doctores ad certamen cum hereticis agendum, inueniunt sepe relictos ab eis uiros, tenebrosa peccatorum suorum nigredine notabiles,  nec pre ingenii teneritudine magistros erroris ad Ecclesiam uastandam sequi ualentes; adducuntque eos ad audiendam fidem catholicam, panem aquamque uerbi tribuunt; sed et dicta magistrorum precedentium addunt, qui olim de pulcherrima presentis Ecclesie quasi ficu, uel uite mortis articulo succisi, per totum seculi huius qui nunc agitur annum, maturam sue doctrine memoriam ad reficiendas fidelium mentes conseruare non cessant. Et bene fragmen masse dant, quia non integra opuscula talibus, sed dicta patrum quotquot sufficere putant suggerunt. Bene duas ligaturas uue tribuunt; quia gemine dilectionis eos uinculis Christo et Ecclesie copulandos ostendunt.

Qui cum comedisset, etc. Cum accepisset recte  fidei alimoniam, accepit et fiduciam mentis, qua se misericordie gratiam speraret adepturum.

Dixit itaque ei Dauid: Cuius es tu, uel unde? etc. Regula est Ecclesie, transfugientes ad se ab hereticis per doctores suos inquirere; qui priusquam fugerint, quid de fide senserint, quo in futurum mente tendant. Et cum eos tota intensione heresibus contradicere, et catholice fidei fauere cognouerint, tunc demum eis eiusdem fidei sacramenta reconciliandis adhibere, ne sanctum canibus, et porcis margaritas passim mittere uideantur. Cuius, inquit, auditores, et de qua, uel ad quam modo uenire sectam disponis? Respondeat necesse est, qui uel hereticorum laqueos euadere querit: Peccatis, fateor, obscuratus ego sum, hactenus audiendis mancipatus hereticis;  reliquit autem me magister, qui erroribus imbuit: quia ubi contra Ecclesiam bella gerebantur, minus me idoneum lingua uel ingenio ad hoc certamen esse perspexit; neque ultra ad talem uoluit secum ducere conflictum. Siquidem nos erumpentes ab austro, id est, luce, perfectum et Spiritus sancti flatu uiuificum dogma nostrum promittentes, et gentilium non paucos ad nostram adduximus sectam, et ipsam Ecclesie fidem non parua ex parte turba uimus.

Dixitque ei Dauid: Potes me ducere ad istum cuneum? etc. Dux Dauid ad inueniendos debellandosque predones esse suadetur, qui ab Amalecitis relinquebatur egrotus; quia sunt qui inter hereticos  conuersati, ob pigritiam ingenii, uires nocendi bonis non habent, et iidem subito gratia superna respecti et attacti, sufficientem ex Deo sumunt uirtutem resistendi peruersis; imo commodius multo et certius per eos qui hereticorum arcana norunt, conuersos ad catholicam, errantia eorum dicta confunduntur. Quod autem iurari sibi rogat, ne occidatur, et ne in manus domini sui tradatur, ita demum persequenti cuneum proditurus hostilem; hoc nimirum querit a magistris spiritualibus, ut ea solum conditione illis hereticorum pandat arcana, si ipsi sibi absque dubietate fidem, qua mortem uitare perpetuam possit, ostendant; neque eum rursum doctrinis subdi patiantur inanibus.

Qui cum duxisset eum, ecce illi discumbebant, etc.  Super faciem terre discumbunt heretici, comedentes et bibentes; qui siue obscura Scripturarum, seu legant aperta , nequaquam per hec celestia, sed terrena semper inquirunt, nec dicere cum Apostolo ualent: Nostra autem conuersatio in celis est . Et quasi festum celebrant diem pro spoliis que de terra Philisthiim et Iuda rapuerant, cum ad inuenta sua, quibus uel paganorum aliquos sub pretextu nominis Christi peius errare docuerant, uel fideles quosque a uia ueritatis auerterant, quasi optimum scientie lumen arbitrantur, aiuntque gaudentes: Hec dies quam fecit Dominus, exsultemus et letemur in ea .

Et percussit eos Dauid, etc. Duobus modis percutit  hereticos Christus, uel castigando uidelicet ad recipiendam fidem, uel anathematizando ad subeundam perpetuam penam. Que utraque percussio a uespere usque in uesperam producitur, quia ab agnitione obscurantis corda erroris, usque ad eiusdem erroris uel penitentiam ad tempus amaricantem, uel supplicium pertingit eternum. Quadringenti sane uiri, qui ascensis camelis gladium Dauid, totidemque eius militum fugiendo euaserunt, illi sunt profecto qui, catholicorum despecta uoce doctorum, nec corrigi ab his consentiunt, nec metuunt damnari; sed uirtutum suarum, imo tumoris et iactantie celsitudine quasi camelorum gibbo confisi, non minus se perfectionis euangelice nomen et numerum tenere, ac dexteriora, id est uite celestis gaudia, sperare  et adepturos esse gloriantur.

Eruit ergo Dauid omnia, etc. Deuictis uel correctione uel ultione, uel detectione nefandi dogmatis heresium conditoribus, eruit Dominus animas quas deceperant, et ad catholice pacis reducit unitatem.

uenit autem Dauid ad ducentos uiros, etc. Perfecta de predonibus uictoria, Dauid eque eos qui lassi substiterant, cum his qui pugnauerunt, spoliorum parte ditauit. Non glorietur sapiens in sapientia sua . Non omnia possumus omnes. Nunquid omnes apostoli? Nunquid omnes prophete? Nunquid omnes doctores? Nunquid omnes uirtutes? Nunquid omnes gratias habent curationum? Attamen omnes in eiusdem dominice uinee cultura diuerso tempore  laborantes, unum eumdemque sunt uite denarium in contemplanda summi regis imagine percepturi.

Et misit dona de preda senioribus Iuda, etc. Amat monetque Dominus cuncta in diuersis personis, conditionibus et etatibus, Ecclesie sue membra, de sua semper uictoria, sui regni perennis augmentatione letari, et quoties animas diabolica pridem seditione corruptas uiderint Ecclesie restitui, glorificare ac benedicere Patrem qui in celis est. Quod eos maxime facere gaudet, quos dilectionem suam in corde puro, et iam inter acerbas persequentium decipulas seruasse, quos sanctorum dicta uel exempla in sedula caste conscientie memoria tenuisse perspexerit. Hoc est enim uerum Dauid exsultantem.  et uiros eius uel hospitio donasse, uel defendisse latibulo. Sed et doctor quisque catholicus, cum hereticorum spineta nuper inuestigat, prodit, expugnat, necesse est hec et aliis fratribus propter scientiam cauendi et superandi talia, siue colloquendo, siue etiam scribendo, reuelare non tardet. Et nota, non solum in credendo Deum, sed et in diligendo proximos, multum hereticos a catholica, multum a Christiana perfectione distare gentiles. Amalecite lassescentem moriturumque sui itineris socium relinquentes abeunt, et quasi feris auibusque lacerandum exponunt. At suos Dauid comites lassos, et tuto in loco ad certamen ipse preparans statuit, et opima redux pace et benedictione locupletat. Meminit huius lectionis et titulus psalmi quinquagesimi  secundi, qui ita se habet, In finem pro Amalech, intellectus Dauid; quo significat in Christum, qui finis est legis ad iustitiam omni credenti , pro aduersariis Ecclesie siue corrigendis siue damnandis, intellectus figuratiui Dauid, qui in tolerando, in persequendo, depreliando Amalecitas, quid ciuitas ueri Dauid a perfidis passura, quid eisdem ipse sit retributurus, intellexit. Sed et psalmi textus intellectu facillimus, lectionis huiusce per totum mysteriis adgaudet; quia perfidis iniquorum ceptis inchoat, Dixit insipiens in corde suo, Non est Deus ; uel nullum uidelicet Deum esse, qui res humanas curet, uel aliquam in sancta Trinitate personam Deum uerum non esse, insipienti pectore tractans;  et in ueri Dauid a [F. Dauidis] triumpho finem facit, Dum auertit Dominus captiuitatem plebis sue, exsultauit Iacob, et letabitur Isrel .



CAPUT X. Conserto certamine Isrel fugit caditque coram Philisthiim; iamque occisis Saul filiis, suum ipse super ensem moriturus irruit: quorum ablata a Philistheis cadauera Iabite digno honore sepeliunt et ieiuniis a Domino leuamenta malorum deposcunt.

 Philisthiim autem pugnabant aduersus Isrel, etc., usque ad id quod scriptum est: Et tulerunt ossa eorum, etc. In hac lectione figurate monstratur, optimatibus Iudeorum per gentium exempla uel dicta corruptis, et sue scientie spiritualis arma, quibus contra hostem muniri debuerat, ad necem propriam  negligendo uertentibus, minores quoque bone actionis castra succedentibus suo loco reliquisse gentibus. De quorum casu malis exsultantibus, boni potius, si quid in eis exempli utilis, si quos inter eos inuenerint electos, horum memoriam proferant; porro exitum reproborum superni iudicis examini relinquant. Que et de hereticis eque omnia, et de falsis catholicis eodem ordine possunt intelligi. Imminente igitur tempore Dauidici regni, Philisthiim sicut semper pugnabant aduersus Isrel. Appropinquante noue gratie tempore, gentiles, sicut et ante consueuerant, castitatem Isrelitice fidei per exempla prauitatis oppugnabant, nunc opera peruersa perituris, nunc idololatrie cultura ostendendo, iuxta exemplum Balaam, qui docebat Balach mittere scandalum  coram filiis Isrel, edere et fornicari .

Et fugerunt uiri Isrel ante faciem Philisthiim, etc. Et decepti sunt, qui fortes uidebantur in contemplanda Dei uoluntate, quod nomen Isrel significat, cum opera gentilium incautius, doctrinamque sequerentur, et perierunt deprauati in superbia luxuriosa, quam uocabulum montis Gelbe, id est, lubrici designat. Sed et hereticorum perditionem non parum secularis sapientia iuuit. Unde pulchre quidam nostrorum ait, Philosophi patriarche hereticorum Ecclesie puritatem peruersa maculauere doctrina.

Irrueruntque Philisthiim in Saul, et in filios eius, etc. Irruerunt tota intentione gentes circumposite in regnum Iudee destruendum, et filios eiusdem regni  tollendos de medio, et deprauarunt sua corruptione sacerdotes, Scribas, et Phariseos, filios scilicet doctoresque regni illius. Sed et hereticos, ne Spiritus sancti gratiam simplici corde predicarent aut colerent uetarunt; quod est Ionathan percutere, id est columbe donum; ne Patrem, qui nos sibi non natura, sed adoptione filios fecit, digna confessione laudarent, interdixerunt; quod interfectio significat Abinadab, id est, Patris mei spontanei; ne in Christi regno salutem mundo affuturam crederent, obstiterunt; quod occisus indicat Melchisue, qui dicitur Rex meus salus, credo. Qui Arium seduxit philosophus, quasi Melchisue peremit; qui Macedonium, Ionathan; qui Manicheum, Abinadab, quia uidelicet hunc ueri regis Christi omnipotentiam negare,  illum Spiritus sancti donis derogare, istum summi Patris bonitatem blasphemare magister corruptionis edocuit.

Totumque pondus prelii uersum est in Saul, etc. Totis uiribus agebant gentiles, ut regnum Iudee tollerent. Et appropriabant ei uiri dolis deceptionum instructissimi, et seducti ac deprauati sunt proceres regni illius uehementer ab eis qui cordi illorum abrepta simplicitate ueritatis, multifidum fraudulentie et astutiarum uulnus inflixere. Sicut enim gladius hostilis apertam idololatrie grauiorumque flagitiorum suasionem, ita subtiliora deceptionum argumenta sagitta demonstrat. Non autem gladio Philisthiim, sed sagittis Saul interiit; quia non apertis sceleribus,  que mortifera esse nemo dubitaret, Iudaici regni duces extremi ipso periere cum regno, sed his potius que sub uelamine pietatis acta, impiissimum mortis uirus inferrent. uerbi gratia, dicente Deo: »Honora patrem tuum et matrem, ipsi contra docebant suos auditores dicere parentibus: Munus quodcunque est ex me, tibi proderit, et sic ab eorum penitus honoratione cessare. Item dicebant: Qui iurat in templo, nichil est; qui iurat in auro templi, debet, et cetera huiusmodi, que Dominus in Euangelio multiplici illis increpatione depromit, maxime illud, quod ipsum legis et Euangelii Dominum quasi transgressorem legis interficiunt. Que omnia scelerum argumenta ad imitationem faciunt astutie gentiles, cum philosophie studiis exercitatum ingenium  ad nefarias artes inflectunt, sagittariis nimirum Philisthiim uulnerantibus cadunt. Nihil autem prohibet, sagittarios, immundos spiritus accipere, quorum dolis imbuti perierunt.

Dixitque Saul ad armigerum suum: Euagina gladium tuum, etc. Armiger Saul legis doctores significat; quia sicut arma et sagitte Philisthiim, prauorum deceptiones, sic econtra Isrelitarum arma non aliud sunt mystice intelligenda, quam spiritualis uerba doctrine, quibus se Dei populus a cunctis debuerat munire periculis. Sed uulneratus usque ad desperationem a sagittariis Saul, maluit armigeri sui quam incircumcisorum gladio perire, quia principes regni Iudeorum, sumpto semel proposito in peccatis suis moriendi, maluere doctoribus suis mandata legis  soluentibus, et sic se docentibus, quam gentilium, quos communes et immundos uocabant, consortio se polluente perimi. Denique timebant introire pretorium gentilis, ut non contaminarentur, sed manducarent pascha . Quod tamen pascha, uersa in suam perniciem lege, quam acceperant, insontis sanguine contaminare non timebant.

Et noluit armiger eius, etc. Non est ambigendum, inter reprobos legis doctores exstitisse aliquos qui uerbi acumen ad occidendos suos auditores sinistra interpretatione peruertere nollent, et nichilominus ipsos auditores ea que recte dicta a magistris acceperant, uel despiciendo, uel, quod peius est, blasphemando in suam uertisse perniciem, quorum  uisa morte spirituali, id est, obstinatione peccandi, et ipsos uerbi ministros per tempora deterioratos, testimonia legis, que male interpretari timuerant, male contempta sibi occasionem fecisse ruine. Hec et hodie nobiscum sepius agi, utinam nesciremus. Sed et heretici peccatorum suorum et ipsi iaculis cruentati, cum uerba diuinorum eloquiorum in argumenta sui erroris immutant, sua nimirum arma morituri contra suum pectus inuertunt; et frater quilibet etiam in catholica permanens unitate, cum artem quamcunque pro communi Ecclesie, eorumque inter quos uiuit, utilitate didicit, in superbie, cenodoxie, philargyrie, alteriusue cuiuslibet uitii contagione polluit, suo se miser gladio confodit; quia quod defendi ab hoste debuerat, hostem potius iuuit.

 uidentes autem uiri Isrelite, etc. uidentes indocti quique, et humilitatis uere medicamina, lauacrumque baptismi salutaris ignorantes, in Iudea doctos quosque, magistrosque suos in certamine spirituale peccato triumphante deuictos, sed et uulgus non paucum, eorum prius auditui proximum, persequente aduersario a prisca sue constantie sede fugatum, et ipsi confestim maiorum ruina turbati, opera uirtutum omnia ac munimina scientie spiritualis, que habuerant, amiserunt; ueneruntque peccata gentilium, et cuncta in Iudeis incredulis studia uirtutum, peruersa inhabitatione corruperunt; uenerunt immundi spiritus, et corda que fidei constantia deseruit, occuparunt; uel certe uenerunt  gentes et optima quondam Iudeorum studia credendo sua fecerunt. Nam et olim diuina eloquia, que illi non parua ex parte iam tunc reliquere, ipsa sibi interpretari fecerunt; et nunc proiectam ab eis cum ipsis eloquiis diuine Scripture fidem Christi susceperunt ac uelut inhabitando possident. Sane quod dictum est, trans uallem, et trans Iordanem, ut apertius mystice pateat, situs ipse loci paucis intimandus est. uallis est circa Iordanem grandis, et ipsa campestris, in immensam longitudinem se extendens, Hebraice Elon siue Aulon uocata, que circumdatur ex utraque parte montibus sibi inuicem succedentibus et coherentibus, qui incipientes a Libano, et ultra eum usque ad desertum Pharan perueniunt; suntque in ipso Aulone, id est in ualle  campestri urbes nobiles, Scythopolis, Tyberias, stagnumque prope eam; sed et Iericho, mare mortuum, et regiones in circuitu; per quas medius, ut diximus, Iordanis fluit, oriens de fontibus Paneadis, et in mari mortuo interiens. Quia ergo uallem deiectionem humilitatis, Iordanem in quo Dominus baptizari dignatus est, undam baptismatis significare non latet, merito Iordanis ualle cingitur, ut nos humiliter salutiferi fontis ingressum querere, humiliter egresso [F., egressos] eo conuersari et ipse loci situs admoneat. Quicunque ergo non in ualle Iordanis, sed trans uallem et trans Iordanem erant, fugiunt; quia qui humilitatis et baptismi remedium uel suscipere, uel susceptum seruare neglexerint, contra malignos spiritus ualere nullatenus possunt. Quod de  Iudeis et paganis, de hereticis et malis catholicis potest generaliter accipi.

Et preciderunt caput Saul, etc. Usque adeo corruptores uel demones Iudeam impietatis armis persecuti sunt, donec ipsum ei regni principale radicitus adimerent, munimina legis sacre, quibus contra omnia aduersa preualebant, eriperent. Cuius mox deiectionem, quasi proprii signum triumphi, proprie causam letitie suis longe lateque complicibus fama uulgante spargere festinarunt; et augmentum sceleris armaturam Dei, quam beatus apostolus Paulus, et nos aduersus spiritualia nequitie in celestibus militaturos induere precipit , et ipse prior indutus, bonum certamen certauit, cursum  consummauit, fidem seruauit, accipiens a Domino coronam iustitie ; hanc, inquam, militie celestis armaturam. Iudeis ereptam, impii decepti, et decipientes inferis inducere laribus, hoc est, diuina eloquia demoniorum doctrinis equiparare contenderunt. Quod duobus modis eos egisse et agere constat; cum uel dicta spiritualia carnaliter interpretando peruerse intelligunt, uel easdem litteras diuinas, quasi communes et nulla superna auctoritate suffultas, prout uolunt uentilant. Gentem uero ipsam Iudee regni arce priuatam, quasi ad nichili redactam, et inimicorum potestati concessam, in derisum sibi palam deceptores, publicumque proposuere prouerbium; quod est figurate corpus Saulis truncum in muro Bethsan, id est, domus  inimici habendum ostentui, manibus suspendisse nefandis. Sed et hereticos, peccatorum precedentium sagittis stratos, cum presidio caritatis, que arx est uirtutum omnium, fraudant. Quasi caput Saul immundi spiritus precidunt, cum suum magis quam Scripture sensum sequi persuadent. Armis exspoliant, cum diuina eloquia ad suum, id est, demonicum sensum peruertunt. Arma Saul in templo Astaroth ponunt. Astaroth quippe, non solum quia idolum est, sed etiam quia factura exploratorum interpretatur, doctrinam significat spirituum malignorum, qui caulas fidelium circumeuntes quotidie, si quem deuorare possint, explorant. Cum opera ipsa, quibus Deo seruierant, ad sue malignitatis obsequia dira permutant, membra nimirum lucis et uite expertia  in muro domus inimici suspendunt.

Quod cum audissent habitatores Iabes Galaad, etc. Iabes, que interpretatur exsiccata, Ecclesiam designat, quam ab omni carnalis concupiscentie fluxu, ab omni inquinamento carnis ac spiritus feruor iustitie Solis, hoc est aspiratio diuini temperat amoris. Unde recte talis in monte sita describitur. Et ipse Galaad, id est, aceruus testimonii uocatur, ut significet subtilissimam sanctorum uitam, ne ad errorem deflecti possit, idoneis Scripturarum testimoniis, esse firmatam. Ipsa autem est ciuitas, quam in auspiciis sui regni Saul, cum adhuc humili pietate Domino seruiret, ab hostium obsidione liberauit. Cum ergo audissent habitatores Iabes Galaad quecunque fecerunt Philisthiim Saul, surrexerunt omnes uiri fortissimi.

 Et ambulauerunt tota nocte, etc. Cum audissent habitatores ciuitatis Christi super montem posite, Iudeam, ex qua sibi in patriarchis, prophetis, et apostolis, precones et ministros salutis aduenisse meminerunt, a gentibus contemptam habitamque derisui, surrexerunt in opus uerbi omnes uiriliter agere gaudentes; et inter medias errantium tenebras ipsi uirtutum iter ambulantes, prohibuerunt de illorum casu, quorum delicto salus gentibus quasi ad diaboli domum pertinentium, publica insultatione letari. Quod si delibatio, inquiunt, sancta est, et massa; et si radix sancta, et rami. Quod si aliqui ex ramis fracti sunt, tu autem, cum oleaster esses, insertus es in illis, et socius radicis et pinguedinis oliue  factus es, noli gloriari aduersus ramos , et cetera que Apostolus ad Romanos miro ac multiplici sermone digessit.

uenerunt Iabes, et combusserunt ea ibi, etc. Cadauera, carnales siue carnalia ossa, fortiores quosque et uirtutum opera designant. Combusserunt ergo cadauera Saul et filiorum eius, qui infirma casus  Iudeorum superno reliquere iudicio, ut hec altitudinem diuitiarum sapientie et scientie Dei , iuxta incomprehensibile sue uoluntatis consilium fecisse uel permisisse cognoscerent. Combustionem quippe hoc in loco iuxta illud intelligere debemus, quod de percipiendis scrutandisque Dominice passionis sacramentis sub agni edendi typo precipitur: Si quid residui fuerit, igni comburetis . Ossa in nemore Iabes sepelierunt, cum si quid in infirmis uirtutis et firmitatis inuenerunt, non hoc quasi nichil despicere, sed fructuosis sanctorum operibus maluerunt adiungere; si quos inter carnales ac fragiles uirtutibus anime studere cognouerunt, hos sanctorum consortio annumerare curarunt. Per nemus quippe bonorum operum fructus  nouit exprimi, qui in Genesi legens, quod uel quale nemus Abraham in Bersabee plantauerit, recte intelligere nouit. Aliter Saul pro peccatis suis mortuus et derisus, a uiris Iabes, quos saluauit, publico eripitur opprobrio. Cadauer comburitur, et ossa conduntur in nemore; quia dignum profecto est, ut si quis fidelium magnorumque uirorum peccato uictore spiritualem mortem incurrerit, ab his maxime quibus in bono profuit, ut reuiuiscere possit, adiuuetur, horumque et feruentissimis in compunctione precibus eius carnalia detegantur, et spiritualia quagessit, suo digna pietate commendentur auctori.

Et ieiunauerunt septem diebus. Recte et ad litteram pro mortuis, ut ad requiem peruenire ualeant, septem diebus ieiunatur, qui post sex huius seculi  etates, in quibus in carne laboramus, septima est in illo seculo etas requietionis animarum carne exutarum, in qua beate tempus illud glorificum, quando resurgere mereantur, exspectant. Cuius figuram quietis et resurrectionis, et septima dies in lege, et septimus siue quinquagesimus annus, in quibus requies operum dabatur, typice pretendebant. Ipsum uero exemplum nostra spei et fidei dispensatione Dominus ostendit, qui sexta sabbati crucifixus, septima requiescens corpore in monumento, octaua et que una sabbati est, resurrexit a mortuis. Sed in parte allegorie, cum de cecitate Iudeorum sabbatum hactenus carnaliter obseruantium, ciues contribulesque sui fideles merito tristitiam et continuum in corde retinent dolorem,  quasi septem diebus ieiunant; quia constitutis adhuc in errore fratribus cognatisque suis, nullatenus plenam possunt habere letitiam. Cum autem et ipsi octaue diei, id est, Dominice simul et sue resurrectionis mysterium perfecte cognouerint, utrique pariter iuuante gratia Christi, perpetua festiuitate gaudebunt.





IN LIBROS REGUM QUAESTIONUM XXX LIBER UNUS. 



EPISTOLA AD NOTHELMUM PRESBYTERUM DE XXX QUAESTIONIBUS

 Dilectissimo fratri Nothelmo Beda, salutem!

Que de libro Regum dilucidanda, frater dilectissime, misisti, statim prout potui, Domino iuuante, explicare curaui, ea duntaxat distinctione, ut XXX ex his propositiones, que grauiores forte uidebantur, breuibus distinctas capitulis, quo facilius possent inueniri, hoc uolumine comprehenderem. Cetera uero que commixtim annotasti nomina uel uerba, que facilius ac breuius solui poterant, in aliis schedulis seorsum collecta, simul tue fraternitati transmiseram. Quamuis ipse noueram, plurima in eodem libro multo obscuriora, quam ea esse que a me querenda iudicasti. Sed et hoc non ignorabam, sepius fieri solere, ut is qui obscuriora forte nonnulla iam bene intellexerat, quia uidelicet hec  in tractatibus magnorum auctorum sufficienter explanata repererat, ipse adhuc in quibusdam facilioribus sensu incertus perseueret, ac dubius; que illi fortasse qui profundiora tractabant, quesitu digna  non ducebant. Fit etiam, ut non omnia que a patribus scripta sunt, ab omnibus possint haberi, et ignorentur questiones Scripturarum a legentibus; non quia a doctoribus exposite non sint, sed quia ipse earum questiones uel non habeantur, uel habite non intelligantur a querentibus; sicut in plurimis eorum, quorum a me responsa et petisti et accepisti, constat esse factitatum. In quibus uidelicet responsis, quia tuis petitionibus uestigia patrum sequens, satisfacere studui, precor ut uicem debitam nostre deuotioni reddens, pro sospitate nostri et cordis et corporis, una cum fratribus qui illis in locis uobiscum Domino deseruiunt, intercedere memineris. Sed et si quid de his que scripsi aptius forte alicubi, quod facillime contingere poterit, expositum  inueneris, nobis quoque ocius hoc destinare non graueris. Bene uale, semper dilectissime in Christo frater.



INCIPIT LIBER.

 1.  Et suscitabo mihi sacerdotem fidelem, qui iuxta cor meum, etc. Quod ait propheta, ad Heli loquens ex persona Dei: Et suscitabo mihi sacerdotem fidelem, qui iuxta cor meum et animam meam faciat: et edificabo ei domum fidelem, et ambulabit coram Christo meo cunctis diebus, sub figura Samuelis de Domino Saluatore, summo uidelicet ac uero pontifice, debet intelligi, quod nimirum sicut Samuel defuncto Heli successit in sacerdotium, non  de stirpe Aaron, sed de alia Leui familia electus: Fuit enim filius Elcana, filii Ieroham, filii Eliel, filii Thou, filii Suph, filii Elcana, filii Maath, filii Amasai, filii Elcana, filii Iel, filii Azarie, filii Sophonie, filii Thaath, filii Asir, filii Abiasaph, filii Core, filii Isaar, filii Caath, filii Leui, filii Isrel , ut uerba Dierum narrant: ita Mediator Dei et hominum, ut esset nobis pontifex, non de Leui, sed de alia utique tribu, id est, Iuda, carnis originem sumpsit; aliam quam legalem hostiam, id est, ipsam suam carnem obtulit Patri pro nobis; alios quam de genere Aaron pontificatus sui reliquit heredes, filios uidelicet gratie noui testamenti, de uniuersa gentium natione collectos. Quod uero quasi humano more loquens Deus dicit: Qui iuxta cor meum et animam meam faciat; de Samuele quidem recte potest accipi, quod in omnibus eius uoluntati sicut homo Deo paruerit; de Domino autem Saluatore, quod sicut  Filius unigenitus paternorum fit in omnibus conscius arcanorum, iuxta quod de se ipse manifeste testatur, dicens: Et a meipso facio nichil, sed sicut docuit me Pater, hec loquor. Et qui me misit, mecum est; et non relinquit me solum, quia ego que placita sunt ei, facio semper . Cui domum fidelem edificat Pater, que domus sumus nos, si fiduciam et gloriam spei usque in finem firmam retineamus. Et hec domus ambulabit coram Christo eius, ipso uidelicet  summo pontifice, cunctis diebus; quod nimirum usque ad finem seculi suorum augmentatione membrorum Ecclesia sancta proficere nunquam cessabit. Alioquin quo modo de Samuele potest accipi, quod edificata sit ei domus fidelis, que coram Christo Domini, id est, ipso Samuele cunctis diebus incederet; cum legamus in sequentibus, quod filii illius auersi de uiis eius post auaritiam declinauerint, et peruerterint iudicium? Nisi forte domum eius hoc loco plebem Isreliticam intelligamus, que cunctis diebus sacerdotii eius Domino seruierit. De qua scriptum est: Et requieuit omnis domus Isrel post Dominum. Et paulo post: Abstulerunt ergo filii Isrel Baalim et Astaroth, et seruierunt Domino soli . Quod uero subditur: Futurum est autem, ut quicunque remanserit in domo tua, ueniat ut oret pro eo, et offerat nummum argenteum, et tortam panis ; et in presenti tempore aliquantulum  solet impleri, et in fine mundi perfecte complebitur. Nam etsi pauci, tamen aliqui quotidie ex Iudeorum, non tantum plebeia, sed et sacerdotali stirpe ad Ecclesiam confugiunt; et cum intrauerit plenitudo gentium, tunc omnis Isrel saluus fiet . Quicunque autem ex his saluandus est, is etenim est qui remansurus esse dicitur in domo. Pereunte sacerdotio Heli, necesse est ad ecclesiam offerat pro se sacerdoti Christiano nummum confessionis Deo deuote, que in symbolo continetur; breuem quidem uerbo, sed uirtute precipuam. Constat argento claritatem uerbi celestis, sicut fulgorem sapientie spiritualis auro sepe designari. Offerat et panem sacrificii salutaris, abiectis carnibus legalium uictimarum, dicatque: Dimitte me, obsecro, ad unam partem  sacerdotalem , id est, ad ipsam plebem Christo sacerdote preclaram, cui Petrus ait: uos autem genus electum, regale sacerdotium . Quod autem addit: Ut comedam buccellam panis , etiam ipsum sacrificii genus eleganter expressit, de quo dixit sacerdos ipse: Panis quem ego dabo, caro mea est pro mundi uita . Quod enim dixerat superius, dedisse se cibos domui Aaron, de uictimis ueteris Testamenti, que fuerant sacrificia Iudeorum; ideo hic dixit, postulandum ad comedendum buccellam panis, quod est in Nouo Testamento sacrificium Christianorum.

2.  Et non cecidit ex omnibus uerbis eius in terram. Quod dictum est de Samuele,  postquam uerba diuini oraculi, que noctu acceperat, mane Heli retulit: Et non cecidit ex omnibus uerbis eius in terram, significat quod nichil ex his que locutus est irritum fuit, sed omnia sunt rebus completa que dixit. Cadunt namque in terram uerba superuacua, que pro nichilo habenda et uniuersorum sunt calcanda despectu, sicut et beatus Iob dixit: Et lux uultus mei non cadebat in terram , quia nimirum in tanta grauitate uultum tenere consueuerat, ut nunquam contemptibili letitia resolueretur; sed quotiescunque hilariorem se presentibus exhiberet, certa semper hoc causa utilitatis eorum faceret.

3.  Et percussit de populo LXX uiros, et L millia plebis. Quod dictum est de eis qui uidere  arcam Domini reuersam de terra Philisthinorum ausi sunt, cum non essent de stirpe Leuitica: Et percussit de populo septuaginta uiros, et quinquaginta millia plebis. Populus et plebs pro una eademque re indifferenter accipitur. Nam et ex uno Greco, quod est laos, solet utrumque transferri. Sed in hoc uidetur esse distantia, quod in priore commate uersiculi additum est uiros. Nam quod tuus Codex habet, septuaginta binos, omnino mendosum est; uiros enim maiores natu significat, ut sit sensus quia de optimatibus populi septuaginta sunt percussi, de ipsa autem turba uulgari hominum quinquaginta millia; quod ne pateretur in Exodo, populus a longe stabat, et orabat, solus Moyses ascendit ad Dominum .

 4.  Ex qua die mansit arca Domini in Cariathiarim, multiplicati sunt dies, etc. Quod dictum est, quod ex qua die mansit arca in Cariathiarim, multiplicati sunt dies, erat quippe iam annus uicesimus, et requieuit omnis domus Isrel post Dominum, non ita intelligendum est, quasi uiginti anni, quibus arca maneret in Cariathiarim, ad octauum usque annum regni Dauid, quando eam congregata populi frequentia in Ierusalem adduxit, sint computandi. Inuenitur namque in sequentibus quod temporibus Saulis fuerit elata de hac ciuitate, et allata in castra, pugnante eo aduersum Philistheos. Sic etenim scriptum est: Et ait Saul ad Achiam: Applica arcam Domini, erat enim ibi arca Dei in die illa cum filiis Isrel. Et quia constat quod Dauid eam in Ierusalem  adduxerit, tulitque eam de domo Abinadab, in quam illatam esse perhibetur, restat intelligi quod in diebus Saulis relata de castris et in prefatam sit illata ciuitatem, unde denuo, regnante Dauid, affertur in Ierusalem. Est ergo sensus memorate sententie quia ex quo mansit arca in Cariathiarim, erat annus uicesimus , cum eam inde transferri temporibus Saul causa belli contingeret. uel certe uicesimus erat annus, cum adhuc omnis domus Isrel requieuit post Dominum, abiectis uidelicet idolis illi soli seruiens. Quod eam fecisse toto tempore presulatus Samuelis, qui Iosepho teste, duodecim annis completus est; et primo tempore regni Saul, quod, eodem historiographo affirmante, uiginti annis tenuit, nullus sancte historie  curiosus ignorat. Namque postmodum cum recessisset a Saule spiritus Domini, et agitaret eum spiritus nequam, maxime ad persequendum Dauid innoxium et iustum, necesse erat partem militie uel plebis eius nonnullam malitie illius exstitisse complicem.

5.  Si uixero, facies mihi misericordiam Domini, etc. Quod, dicente Ionatha ad Dauid, quem insecutionibus patris sui non iustis dolebat fatigari: Si uixero, facies mihi misericordiam Domini; si uero mortuus fuero, non auferes misericordiam tuam a domo mea usque in sempiternum, quando eradicauerit Dominus inimicos Dauid, unumquemque de terra; cum adiungeret Scriptura: Pepigit  autem fedus Ionathan cum domo Dauid continuo subintulit, dicens: Et requisiuit Dominus de manu inimicorum Dauid; per anticipationem utique fecit, prius historie interserendo quod multo post tempore factum est, cum interfecto Saule regnum ad domum Dauid translatum est; et qui innocentem eum iniuste persequebantur, iusta sunt diuinitus ultione multati. Tunc enim requisiuit Dominus de manu inimicorum quare uirum sanctum afflixerint. Tunc cogebantur rationem reddere odiorum, quibus contra illum tanto tempore seuierant. Quod et de Absalon, et de Seba filio Bochri, et de ceteris hostibus Dauid potest intelligi. Aliter, si scire uis quid de manu inimicorum Dauid requisierit Dominus, potest, ni fallor, a superiore sententia, qua dictum  est quod pepigerit Ionathan cum domo Dauid, aperte intelligi quod hoc de manu inimicorum Dauid requisierit, id est, quare non et ipsi fedus cum eo pacis inire uoluerint, cum quo esse Dominum uiderant. Idcirco autem Scriptura hec sententiam hanc preoccupando interponere uidetur, ut testimonium Ionathe, quod dixerat: Quando eradicauerit inimicos Dauid, unumquemque de terra, uerum esse comprobaret, quia uidelicet eradicati sint inimici Dauid de terra, non ipso Dauid sede aduersariis ulciscente, sed iudicante Domino pro illo. Bene autem subiungitur: Et addidit Ionathan deierare Dauid, eo quod diligeret illum; sicut enim animam suam, ita diligebat eum; ut ille nimirum, qui tam perfecto iuxta legem Dei amore complectebatur Dauid, a perditione  inimicorum eius ostenderetur immunis. Qui, etsi ita morte prereptus regnum cum eo, ut sperabat, terrenum habere nequiuit commune, absque ulla tamen contradictione regni celestis consortium cum eo, quem pro gloria uirtutum tantisper dilexit, cum esset et ipse uirtutum plenus, accepit.

6.  Si enim surrexerit homo aliquando persequens te, etc. Quod Abigail interpellans pro se et pro domo sua ait ad Dauid, quem uir eius stultitia et ebrietate sopitus offenderat: Si enim surrexerit aliquando homo persequens te, et querens animam tuam, erit anima domini mei custodita, quasi in fasciculo uiuentium apud Dominum Deum tuum. Porro anima inimicorum tuorum rotabitur, quasi in impetu et circulo funde; pulcherrima comparatione  statum iustorum a reproborum sorte discernit. Horum quippe animas appellat uiuentes, ut illorum e contrario spirituali morte preoccupatas insinuet, iuxta illud prophete: Anima que peccauerit ipsa morietur . Hos fasciculo, illos lapidi funde assimilat; fasciculus enim constringitur, ut integer maneat et conseruetur; lapis in funda expeditus ponitur, ut abiiciatur. Sic etenim in hoc seculo electi pressuris tribulationum coangustantur, ut his admoniti arctius se ad inuicem mutua caritate connectant et coadunati ad inuicem manu sui Redemptoris in perpetuum conseruentur. At uero reprobi, quanto licentius in hac uita uoluptatibus propriis uelut liberi dimittuntur, tanto longius in  futuro a diuine uisionis gloria proiiciuntur, ut de eis merito dicatur: Et quidem ipsi de manu tua expulsi sunt. Mire autem omnipotentem prouidentiam describit superni protectoris, cum dicit animam uiri sancti quasi fasciculo uiuentium apud eum necesse custoditam. Sicut enim facillimum est cuilibet fasciculum herbe uel feni sua manu retentum conseruare, ita uirtus Domini et Saluatoris nostri omnes per orbem electos ab initio usque ad finem seculi, ne quis ex eis ulla ratione pereat, sine labore tuetur. Iuxta quod ipse in Euangelio sub figura ouium de eis loquens: Et sequuntur me, inquit, et ego uitam eternam do eis, et non peribunt in eternum, et non rapiet eos quisquam de manu mea . Sicut fasciculus unus quibuslibet uinculis  alligatur, ita omnis sanctorum cetus una eademque fide, spe, et caritate ad inuicem constringitur, uno diuine protectionis munimine circumdatus. Patet sane littere sensus, quia anima Dauid, persequentibus licet hostibus, custodita semper fuit in sorte uiuentium. Porro inimici eius, insistentibus sibi aduersitatibus, sicut lapis funda circumactus, sic instabili motu perturbandi, et suis essent expellendi de finibus, uel etiam humanis rebus auferendi.

7.  Et precepit ut docerent filios Iuda arcum, etc. Quod scriptum est de Dauid, quando plangebat interfectos Saul et Ionathan: Et precepit ut docerent filios Iuda arcum, hoc ideo fecit, ut quia Philistheos sagittariis abundare iam nouerat, unde et Saul maxime horum ictibus perierat, eamdem  bellandi artem et sui milites ad reuincendos eos discerent. Quod uero sequitur: Sicut scriptum est in libro iustorum, ipsum librum hodie nusquam, neque apud ipsos Hebreos inueniri posse asseuerant, sicut nec librum bellorum Domini, cuius in libro Numerorum mentio est; neque carmina Salomonis, neque disputationes eius sapientissimas de lignorum natura, herbarumque omnium, itemque iumentorum, uolucrum, reptilium et piscium; uel quod in libro uerborum dierum dicitur: Reliqua uero operum Salomonis priorum et nouissimorum scripta sunt in uerbis Nathan prophete, et in libris Ahie Silonitis. In uisione quoque Addo uidentis contra Ieroboam filium Nabath , et multa huiusmodi uolumina, que Scriptura quidem fuisse probat, sed  hodie constat non esse. uastata namque a Chaldeis Iudea, etiam bibliotheca antiquitus congregata, inter alias prouinciarum opes hostili igne consumpta est. Ex qua pauci qui nunc in sancta Scriptura continentur libri postmodum Ezre pontificis et prophete sunt industria restaurati. Unde scriptum est de eo: Ascendit Ezras de Babylone, et ipse scriba uelox in lege Moysis . uelox uidelicet, quod promptiores litterarum figuras quam eatenus Hebrei habebant repererit. Et in epistola regis Persarum: Artaxerxes rex regum, Ezre sacerdoti, scribe legis Dei celi doctissimo, salutem .

8.  Et percussit Moab, et mensus est eos funiculo cequans terre, etc. Quod scriptum  est de Dauid: Et percussit Moab, et mensus est eos funiculo cequans terre, hyperbolice debet accipi. Non enim fieri poterat ut homines in terra uiuentes in tantum humiliarentur, donec ipsius terre dorso funiculo super extenso comprobante apparerent equales; sed immensam humiliationem capte et oppresse gentis uoluit Scriptura hoc uerbo accumulare, ut diceret cequatos eos terre, quasi a Deo essent euirati atque contempti, ut in nullo amplius homines in terra degentes quam terra ea que nullos haberet homines possent ualere. Cuiusmodi locutionis plura habes exempla in Scripturis, quale est illud Euangelii: Sunt autem et alia multa que fecit iehsu, que si scribantur per singula, nec ipsum arbitror mundum capere eos qui scribendi sunt libros  . Quomodo enim non caperet mundus libros qui scribi potuissent in mundo? Sed ad insinuandam magnitudinem ac multitudinem operum Domini, tali uerbo uoluit uti Scriptura. Et in planctu Dauid, aquilis uelociores, leonibus fortiores . Cui simillimum est illud etiam secularium litterarum:

Qui candore niues anteirent, cursibus auras.
Quod autem mensus eos funiculo dixit, funiculum allegorice pro sorte posuit, eo quod funiculo solent agrorum spatia metiri. Unde scriptum est: Et sorte diuisit eis terram in funiculo distributionis. Significat autem quod tam libera dispositione Dauid regiones Moabitarum heredibus quibus uellet diuideret, quam si possessor quilibet agros proprios ad nutum  suum ducto hinc inde funiculo dirimeret. Mensus est autem duos funiculos, unum ad occidendum, et unum ad uiuificandum. Et hoc allegorice dictum significans quod in sua Dauid potestate habuerit, nullo utique contradicente, quos eorum neci daret contumaces, quibus parceret subiectis.

9.  Ipse est quasi tenerrimus ligni uermiculus. Quod dicitur de sapientissimo principe fortium Dauid, cuius quidem nomen in Regum libro tacetur, at uero in libro Paralipomenon Iesbaam nominatur, et fuisse filius Hachamoni commemoratur . Ipse est quasi tenerrimus ligni uermiculus . uirtus simul bellica et modesta uiri designatur ciuilitas, quod uidelicet sicut uermiculus ligni tener quidem et fragilis toto  suo corpore, nec non et permodicus apparet, nichilominus tamen fortissimum ligni robur exedens consumit, et cariosum reddit. Unde et a terendo ligna teredinis nomen habet. Sic ille affabilis omnibus domi, et quietus atque humilis uidebatur; at in certamine publico robustum se atque intolerabilem hostibus exhibebat leonem.

10.  Ipse descendit, et percussit leonem in media cisterna. Quod dicitur de Banaia: Et ipse descendit, et percussit leonem in media cisterna diebus niuis , quomodo sit factum, Iosephus narrat apertius, quia uidelicet cisterna fuerit nimium profunda, que tempore hiemis, cum essent omnia niuibus plena, ipsa quoque nimio  niuium aggestu fuerit cequata. Quam cum leo superueniens, periculi nescius, incidisset, ibidemque conclusus grandi rugitu clamaret, accurrebant homines uidere quid esset. Et dum cum aliis ad tale spectaculum aduenisset et Banaias, desiliuit statim in cisternam, et aggressum mediis in niuibus percussit et interfecit leonem.

11. Quare in lib. Regum  dicatur, quod templum habebat XXX cubitos in altitudine, cum in lib.  Paralip. habeatur CXX. Quod in constructione templi dicitur in libro Regum, quod habebat triginta cubitos in altitudine, cum in libris Paralipomenon scriptum sit: Porro altitudo centum uiginti cubitorum erat , nequaquam discrepare, sed utrumque uerum esse noscendum est. Nam, ut  Iosephi narrat Historia: Triginta erant cubiti a pauimento usque ad medium cenaculum, triginta rursus a medio usque ad tertium, quousque porticuum, que templo ab Australi, et Occidentali, et Septentrionali latere coherebant, altitudo pertingebat, id est, simul sexaginta; deinde alii sexaginta usque ad supremum domus tectum: itaque tota eius altitudo centum uiginti cubitis adimpletur .

12.  Ostium lateris medii in parte erat domus dextre. Quod dicitur: Ostium lateris medii in parte erat domus dextre, non, ut quidam putant, hoc indicat quod ostium quo intraretur in templum ab Australi parte, hoc est, in latere medio parietis meridiani fuerit factum. Alioquin simpliciter diceret Scriptura: Ostium domus erat positum contra Austrum.  Nunc uero ostium quidem, quo ad quotidiana templi ministeria ingrediebatur, erat ad Orientem, ut Iosephus refert; et porticus ante faciem illius, et ipsa patens ad Orientem, ita ut exoriens sol equinoctialis sine ullo obstaculo radios suos per ostia templi et oraculi in ipsam arcam, que erat in sanctis sanctorum, mitteret. Porro ascensus qui in domum superiorem, et a superiore ducebat in tertiam, in Australi erat templi latere  abscondite factus, habens ostium permodicum inferius ab Oriente in ipso angulo dextri parietis. Unde consequenter adiungitur: Et per cochleam ascendebant in medium cenaculum, et a medio in tertium. Cuius dispositio ascensus mysterium nobis  multum memorabile commendat; claret namque quod templum hoc quod Salomon fecit corpus pacifici regis Christi, non solum illud quod est eius Ecclesia tota, uerum etiam ipsum quod sacrosanctum de uirgine, ut esset caput Ecclesie, suscepit, figurate insinuat. Erat autem ostium lateris medii in parte domus dextre, de quo occulte ab inferioribus in medium cenaculum, et a medio ascenderetur in tertium. Quod, passo in cruce Domino, unus militum lancea latus eius dextrum aperuit, et continuo exiuit sanguis et aqua, qui est sanguis nostre redemptionis, et aqua nostre ablutionis, quibus emundati et consecrati mysteriis, de hac quam in terris agimus uita ad requiem spiritus in futuro, quasi ad superiorem domum, tendimus. Et ubi carne soluti  ad requiem spiritus ascenderimus, carnis etiam nostre receptione in die resurrectionis quasi supremi cenaculi exspectamus ascensum.

13.  Texit quoque domum laquearibus cedrinis. Quod dicitur: Texit quoque domum laquearibus cedrinis; laquearia sunt tabulata, que supposita trabibus, affiguntur clauis, decoremque picture sue solent exspectantibus premonstrare mirandum. Terna autem erant in templo laquearia. Prima uidelicet habebant triginta cubitos a pauimento; secunda habebant cubitos sexaginta, contra summitatem porticuum; tertia habebant cubitos centum et uiginti, in summitate totius domus. Non enim in Palestina, sicut nec in Aegypto, culmina in tectis habentur, sed plana potius tecta domorum, ad  sedendum uidelicet, uel deambulandum apta construuntur. Unde dicit in Euangelio Dominus: Et quod in aure audistis, predicabitur in tectis. Talis namque locus aptissimus est, de quo uerbum predicatur, uel assidentibus sibi, uel inferius positis auditoribus proferat. De quo et in Prouerbiis Salomon: Melius est, inquit, habitare in angulo domatis, quam cum muliere litigiosa in domo communi ; quod enim Latine tectum, Grece dicitur doma. Sed et porticus ipse circa templum terna habebant laquearia. Prima habebant cubitos a terra uiginti, secunda habebant quadraginta, tertia habebant sexaginta. Plana enim et ipsorum facta erant tecta. Erant autem porticus triginta inferius, triginta in medio, triginta desuper, non muris ab inuicem, sed tabulatis discrete,  ita ut singule earum que erant numero nonaginta, quinos cubitos in latitudine et longitudine, uicenos autem in altitudine haberent. De quibus uidelicet porticibus frequens in libro uerborum dierum mentio est. Sed quo sint ordine disposite, plenius explicat Iosephus. Quod autem sequitur: Et edificauit tabulatum super omnem domum quinque cubitis altitudinis; hoc est, quod in Deuteronomio precepit Moyses: Cum edificaueris domum nouam, facies murum tecti per circuitum, ne effundatur sanguis in domo tua et sis reus labente alio, et in preceps ruente . Hoc etenim tabulatum in extrema summitate murorum templi uice cancellorum erat erectum, ne quis ad superiora conscendens, dum ad  terminum tecti perueniret, incaute progrediendo dilaberetur ad ima. Quod esse passum regem Ochoziam, in sequentibus inuenitur; qui per cancellos cenaculi decidens, lethiferum incidit in languorem. Quibus uidelicet tabulatis, uel muris, uel cancellis, cum ad tutelam uie ponuntur, uulgus luricularum nomen indidit. Quodque subditur: Et operuit domum lignis cedrinis; supremum totius instructure tegumentum designat, hoc est, tabulatum quod illis trabibus desuper appositum erat, quibus suprema que prediximus laquearia subter erant affixa.

14.  Cumque uectes eminerent, et apparerent summitates eorum, etc. Quod illata arca in sancta sanctorum dicitur: Cumque eminerent uectes,  et apparerent summitates eorum foris sanctuarium ante oraculum, non apparebant ultra extrinsecus; hoc manifestius in Paralipomenon uolumine scribitur. uectium, inquit, quibus portabant arcam, quod paululum longiores erant, capita parebant ante oraculum. Si uero quis paululum fuisset extrinsecus, eos uidere non poterat . Ubi notandum, quia etsi capita uectium accedentibus propius, ac diligentius intuentibus, parebant ante oraculum; non tamen fieri poterat ut ipsa eorum capita ante oraculum eminerent, quia nimirum necesse erat, ut clauso oraculo, et appenso ante ostia uelo, ipsi quoque uectes toti cum arca et Cherubin abderentur interius. Quod fieri non poterat, si prominentes ulterius uectes producendis ad claudendum ostiis locum non darent.  Quorum positionem uectium Scriptura non sine causa, sed magni intuitu sacramenti tam diligenter expedire curauit. Constat enim, quod domus templi exterior peregrinantem in terris Ecclesiam, sancta autem sanctorum internam superne patrie felicitatem designat. Item illata in sancta sanctorum arca, assumptam Christi humanitatem, et intra uelum regie celestis inductam; uectes uero quibus eadem arca portabatur, predicatores uerbi, per quos ipse mundo innotuit, typice denuntiant. Erat autem in arca urna aurea habens manna, quod in homine Christo habitat omnis plenitudo diuinitatis corporaliter. Erat uirga Aaron, que excisa denuo floruerat, quod potestas omnis iudicandi penes eum est, cuius iudicium in humilitate passionis uidebatur esse sublatum.  Erant et tabule testamenti, quia in illo sunt omnes thesauri sapientie et scientie absconditi. Adherebant ei uectes, quibus portabatur, quia doctores qui quondam laborabant in uerbo Christi, nunc presenti uisione gaudent glorie Christi. Quod enim unus eorum de se dixit: Cupio dissolui, et esse cum Christo ; de omnibus utique sui operis consortibus intelligendum reliquit. Apparebant summitates uectium foris ante oraculum non semper, sed cum ostia eiusdem oraculi aperiri contingeret; neque hoc omnibus, sed his solummodo, qui propius accedentes, attentius ea que intus erant satagebant intueri. Ipsa autem arca qualis et quomodo esset posita, solis eis qui oraculum intrassent, uidere licebat,  quod nullus sanctorum in hac adhuc uita positus, tametsi multum in altitudine se mentis attollens, sed soli illius patrie ciues gloriam inibi sui Redemptoris plene contuentur. Sunt et uectes cum arca in oraculo reconditi, quod absconditi sunt etiam nunc perfecti quique electi qui nos precesserunt de mundo in abdito uultus Dei, a conturbatione hominum. Quorum tamen summitates uectium nonnunquam aperto oraculo, his qui appropiant uisuntur, cum perfectioribus quibusque, atque oculum sui cordis tota intentione purificantibus, diuina gratia aliquid extremum de supernorum ciuium gaudio contemplandum donauerit; que nimirum contemplatio his qui paulo longius recesserint minime conceditur, quod quanto exterius mente uacua manent, tanto  minus que sint interna gaudia uident.

15.  Fecit Salomon festiuitatem celebrem, etc. Quod dicitur quia fecit Salomon festiuitatem celebrem, et omnis Isrel cum eo; multitudo magna ab introitu Emath usque ad riuum Aegypti coram Domino; per introitum Emath, Septentrionalem terre repromissionis plagam; per riuum siue torrentem Aegypti, ut uerba dierum nominant, designat Australem. De quibus aliqua latius ex uerbis sancti Hieronymi ponere, gratum puto esse lectori. Scriptum est in libro Numerorum, in quo omnis terra repromissionis per quatuor plagas breui sermone diuiditur: Pars meridiana incipiet a solitudine Sin, que est iuxta Edom, et habebit terminos contra Orientem mare Salsissimum, qui circuibunt Australem plagam  per ascensum scorpionis, ita ut transeant Senna, et perueniant in Meridiem usque ad Cades-Barne, unde egredientur confinia ad uillam nomine Adar, et tendent usque ad Asemona, ibitque per gyrum terminus ab Asemona usque ad torrentem Aegypti, et maris Magni littore finietur. Pro quo in ultima uisione prophete Ezechielis ita dicitur: Plaga autem Australis Meridiana a Thamar usque ad aquas Mariboth , id est, contradictionis. Cades quoque et torrens usque ad mare Magnum, que significat latissimam solitudinem Sin, que est iuxta Edom, et in Mari Rubro terminum circumire, et per ascensum scorpionis, et per Senna, et Cades-Barne, et atrium siue uillam Adar, et ab Asemona peruenire usque ad torrentem Aegypti, qui iuxta urbem Rhinocoruram  mari influit. Hic uero terminus plage Australis incipit a Thamar, que urbs in solitudine est, quam et Salomon miris operibus exstruxit, et hodie Palmyra nuncupatur, Hebraicoque sermone Thamar dicitur, que in lingua nostra palmam sonat; usque ad aquas contradictionis Cades, quam in deserto esse non dubium est. Et torrens ingrediens mare Magnum, hoc quod Aegypti Palestineque pretendit littoribus. Sequitur in libro Numerorum: Plaga autem Occidentalis a mari Magno incipiet, et ipso fine claudetur : hoc est, a mari usque ad mare, a torrente uidelicet Rhinocorure, qui in mare influit, usque ad eum locum ubi est Hemath urbs Syrie. Cuius in hac plaga et nomen ponit Ezechiel: Et  plaga, inquiens, maris mare Magnum a confinio per directum, donec uenias Hemath , que nunc Epiphania nominatur, ab Antiocho crudelissimo tyrannorum nomine commutato; nam cognomentum habuit Epiphanes. Porro ad Septentrionalem, inquit, partem a mari Magno termini incipient, peruenientes usque ad montem altissimum, a quo uenient in Hemath usque ad terminos Sedada, ibuntque confinia usque Zephrona et uillam Enan. Hi erunt termini in parte Aquilonis . Dicunt Hebrei Septentrionalem plagam incipere a mari Magno, quod Palestine, Phenicis, et Syrie, que appellatur Cele, Cilicieque, pretenditur littoribus, et per Aegyptum tendit ad Libyam. Quod autem dicit, peruenientes terminos usque ad montem altissimum,  iidem Hebrei autumant, uel Amanum montem significare, uel Taurum, quod nobis uidetur uerius. Ibuntque confinia, inquit, usque Zephrona, quam urbem hodie Zephyrium oppidum Cilicie uocant. Quod autem sequitur, et uillam Enan, pro quo in Hebreo scriptum est Haser Enan, quod interpretatur atrium fontis, terminus est Damasci. Unde dicit Ezechiel: Et erit terminus a mari usque ad atrium Enan, siue Haser Enan, terminus Damasci, et ab Aquilone ad Aquilonem plaga Septentrionalis . Inde metabuntur, inquit, fines contra Orientalem plagam de uilla Enan usque Sephama, et de Sephama descendent termini in Rebla contra fontem. Inde peruenient contra Orientem ad mare Chenereth, et tendent usque ad Iordanem, et ad ultimum Salsissimo claudentur  mari . A fine igitur Septentrionalis plage, hoc est, atrio Enan, tendunt fines usque ad Sephama, quam Hebrei Apamiam nominant. Et de Apamia descendunt termini in Rebla, que nunc Syrice uocatur Antiochia. Et ut scias Reblam hanc significare urbem que nunc in Syria Cele nobilissima est, sequitur, contra fontem, quem perspicuum est significare Daphnim, de quo fonte supradicta urbs aquis abundantissimis fruitur. Inde, inquit, peruenient termini contra Orientem ad mare Chenereth, id est, ad stagnum Tiberiadis. Mare autem dicitur, cum habeat dulces aquas, iuxta idioma Scripturarum, quo congregationes aquarum appellantur maria. Et tendent, inquit, termini usque ad Iordanem, et ad ultimum claudentur mari uel Mortuo, uel  lingua maris Rubri, in cuius littore Ahila posita est.

16.  In diebus eius edificauit Ahiel de Bethel Iericho. Quod scriptum est de temporibus regni Achab: In diebus eius edificauit Ahiel de Bethel Iericho, in Abiram primogenito suo fundauit eam, et in Segub nouissimo suo posuit portas eius, patet sensus, quod cum prefate conditor urbis fundamenta illius ponere inciperet, primogenitus eius, qui uocabatur Abiram, mortuus est; et cum, urbe edificata, portas munire tentaret, nouissimum filiorum suorum cognomento Segub amisit. Quod ita futurum Iosue, cum eam destructam anathemati traderet, imprecando predixit: Maledictus, inquiens, uir coram Domino, qui suscitauerit et edificauerit ciuitatem  Iericho. In primogenito suo fundamenta illius iaciat, et in nouissimo liberorum ponat portas eius . Quod uero Ahiel uiuens Deo, Bethel interpretatur domus Dei, Ahiel de Bethel destructa a Iosue atque anathematizata Iericho menia restaurat, cum quis eorum qui in Ecclesia habitum religionis assumpserat ad agenda scelera que ei Dominus iehsu in die baptismatis donauerat redit, quasque ipse anathematizauerat diaboli pompas luxuriose uiuendo repetit, cum hereticorum dogmata, uel gentilium fabulas, ueritati preponit ecclesiastice, qua imbutus est, quasi de Bethel egrediens, ruinas Iericho resuscitat. Meritoque talis coram Domino maledictus, et primum filiorum in  fundatione nefarie ciuitatis, et nouissimum in portarum positione amittit. Quia et fundamenta fidei, a quibus bona edificia inchoare, et domum bone actionis, quibus perficere debuerat, perdit. Hec et allegorico sensu sic exposui, ut reminiscaris quam sit uerus apostoli sermo, qui dicit quod omnia in figura contingebant illis, scripta sunt autem propter nos .

17.  Hec faciant mihi dii, et hec addant, etc. Quod Benadab rex Syrie, obsidens et impugnare incipiens Samariam, ait: Hec faciant mihi dii, et hec addant, si suffecerit puluis Samarie pugillis omnis populi mei qui sequitur me, hunc habet sensum: Samaria, iuxta morem ciuitatum, habebat terram interius prope muros, peneque  muris equalem, ne uidelicet eos sine subsidio terre adiacentis erectos creber insistente manu hostili deiiceret ictus arietis. Extrinsecus autem murorum altitudo longe super faciem terre transcenderat, maxime cum in montis uertice, ut Scriptura refert, fuerit urbs eadem posita. Ait ergo rex superbus, obsessam terrens ciuitatem, quod tantam haberet secum exercitus multitudinem, ut etiam si quisque militum eius unum solummodo lapidem, uel cespitem, uel stipitem, ad construendum contra urbem aggerem apportasset, tam sublimis ex eo posset agger exsurgere, qui superficiei ciuitatis ipsius que erat intra muros esse uideretur equalis, ita ut ex equo pugnantes contra ciuitatem tela uel faces mittere possent. Cuius temeritatem arrogantie  modesto sermone compescens rex Isrel, ait: Dicite ei: Ne glorietur accinctus, eque ut discinctus. Aliud est autem accinctus, aliud discinctus, aliud non accinctus. Accinctus namque est, qui cingulo circumdatus incedit; discinctus, qui cingulum nuper deposuit, uerbi gratia, balneum intraturus, uel lectum ascensurus, uel alteram forte tunicam induturus; non accinctus, qui, nuper tunicam induturus, necdum se addita zone circumpositione muniuit. Sic ergo et in expeditione castrensi qui positus est, recte accinctus nominatur, id est, armis indutus. Qui pugna confecta uictor domum rediit, iure discinctus uocatur, quia nimirum depositis armis optate pacis otium gerit.  Qui uero necdum pugnare, neque se ad certamen parare iam ceperat, merito non accinctus esse dicitur. Ait ergo rex Isrel regi Syrie, glorianti quod iam cepisset Samariam, quam obsidere ceperat: Ne glorietur accinctus eque ut discinctus. Ac si aperte dicat: Noli gloriari, quasi iam uictor bellici discriminis, qui, adhuc in acie positus, quem uictoria sequatur ignoras. Et uerum profecto dicebat. Nam mox inito certamine Benadab non uictis aduersariis triumphans, sed ceso suo exercitu fugiens domum rediit.

18.  Tertia pars uestrum intreat Sabbato, etc. Quod ait Ioiada pontifex sacerdotibus et Leuitis, proferens Ioas filium Azarie, quem sex annis, quibus regnauit Athalia, clam nutriebat in templo: Tertia pars uestrum intreat Sabbato, et  obseruet excubitum domus regis; tertia autem pars sit ad portam Seir, et tertia pars ad portam que est post habitaculum scutatiorum; custodietis excubitum domus Messe; due uero partes e uobis omnes egredientes Sabbato custodiant excubias domus Domini circum regem, et uallabitis eum, habentes arma in manibus uestris, et cetera, que ibidem dicta uel facta commemorantur; melius intelliguntur, si de locis templi, in quibus actum est, latius aliqua replicentur. Templum quidem ipsum, exceptis porticibus, quibus omni ex parte sibi adherentibus circumdabatur, habebat intra parietes  sexaginta cubitos longitudinis, uiginti autem latitudinis. Cuius omnis ambitus atrii tres cubitos alto erat circumdatus, habens  introitum a parte Orientis, cuius in libro Regum ita meminit Scriptura: Et edificauit atrium interius tribus ordinibus lapidum politorum, et uno ordine lignorum cedri . Interius uidelicet hoc appellans atrium, eo quod alia circa hoc exteriora sint facta. Porro in uerbis dierum ita: Fecit etiam atrium sacerdotum, et basilicam grandem, et ostia in basilica, que texit ere . Atrium uidelicet sacerdotum hoc nominans, quia nimirum ad hoc erat factum, ut ab ingressu templi ceteros arceret, solisque hoc ingredi sacerdotibus licere designaret. Erat autem hoc idem atrium ab Australi, Occidentali, et Septentrionali parte uicinius muro templi. Porro ad ortum solis, unde et introitum per gradus habebat, in magnam se prolixitatem a templo  protendebat, ut pote quod in illa sui parte altare holocausti, in illa luteres bis quinos, in quibus hostie lauarentur, in illa mare eneum, in quo intraturi ad ministerium sacerdotes lauarentur, in illa sacerdotum immolantium et psallentium habebat choros Leuitarum. Circumdabatur autem hoc atrium undiqueuersum a longe ede permaxima in quadrum. Cuius interior paries, id est qui templum a quatuor mundi partibus respiciebat, inferius erat per totum in arcubus constructus, ulterior uero firma soliditate fundatus. Et ianuas habens ereas, ut supra dictum commemorauimus. Et ostia in basilica, que texit ere; que etiam porticibus communita maximis, et opportunis erat discreta cenaculis. Et rursus extra hanc edem in gyro altera simili schemate  facta. Sed et tertia nichilominus circa illa eodem ordine facta per gyrum interiora omnia longe lateque circuibat, in hoc tantum a prioribus distans edibus, quod Orientalis et Septentrionalis eius paries ostia minime habebat, eo quod uterque eorum ad muros pertineret ciuitatis. Hec autem sunt atria de quibus canitur in Psalmis: Qui statis in domo Domini, in atriis domus Dei nostri . Et quoniam ipsa domus Domini in editiore loco constructa erat, fiebat ut atria quanto exteriora fierent, tanto altiores haberent parietes, ut pote inferius fundamenta habentes; adeo ut ultima quadringentos in altitudine cubitos haberent, nec tamen equande templi altitudini aliquantulum propinquarent. Quorum omnium  in libro Paralipomenon ita generalis fit mentio: Dedit autem Dauid Salomoni filio suo descriptionem porticus et templi, et cellariorum, et cenaculi, et cubiculorum in adytis, et domus propitiationis, nec non et omnium que cogitauerat atriorum et exedrarum per circuitum in thesauris domus Domini et in thesauris sanctorum . Sed Iosephi scriptura uel pictura ab antiquis formata plenius quo sint hec ordine facta distinguit. His uero ita compositis, in Sancta sanctorum summi tantum sacerdotis erat semel in anno cum sanguine hostiarum ingredi, in sanctuario ante oraculum sacerdotes tantum purificati introibant, in atrio interiore sacerdotes omnes et Leuite. Circa hoc atrium sub dio, uel, si tempestas arcebat, in edibus circumpositis uiri Isrelite  ad orandum siue audiendum uerbum conuenire solebant. In tertio ordine atriorum stabant ad orandum mulieres Isrelitice sub dio, uel, si tempestas non sinebat, proxima circumpositarum edium tecta subibant. Porro in ultimum ordinem atriorum gentiles, qui ad orandum forte conuenerant, intrabant. Ubi etiam post tempora dispersionis hi qui de gentibus nuper aduenerant Isrelite diebus septem purificati sic tandem interiora sanctorum petebant. Que autem inter atria uel in atriis erant pauimenta, lapide uario sunt omnia strata. Ita uero ostia in edibus contra inuicem posita erant, ut et hi etiam qui in ultimis consistebant templum possent intueri. Erant autem sortes uiginti quatuor et sacerdotum et Leuitarum et ianitorum, qui per totidem septimanas  sibi ex ordine succederent, Sabbato noua turma intrante ad officium, et post Sabbatum ea que proxima septimana ministrauerat domum redeunte. Sed hic pontifex, propter necessitatem augendi circa nouum regem exercitus, et eos qui intrandi septimanam ordinem habebant suscepit, et illos qui iam suam septimanam ministrando impleuerant, ne abirent, retinuit. Qui alios quoque Leuitas de cunctis urbibus Iuda, simul et principes familiarum Isrel, missis in hoc centurionibus, Ierosolymam congregauerat, ut uerba dierum narrant . Quos educturus, filium regis tali ratione distinxit, ut omnes qui impleuerant Sabbatum, et egressuri erant, in duas diuisi partes, regem in interioribus atrii locis armati  circumstarent. Reliqua uero multitudo, id est, hi qui non erant de stirpe Leui, exteriores atriorum ianuas contra furorem regine, si quid forte aduersi moliretur, custodirent. Porro hi qui nuper ad Sabbatum uenerant sacerdotes, Leuite, et ianitores, in tres diuisi partes, domum regis, id est, palatium obseruarent, ne uel hoc regina collecto exercitu contra regem defenderet. Seruarent et portam habitaculi scutariorum, per quam de templo ad palatium descendebatur, sicut infra dicitur: Duxeruntque regem de domo Domini, et uenerunt per uiam porte scutariorum in palatium, et sedit super thronum regum. Ubi etiam porta Seir, et domus Messa, que cum porta Scutariorum nominatur, esse uidentur. Scutarios autem tutores regis appellat, testante  libro Paralipomenon; qui cum Roboam scuta erea pro aureis fecisse commemorasset, adiecit: Et tradidit illos principibus scutariorum, qui custodiebant uestibulum palatii . In quo uidelicet libro distinctius hec cuncta replicantur: Tertia pars uestrum, qui ueniunt ad Sabbatum, sacerdotum, et Leuitarum, et ianitorum, erit in portis. Tertia uero pars ad domum regis, et tertia in porta que appellatur Fundamenti. Omne uero reliquum uulgus sit in atriis domus Domini. Nec quisquam alius ingrediatur domum Domini, nisi sacerdotes et qui ministrant de Leuitis; ipsi tantummodo ingrediantur qui sanctificati sunt, et omne reliquum uulgus obseruet custodias Domini. Leuite autem circumdent regem, habentes singuli arma sua , etc.

 19.  Produxitque filium regis, et posuit super eum diadema et testimonium. Quod sequitur de eodem: Produxit filium regis, et posuit super eum diadema et testimonium, in diademate insigne capitis regium, in testimonio designat decreta legis Dei, quibus quid agere rex debeat, qualiter uiuere precipitur. Denique in libro uerborum dierum apertius: Et imposuerunt, inquit, ei diadema, dederuntque in manu eius tenendam legem ; et magne utique erat salutarisque prudentie, ut post tyrannice impieque necem regine, succedenti in regnum filio regis legitimi, cum ipso regni habitu simul disciplina legis Dei seruanda committeretur, ut qui se prelatum populo regendo uideret, ipse se regendum diuinis legibus subdi debere meminisset.

 20.  Et non fiebat ratio his hominibus qui accipiebant pecuniam, etc. Quod, instaurante templum Domini prefato rege Ioas, dicitur: Et non fiebat ratio his hominibus qui accipiebant pecuniam, ut distribuerent eam artificibus, sed in fide tractabant eam, deuotionem ostendit eorum de quibus sermo est, quia tantum studii in religione habuerint, ut nullus dubitauerit quin pecuniam Domini sine alicuius fraudis suspicione tractarent, et hanc de erario sublatam fideliter artificibus ad muniendam domum, prout singulis opus esset, offerrent.

21.  Ipse percussit Edom in ualle Salinarum decem millia, etc. Quod dicitur de Amasia rege Iude: Ipse percussit Edom in ualle Salinarum decem millia, et apprehendit Petram in prelio uocauitque  nomen eius Iecethel; uallis Salinarum erat ubi salem faciebant, uel fonte uidelicet salsuginis, ut multis in locis deciso, exsiccato et incenso, uel aquis puteorum salsis feruefactis, et usque ad salis firmitatem coquendo perductis, uel alio quolibet ordine quo sal fieri consueuit. In quo etiam loco Ioab duodecim millia Idumeorum percussisse legitur. Nec pretereundum quod pro ualle Salinarum uetus Editio quasi nomen regionis Gemelach posuit. Petra autem ciuitas est Arabie nobilis, in eadem terra Edom, que in libro Numerorum Recem dicitur, et a Syriis hodie usque sic appellatur . Iecethel uero, quod Amasias uictor ei nomen imposuit, interpretatur cetus Dei, uel auxilium Dei, agente eo fideliter,  ut perenni inderetur memorie, quia hanc uel cetus populi Dei, uel Deo adiuuante, ceperit.

22.  Ipse restituit terminos Isrel ab introitu Hemath, etc. Quod dicitur de Ieroboam rege Isrel: Ipse restituit terminos Isrel ab introitu Hemath, usque ad mare Solitudinis. Hemath, que nunc Epiphania dicitur, Septentrionalis erat terminus Isrel. Mare autem Solitudinis, quod Hebraice dicitur Araba, mare Mortuum designat, quod in longitudine per stadia DLXXX usque ad Zoaras Arabie, in latitudine CL usque ad uicina Sodomorum progreditur.

23.  Et unaqueque gens fabricata est deum. Quod dicitur de his que in Samariam a rege Assyriorum adducte sunt nationibus: Et unaqueque gens fabricata est deum suum, posueruntque  eos in fanis excelsis, que fecerant Samarite, gens et gens in urbibus suis, in quibus habitabant; uiri enim Babylonii fecerunt Socoth Benoth, uiri autem Cutheni fecerunt Nergel, et uiri de Hematha et Hama fecerunt Asima; porro Heuei fecerunt Nebaaz et Thartha; in libro quidem Locorum legitur, quod Benoth et Nergel fuerint ciuitates, quas construxerint in regione Iude Samaritani, qui de Babylonia transierant. Asima quoque oppidum, quod edificauerint, qui eodem uenerant de Hemath. Nebaaz enim et Thartha ciuitates, quas Heuei in eadem Iudee terra condiderint. uidetur autem, iuxta consequentiam sermonis, etiam idolorum quibus he gentes prius in terra sua seruierant hic posse uocabula intelligi. Quod cum dictum esset: Et unaqueque gens fabricata est deum suum,  quasi ad expletionem sententie subiunctum est: uiri enim Babylonii fecerunt Socoth Benoth, id est, tabernacula Benoth. Et melius, ni fallor, faceret interpres, si Socoth Latine in tabernacula uerteret, et nomen idoli Benoth absolute poneret; et sicut in sequentibus manifeste dicitur: Hi autem qui erant de Sepharuaim, comburebant filios suos igni Adramelech et Anamelech diis Sepharuaim; ubi ostenditur Adramelech et Anamelech idola fuisse urbis Sepharuaim. Ita uidetur consequens, ut etiam Nergel Cuthenorum, Asima Hematheorum, Nebaaz et Thartha, idola fuerint Heueorum.

24.  Ubi est Deus Hemath et Arphat? ubi est deus Sepharuaim? Quod ait Rapsaces inter alia quibus Deum blasphemabat, clamans contra  Ierusalem: Ubi est deus Hemath et Arphat? ubi est deus Sepharuaim, Ana et Aua? nunquid liberauerunt Samariam de manu mea? Ostendit harum omnium ciuitatum siue gentium diis seruisse Samaritas, et quod non erant dii, sed idola, merito cultores uanitatis, ut decebat, esse subuersos. Est autem Hemath urbs Celesyrie, que nunc Epiphania dicitur, iuxta Emesam, ut supra monuimus; Arphad urbs Damasci, quam expugnatam a rege Assyriorum etiam Hieronymus scribit . Sepharuaim, quod numero plurali libros uel litteras sonat, nomen est locorum, de quibus Assyrii transmigrantes habitauerunt in Samaria, ut in Locorum libris inuenimus. uerum in Esaia hoc quoque uocabulum esse ciuitatis apparet,  ubi aperte dicitur: Ubi est deus urbis Sepharuaim ? tametsi pluraliter dictum, ut Thebarum, Athenarum. Pro Ana et Aua, uetus editio quasi unius urbis nomen Aneugaua posuit, et quidem in Hebreo ita scriptum est; uerum quia syllaba u que in medio nominis posita est, coniunctionem et apud eos significat; potest etiam ita distingui, ut dicatur Ane et Gaua, ut Aquila transtulit; siue Ana et Aua, ut noster uertit interpres.

25.  uis ut ascendat umbra decem lineis, an ut reuertatur totidem, etc. Quod ait Ezechie regi propheta Esaias: uis ut ascendat umbra decem lineis, an ut reuertatur totidem gradibus? idem nomine graduum quod et linearum significat, id est, distinctionem horarum, quas 12 per diem in horologio notare  solemus; siue, ut Hieronymus dicit, ita erant exstructi gradus arte mechanica, ut per singulos umbra descendens horarum spatia terminaret. Erat autem hora diei decima, quando hoc regi Propheta loquebatur: uis ergo, inquit, ut ascendat umbra decem lineis, procedente sole supra terram per boreales plagas usque ad orientem, que subtus terram quotidiana consuetudine sui cursus erat facturus: an ut reuertatur umbra totidem gradibus, conuersa retrorsum facie solis, ipsoque per australem plagam ad orientem regresso? At rex, Facile est, inquit, umbram crescere decem lineis; nec hoc uolo ut fiat, sed ut reuertatur retrorsum decem gradibus. uidit namque quod maioris miraculi esse poterat, si sol contrarium suo mori cursum ageret, quam si consueto processu  incedens; tametsi multo altius, id est, supra terras elatus ad orientem, quasi secundi diei mane nulla interueniente nocte, facturus aduolaret. Nam et hoc qui in insula Thyle, que ultra Britanniam est, uel in ultimis Scytharum finibus degunt, omni estate diebus aliquot fieri uident, quia sol cetero orbi in occasu et sub terra positus, ipsis nichilominus tota nocte supra terram appareat; et quomodo a parte occidentis ad orientem humilis redeat, manifeste uideatur, donec tempore opportuno denuo toto orbi communi exortu reddatur, sicut et ueterum historie, et nostri homines eui, qui illis de partibus adueniunt, abundantissime produnt. Nunquam autem hi qui interiora austri incolunt, uidere solem per meridianas  plagas ad orientem ab occasu redire.

26.  Que habitat in Ierusalem in secunda. Quod dicitur de Holda prophetissa: Que habitat in Ierusalem in secunda; quid significet, in libro Paralipomenon declaratur, ubi scriptum est de prefato rege Ezechia: Aedificauit quoque, agens industrie, omnem murum, qui fuerat dissipatus, et exstruxit turres desuper, et forinsecus alterum murum . Meminit huius loci Sophonias, dicens: uox clamoris a porta piscium, et ululatus a secunda . Pro quo uetus editio, quasi proprium nomen loci transtulit, in Masena. Masena quippe interpretatur secunda. Quod ergo dicitur prophetissam habitasse in secunda, in secundi muri parte intellige.

 27.  Contaminauit quoque Tophet, etc. Quod dicitur de Iosia rege: Contaminauit quoque Tophet, quod est in conualle filii Ennon, ut nemo consecraret filium suum, aut filium per ignem Moloch; frequens est in Scripturis horum mentio locorum, maxime in libro Regum, et Ieremie prophete. Est autem uallis Ennon, siue filii Ennon, iuxta murum Ierusalem, contra orientem, in qua nemus pulcherrimum Sile fontibus irrigatur. Tophet autem, siue Taphet , erat locus in eadem conualle, iuxta piscinam fullonis, cuius meminit Scriptura, et iuxta agrum Acheldema, qui usque hodie monstratur ad australem plagam montis Sion. Solebant autem in Tophet, qui locus erat amenissimus, unde hodie usque hortorum  prebet delicias, posita ara sacrificare demonibus, nefandoque igni suos consecrare liberos, siue holocaustum offerre, sicut in libro uerborum dierum de Achaz rege scriptum est: Ipse est qui adoleuit incensum in ualle Benennon, et lustrauit filios suos in igne. Benennon siquidem filium Ennon significat. uallis autem Ennon dicitur Hebraice Gehennon, cuius nomine in Nouo Testamento pena inferorum gehenna cognominatur, quia nimirum sicut in conualle Ennon, qui idolis seruierunt in ea, prophetis attestantibus, perierunt, ita peccatores ex his que peccauerunt eterna damnatione punientur. Denique Ieremias cum refert precepisse sibi Dominum, et dixisse: Egredere ad uallem filii Ennon, que est iuxta introitum porte Fictilis; paulo post dicit: Et  non uocabitur locus iste amplius Tophet, et uallis filii Ennon, sed uallis Occisionis; et dissipabo consilium Iude et Ierusalem in loco isto, et subuertam eos gladio . Isaias quoque manifestissime Tophet infernum appellat; qui cum perpetuum diabolo interitum sub nomine Assur describeret, dicens: A uoce enim Domini pauebit Assur uirga percussus, et erit transitus uirge fundatus, quam requiescere faciet Dominus super eum , statim quomodo et ubi esset periturus, subdidit dicens: Preparata est enim ab heri Tophet a rege preparata, profunda, et dilatata. Pulchre ait Et dilatata, quia Tophet dicitur latitudo. Nutrimenta, inquit, eius ignis, et ligna multa; flatus Domini sicut torrens sulphuris, succendens eam. Contaminauit autem Iosias Tophet, uel ossa mortuorum  ibi, sicut in sequentibus de aliis idolorum locis fecisse legitur, uel alia quelibet immunda dispergens, quatenus abominationi potius quam delectationi aptus omnibus qui aspicerent locus appareret.

28.  Abstulit quoque equos quos dederant reges Iude, etc. Quod sequitur de eodem rege Iosia, abstulit quoque equos, quos dederant reges Iude soli in introitu templi Domini; et paulo post: Currus autem solis combussit igni; ostendit omni generi idololatrie et superstitionis Iudeos omni tempore fuisse mancipatos, ita ut in uenerationem solis, quem more gentilium Deum esse credebant, simulacro eius quod fecerant, currus equosque subdiderint, et hoc in atriis templi Domini.  Sic enim solent gentiles pingere uel facere simulacrum solis, ut puerum iuuenem in curru ponentes, equos eidem quasi cursu celum petentes subiungant. Cui propterea pueri aptant imaginem, quia sol, uelut quotidie nouo ortu natus, nullum per secula senium incidit. Ut autem eidem currus et equos tribuant, de miraculo sumptum esse Elie prophete, qui curru igneo et equis igneis est raptus ad celum, Ioannes Constantinopolitanus episcopus estimat. Quod enim Grece Helios dicitur sol (sicut etiam Sedulius, cum de Elie ascensu caneret, ostendit, dicens:

Quam bene fulminei prelucens semita celi,
Conuenit Elie, merito qui et nomine fulget.
Hac ope dignus erat: nam si sermonis Achiui
Una per accentum mutetur littera, sol est.
 Audientes Greci ab Isrelitis, quos diuinas habere litteras fama prodebat, predicari, quod Elias curru igneo et equis sit igneis ad celestia translatus, uel certe hoc ipsum inter alia depictum in pariete uidentes, crediderunt, uicinia decepti nominis, solis hic transitum per celos esse designatum, et miraculum diuinitus factum commutauerunt in argumentum erroris, humana stultitia commentatum; quos imitati ipsi Iudei, sategerunt ne in aliquo gentilium stultissimis minus stulti parerent.

29.  Excelsa quoque que erant in Ierusalem, etc. Quod paulo post de eodem rege dicitur: Excelsa quoque que erant in Ierusalem, ad dextram partem montis Offensionis, etc.,  usque, Polluit rex, et contriuit statuas; luce clarius est, quod excelsa nominare solet Scriptura, loca collibus posita frondentibus, in quibus uel demonibus immolabant, uel etiam Domino, locorum amenitate allecti, contra interdictum relicto altari quod erat in templo, hostias offerebant. Unde sepius in hoc libro de regibus qui minus perfecte iusti fuere, dicitur: uerumtamen excelsa non abstulit. Montem autem Offensionis, montem idoli dicit, quia nimirum consuetudinis est Scripturarum, offensionem idola nuncupare, quia uel in illis offenditur Deus, uel offensionem et ruinam suis afferunt cultoribus, sicut in hac ipsa sententia subsequenti intimatur, dum dicitur: Que edificauerat Salomon rex in Isrel Astaroth idolo Sidoniorum et Chamos offensioni Moab, et  Melchon abominationi filiorum Ammon. Ubi hoc quoque, ni fallor, palam ostenditur, quod utinam non ostenderetur: quia uidelicet Salomon de admisse idololatrie scelere nunquam perfecte penituit. Nam si fructus penitentie dignos faceret, satageret ante omnia, ut idola que edificauerat, de ciuitate sancta tollerentur; et non in scandalum stultorum, que ipse, cum fuisset sapientissimus, erronea fecerat, quasi sapienter ac recte facta relinqueret. Meminit supra et huius loci Scriptura, dicens: Tunc edificauit Salomon fanum Chamos idolo Moab, in monte qui est contra Ierusalem, et Moloch idolo filiorum Ammon . Nec uideri contrarium debet quod ibi mons, in quo facta sunt hec idola contra Ierusalem, hic in Ierusalem esse positus asseritur;  quia nimirum in tanta erat urbis uicinia positus, ut ad ipsam pertinere, et ipsam quoque sordibus, que in eo congregabantur, attaminare uideretur.

30.  Et transtulit omnem Ierusalem, etc. Quod referens de Nabuchodonosor, qui transtulerit omnem Ierusalem, et uniuersos principes, et omnes fortes exercitus, decem millia, in captiuitatem; addidit Scriptura, dicens: Et omnem artificem et clusorem. Hoc est quod supra eidem populo Isreli Philisthiim regnantes fecisse narrantur, cum dicitur: Porro faber ferrarius non inueniebatur in Ierusalem et in omni terra Isrel. Cauerant enim Philisthiim, ne forte facerent Hebrei gladium aut lanceam . Sicut enim tunc illi cauerant, ne  habentes fabros ferrarios Hebrei, arma ad repugnandum facerent; ita nunc Chaldei, destructa Ierusalem et uastata omni terra repromissionis, satagunt ut nullus in ea remaneat artifex, nullus inclusor, qui uel fedata urbis menia componere, uel possit resarcire dirupta; quin potius quidquid apud gentem exterminatam artis inuenerant, totum in Babyloniam transferunt; ut uel ad nichilum ualeat ultra, uel illius ciuitatis utilitatibus proficiat. Cuius tam deflende historie, quia multum negligentie nostri temporis congruit, non opinor allegoriam esse reticendam. Constat namque, quod Ierusalem et terra Isrel ciuitatem Christi, id est, Ecclesiam sanctam; Babylon autem et Chaldei siue Philisthei, ciuitatem diaboli, id est, omne malignorum siue hominum  seu angelorum multitudinem designant; seruitque Isrel Philistheis siue Chaldeis, cum fideles quique nomine tenus in Ecclesia consistentes, ceterum ab immundis uel spiritibus uel hominibus decepti, aut auaritie, aut luxurie, aut alteri cuilibet peccato mentis colla submittunt. Abducit autem Nabuchodonosor Isrel, et uniuersos principes, fortesque exercitus, decem millia, in captiuitatem, cum aut magistros populorum, et eos qui inuincibili animo Domino seruire, ac decalogum legis fideliter in Dei ac proximi uidebantur amore conseruare, subito siue illecebris mundi, seu aduersitatibus subacti, aut maioribus se facinoribus polluunt, aut certe in heresim declinando, aperte apostasie notam incidunt.  Arma uero, quibus contra diabolum repugnantes, libertatem a Deo nobis donatam defendamus, que sunt alia, nisi eloquia Scripturarum? In quibus et ipsius Domini, et sanctorum eius exemplis, quo ordine bella uitiorum superari debeant, luce clarius discimus. Sed Philisthei filios Isrel fabris armorum priuant, cum maligni spiritus animas fidelium a meditatione sacre lectionis, secularia illis negotia inserendo retardant, ne uel ipsi per huius exercitium resistendi fiduciam sumant, uel alios forte qui legere nesciunt, ad resistendum uitiis exhortando  aut corripiendo accedant. Tollunt fabros armorum, cum eos qui sacra eloquia norunt, in tantum sceleribus obruunt, ut dicere bona que didicerant, prorsus erubescant. Transferunt omnem artificem et inclusorem in Babyloniam de Ierusalem, cum eos qui multifaria uirtutum operatione pluribus prodesse, et ciuitatem Dei contra irruptiones tentationum munire solebant, a proposito deflectunt; atque ingenium quod tuitioni sancte Ecclesie impendere debuerant, ad uoluntatem potius regis uitiorum dispensare compellunt. Quod si inclusorem hoc loco non ostiorum siue murorum, sed auri potius gemmarumque intelligere uoluerimus, ad unum profecto, eumdemque spiritualis expositio finem respicit. Dictum quippe est de sapientia, quia aurum est et multitudo gemmarum  ; atque ideo inclusores horum non alios aptius quam doctores intelligere ualemus, qui quandiu recte uiuunt ac docent, in ornatum sancte ciuitatis industriam sue artis impendunt. At si forte errauerint, quid nisi a gente Chaldeorum captiui Babyloniam transferuntur? Et quoniam artificem et inclusorem ab Ierosolymis Babyloniam transmigrare, hoc est talentum uerbi celitus acceptum in terram defodi, id est, scientiam spiritualem ad peccatorum opera conuerti.

Obsecro, lector, ut si quid tibi in his explanatiunculis gratum dixi, ad laudem donantis Dei referas. Sin autem alias, ita imperitie uel presumptioni mee ueniam tribuas, ut ipse cum omnibus quibuscunque  potes crebre meditationi, continue obseruationi, opportune predicationi diuinarum insistas Scripturarum; communique labore satagamus, ut nos negotiatores dominice pecunie fideles, nos artifices et inclusores spiritualium gemmarum siue meniorum, nos propugnatores sancte ciuitatis, nos celestium inueniamur fabri armorum; nobis reuersus a nuptiis summus Paterfamilias dicere dignetur: Quia super pauca fuistis fideles, super multa uos constituam, intrate in gaudium Domini uestri . Amen.





DE TEMPLO SALOMONIS LIBER. 



EPISTOLA AD EUMDEM ACCAM, DE TEMPLO SALOMONIS.

 Hortatur nos uas electionis et magister gentium, ad lectionem diuinorum eloquiorum, ueridica uoce contestans, quia quecunque scripta sunt, ad nostram doctrinam scripta sunt, ut per patientiam et consolationem Scripturarum, spem habeamus . Ubi optime ad obtinendam spem celestium bonorum patientiam nobis habendam, et consolationem Scripturarum inspiciendam esse declarat. Patientiam uidelicet, ut ea que occurrerint aduersa, mente humili ac submissa, quasi a iusto iudice et pio patre irrogata flagella toleremus; siue ad uirtutum gloriam, augmentumque meritorum, si iusti et innocentes  ferimur; seu ad correctionem morum, si uitiis implicamur. Consolationem uero Scripturarum, ut harum crebra meditatione ad memoriam reuocemus, quantum illi summi patres, et preclara Ecclesie lumina tenebrose afflictionis sepe in uita presenti pertulerint, quantum in futura uita glorie cum Domino merito pietatis et patientie perceperint, quantum etiam in hac uita apud fideles omnes indefectiue laudis et claritatis reliquerint, dicente Scriptura : Memoria iusti cum laudibus, et iterum : Corpora sanctorum in pace sepulta sunt; et nomina eorum uiuent in generationes et  generationes. Et apostolus Iacobus : Ecce beatificamus, inquit, eos qui sustinuerunt. Sufferentiam Iob audistis, et finem Domini uidistis. Non autem frustra commemoratis iustorum pressuris addidit: Et finem Domini uidistis; quia neque ille hinc sine flagello exiit, qui hic sine uitio uixit; quique ad sanandos infirmos, mortuosque suscitandos apparuit in mundo, ipse ad premonstrandum nobis exemplum patientie, per infirmitatem mortis uoluit redire de mundo. Unde Psalmista cum dixisset : Deus noster, Deus saluos faciendi; mox admirando uel potius obstupescendo subiunxit: Et Domini Domini exitus mortis. Itaque per patientiam et consolationem Scripturarum spem habeamus, etiam nos consolandi post nostrarum afflictiones pressurarum,  cum et ipsi in tribulatione patientes exstiterimus, et eorum actus ad mentem reduxerimus, qui nos et merito iustitie longe precesserunt, et longe maiora nobis aduersitatum certamina tolerarunt. Illi etenim propter iustitiam qua excellenter eminebant, persecutiones sepe patiebantur iniustorum, quatenus cum operatione iustitie coronam insuperabilis patientie perciperent, et insuper cunctis se sequentibus, gloriosa perseuerantia sua uestigia prefixa relinquerent. Nos autem sepius misericordia et prouisione Conditoris nostri pro nostris castigamur erratibus, ut salubri compunctione ad conscientiam nostram redeuntes, puniamus sollicite lacrymis diluentibus, quod illecebris fallentibus ac negligentiis admisimus; sicque iuuante Domino correcti  ad spem uite, ad illorum, qui innocentes afflicti sunt, mereamur pertinere consortium. Nam et hoc in consolatione Scripturarum inuenimus, quia benedixit Dominus omnes timentes se, pusillos cum maioribus  , multasque nobis in domo Patris sui mansiones esse declarauit. Quarum nunc consolatione et te, dilectissime antistitum, presentes rerum temporalium angores quotidie alleuiare, atque ad uidenda bona Domini in terra uiuentium , transcensis malis hominum que regnant in terra morientium, sublimiter animari non ambigo, ut pote abundantem non tantum diuinarum paginis litterarum, sed et piis earum expositionibus, quas ueneranda patrum nobis Scriptura reliquit. uerum quia noua queque nonnunquam amplius delectant, uisum mihi est, opusculum quod de factura templi Dei sequens magnorum uestigia tractatorum nuper allegorice condideram, tue sanctitati percurrendum mittere. Cuius lectioni intentus, quanto plura Christi et  Ecclesie sacramenta antiquis indita paginis inueneris, quanto ampliora ibi Dei dona, siue in presenti nobis data, seu in futuro promissa perspexeris, tanto leuiora credo, et minus curanda omnium labentium rerum, et aduersa iudicabis et prospera; iuxta exemplum beati Ioannis, qui ab imperatore nefando intra angustias unius paruissime relegatus insule, confestim a pio Conditore, per Spiritum est, ad contemplanda infinita illa celestium mansionum arcana, introductus; et ubi putatus est a deceptis hostibus amicorum hominum auxilio ac societate destitui, ibi amicorum angelorum meruit aspectu atque colloquio perfrui. A quibus edoctus, eo magis magisque illecebras seculi et amaritudines didicit esse spernendas, quo sublimius illa speculabatur, que pro  magnitudine atque eternitate sui longe amplius uel metuenda constat esse, uel amanda. Bene uale semper, dilectissime, et pro nobis intercede.



INCIPIT LIBER.



CAPUT PRIMUM. Quod edificatio tabernaculi et templi unam eamdem Christi Ecclesiam designet.


Domus Dei quam edificauit rex Salomon in Ierusalem, in figuram facta est sancte uniuersalis Ecclesie,  que a primo electo usque ad ultimum, qui in fine mundi nasciturus est, quotidie per gratiam regis pacifici, sui uidelicet Redemptoris, edificatur. Que partim peregrinatur adhuc ab illo in terris, partim euasis peregrinandi erumnis cum illa iam regnat in celis, ubi, peracto ultimo iudicio, tota est regnatura cum ipso. Ad hanc domum pertinent electi angeli, quorum nobis similitudo in futura uita promittitur, dicente Domino: Illi autem qui digni habebuntur seculo illo, et resurrectione ex mortuis, neque nubunt, neque ducunt uxores, neque enim ultra mori poterunt. Aequales enim angelis sunt, et filii sunt Dei, cum sint filii resurrectionis . Ad hanc pertinet ipse Mediator Dei et hominum homo Christus iehsu, ipso attestante cum ait: Soluite templum  hoc, et in tribus diebus excitabo illud . Quod exponens euangelista, subiunxit: Hoc autem dicebat de templo corporis sui. Dicit autem Apostolus de nobis: Nescitis quia templum Dei estis, et Spiritus Dei habitat in uobis . Si ergo ille templum Dei  per assumptam humanitatem factus est, et nos templum Dei per inhabitantem Spiritum eius in nobis efficimur, constat utique quia figuram omnium nostrum et ipsius, Domini uidelicet et membrorum eius que nos sumus, templum illud materiale tenuit. Sed ipsius, tanquam lapidis angularis singulariter electi, et pretiosi, in fundamento fundati, nostri autem tanquam lapidum uiuorum, superedificatorum super fundamentum apostolorum et prophetarum, hoc est super ipsum Dominum . Quod melius ex considerato ordine ipso templi edificati patebit, ut in quibusdam uidelicet figura ad ipsum Dominum, in quibusdam uero ad omnes electos pertineat, in quibusdam intemeratam in celis angelorum felicitatem, in quibusdam inuictam in terris hominum patientiam  describat, in quibusdam collata hominibus angelorum auxilia, in quibusdam remunerata cum angelis hominum certamina demonstret. Designat eamdem domum Domini spiritualem, etiam tabernaculum quondam factum in eremo per Moysen . uerum quia illa domus in itinere, quo ad terram repromissionis ueniebatur, hec autem edificabatur in ipsa terra repromissionis et in ciuitate Ierusalem; illud ut de loco ad locum crebro Leuitarum ministerio deportatum tandem in terram promisse hereditatis induceretur, hec ut mox in patria ipsa et ciuitate regia constructa inuiolabili semper fundamento consisteret, donec inditum sibi figurarum celestium munus impleret; potest in illa presentis Ecclesie labor et exsilium, in hac futura  requies et beatitudo figurari. uel certe quia a solis filiis Isrel illa, hec autem a proselytis etiam et gentibus facta est, possunt in illa principaliter patres ueteris testamenti, et antiquus ille Dei populus, in hac autem congregata de gentibus Ecclesia figuraliter exprimi. Quamuis edificium utriusque domus enucleatius spirituali sensu discussum, et labores presentis Ecclesie quotidianos, et premia in futuro perennia, gaudiaque regni celestis, et electionem prime de Isrel Ecclesie, et salutem omnium gentium in Christo multimodis ostenditur insinuare figuris. Tractaturi igitur, iuuante Domino, de edificatione templi, et in structura materiali spiritualem Dei mansionem quesituri, opportunum uidetur ut  primo de operariis eius, qui et unde fuerint, simul et de ipsa materia unde factum est, aliqua dicamus. Nam et hec spiritualibus grauida esse sacramentis testatur Apostolus, qui ait, Omnia in figura contingebant illis, scripta sunt autem propter nos .



CAPUT II. Quomodo Hiram rex Salomonem in opere iuuerit.

Narrat Regum historia, quia Salomon edificaturus domum Domino, quesierit auxilium ab Hiram rege Tyri, qui erat amicus Dauid omni tempore, et cum ipso quoque Salomone, postquam regno potitus est, pacem habere iam ceperat; promptumque mox ad adiuuandum se in omnibus eius animum inuenerit, ita ut artifices illi et ligna, et aurum, prout opus habebat, dederit. Cuius beneficii gratia, Salomon ei per annos  singulos plurimos tritici et olei coros, in cibum domui eius dabat . Nulli autem dubium, quod Salomon, qui interpretatur pacificus, et ipso nomine, et serenissimo regni sui statu, illum significet, de quo dicit Isaias: Multiplicabitur eius imperium, et pacis eius non erit finis . Hiram uero, qui Latine dicitur uiuens excelse, credentes ex gentibus et uita simul cum fide gloriosos figuraliter exprimit. Neque aliquid prohibet, quin Hiram, quia rex erat, regalique potentia Salomonem in edificio domus Domini iuuabat, conuersos ad fidem ipsos rerum dominos typice denuntiet, quorum ope constat Ecclesiam sepius adiutam, nobiliter augmentatam, et contra hereticos, schismaticos, et paganos principalibus erectam esse decretis. Petit ergo Salomon  in opere templi auxilium ab Hiram, quia cum ueniens in carne Dominus dilectam sibi domum, uidelicet Ecclesiam, edificare disponeret, non de Iudeis tantummodo, uerum etiam de gentibus adiutores operis elegit. Nam de utroque populo ministros sermonis assumpsit. Misit Hiram Salomoni precisa de Libano ligna cedrina et abiegna, que in domum Domini ponerentur, quia conuersa gentilitas misit ad Dominum uiros quondam in seculo claros, sed securi dominice increpationis de monte sue superbie iam deiectos et humiliatos, qui ad normam euangelice ueritatis instituti, in edificio Ecclesie pro suo quoque merito, uel tempore collocantur. Misit quoque artifices, quia conuersos ad ueram sapientiam philosophos, qui gratia eruditionis populis quoque regendis iure preponerentur,  Domino gentilitas obtulit. Qualis ipsis apostolorum temporibus Dionysius Areopagita, qualis deinceps doctor suauis et fortissimus martyr Cyprianus, aliique quamplurimi. Misit et aurum, quod in eadem significatione accipitur, quia nimirum uiros sapientia claros ostendit. Pro quibus cunctis oblationibus gentilitas a Domino exspectat dona gratie celestis, triticum uidelicet uerbi Dei, et oleum caritatis atque unctionis, et illuminationem Spiritus sancti. Conuenit autem apte rebus Ecclesie quod in auxilium operis sancti flagitanter ait ad Hiram Salomon: Precipe igitur ut precidant mihi cedros de Libano, et serui mei sint cum seruis tuis. Serui quippe Hiram, qui precidebant Salomoni cedros de Libano, doctores  sunt electi de gentibus, quorum officium est, eos qui in hoc mundo rebus et gloria letabantur, a superbie fastu corrigendo sternere, atque ad obsequium sui Redemptoris eorum uota transferre. Cum quibus uidelicet seruis erant et serui Salomonis, ac pariter memorato instabant operi; quia primi doctores ex gentibus necesse habebant ipsorum apostolorum, qui a Domino didicerant eruditione in uerbo fidei institui, ne si absque magistris docere inciperent, magistri existerent erroris. Idcirco enim Salomon seruos Hiram cedere sibi uoluit ligna de Libano, quia doctiores erant seruis suis ad cedendum. Et idcirco simul seruos suos adesse uoluit, ut ostenderent cedentibus, cuius mensure ligna fieri deberent. Cuius rei figura in promptu est, quia nimirum apostoli  certius uerbum euangelii, quod a Domino audire meruerunt, aliis predicare nouerunt; sed gentiles ab errore conuersi atque ad ueritatem Euangelii transformati, melius ipsos gentium errores nouerant, et quo certius nouerant, eo artificiosius hos expugnare, atque euacuare didicerunt. Paulus quidem sacramentum Euangelii, quod per reuelationem didicerat, melius nouit, sed Dionysius melius refellere poterat falsa Athenarum dogmata, quorum cum erroribus syllogismus a puero et argumenta cuncta nouerat. Cui sensui conuenit apte quod sequitur: Scis enim quod non est in populo meo uir qui nouerit cedere ligna sicut Sidonii. Non enim erat in populo Iudeorum, ubi Dominus corporaliter presens docebat, ullus eorum qui tam docte nosset errores  refellere gentium, quam ipsi conuersi ad fidem gentiles, et ex gentibus facti Christiani. Sidonii namque et Tyrii, quia gentilium fuere populi, merito in figura gentium accipiuntur.



CAPUT III. Quot operarios Salomon in opere templi habuerit.

Quot autem seruos Salomon noster in hoc opus miserit, in sequentibus mystico sermone designatur cum dicitur: Elegit Salomon operarios de omni Isrel, et erat indictio triginta millium uirorum, mittebatque eos in Libanum decem millia per menses singulos uicissim, ita ut duobus mensibus essent in domibus suis. Ubi primo notandum, quod non frustra Salomon operarios de omni Isrel elegit, neque erat  ulla portio populi de qua non digni tantopere uiri assumerentur quia nimirum non nunc de una stirpe sacerdotis Aaron eligendi, sed de omni sunt Ecclesia querendi, qui edificare domum Domini uel exemplo suo uel dicto sufficiant, et ubicunque inuenti fuerint, mox in officium doctorum absque ulla personarum acceptione promouendi. Talesque cum ad erudiendos infideles atque in collegium Ecclesie uocandos ordinantur, quasi ad cedendas in Libano templi materias uiri strenui atque electi nutriuntur. Et quidem numerus triginta millium quo iidem lignorum cesores censebantur, potest ad eorum figuram apte referri, qui in fide Trinitatis sunt perfecti, quod doctoribus maxime congruit. uerum quia triginta millia ita  erant ordinata, ut dena millia per menses singulos operi sancto instarent, magis denarii numeri sacramentum perpendere debemus. Dena namque millia uirorum de Isrel ad cedenda ligna in opus Domini mittuntur; quia quicunque doctores atque insipientium eruditores sunt ordinandi, decem precepta legis per omnia et ipsi obseruare, et auditoribus suis debent obseruanda monstrare, et premia in celis futura, que denario solent figurari, et ipsi sperare, et auditoribus suis speranda semper debent intimare. Terni autem menses, quorum distantia singulis erat cesoribus imposita, perfectionem trium uirtutum Euangeliorum typice denuntiant, eleemosyne uidelicet, orationis, et ieiunii. Cum enim dixisset Dominus in Euangelio: Attendite ne iustitiam uestram faciatis  coram hominibus, ut uideamini ab eis ; in prosecutione eiusdem sententie, non aliud quam eleemosyne, orationis, et ieiunii fecit mentionem, que non ad hominum ostentationem, sed ad solam inspectoris interni gloriam essent facienda, alioqui a fructu eternitatis uacua manerent. Quibus uerbis aperte docuit, omnes uirtutum fructus his tribus quasi ramis de una caritatis radice prodeuntibus insinuari. Per eleemosynam namque comprehenduntur omnia, que ad dilectionem proximi explendam beneuole in fratres operamur. Per orationem, omnia quibus per internam compunctionem nostro Conditori coniungimur. Per ieiunium, omnia quibus nos a contagione uitiorum et illecebris seculi obseruamus, ut libera mente et corpore casto, dilectioni  ualeamus inherere semper et Conditoris nostri et proximi. Et isti sunt tres menses operariorum templi. Nam quia mensis plenitudine dierum lunaris circuli perficitur, per illum plenitudo uirtutis cuiusque spiritualis ostenditur, in qua mens fidelium a Domino quotidiana illustratione, quasi luna a sole respicitur. Unus mensis quo ligna ad opus templi cedebantur, eleemosyna est, id est, opus misericordie quo erga salutem proximi, ut in unitatem sancte Ecclesie, bene proficiendo perueniant, docendo, castigando, commoda temporalia impendendo, uiteque exempla monstrando laboramus. Duo autem reliqui menses, quibus in domibus suis manere ac suis necessitatibus sunt uacare permissi, oratio est et ieiunium, quibus preter ea, que erga necessitatem fratrum foris operamur,  nostre salutis proprie curam intus conuersi mente ad Dominum gerimus. Et quoniam illi solum perfecte, uel sue uel fraterne salutis curam gerunt, qui se intuitioni diuine gratie humiliter subdunt, recte sequitur: Et Adoniram erat super huiuscemodi indictionem. Adoniram namque, qui Latine dicitur Dominus meus excelsus, quem melius quam ipsum quem nomine imitatur insinuat, Dominum uidelicet Saluatorem? Et nunc Adoniram operariis templi preponitur, ut sua prouisione rite ordinetur, quibus mensibus singuli ad operandum exeant, quibus denuo ad curandum domum suam redeant; cum Dominus et Saluator noster mentes sanctorum predicatorum sua familiarius illustratione informat ad  discernendum, quando oporteat edificandi Ecclesiam opus inire predicando, uel alia pietatis opera prestando; et quando rursum conueniat ad suam ipsorum conscientiam examinandam, quasi ad inspiciendam domum suam reuerti, et hanc orationibus ac ieiuniis superno uisitatore ac inspectore dignam reddere. Fuerunt itaque Salomoni septuaginta millia eorum, qui onera portabant, et octoginta millia latomorum in monte, absque prepositis numero trium millium trecentorum precipientium populo et his qui faciebant opus. Latomos dicit lapidum cesores. Idem autem lapidum cesores, quod et lignorum figurate designant, hoc est, sanctos predicatores, qui mentes insipientium labore uerbi Dei exercent, eosque ab ea in qua nati sunt turpitudine ac deformitate  transmutare contendunt, ac regulariter institutos unitati fidelium, edificationi uidelicet, aptos reddere curant. Quod autem et ligna et lapides in monte ceduntur, et cesa ac preparata utraque materies ad montem domus Domini transfertur, patet sensus, quod omnes homines in monte superbie nati sumus, quia de preuaricatione primi hominis, quam superbia fecit, originem carnis traximus. Quicunque autem gratia Dei preordinati ad uitam excidimur catechizando, et sacramenta fidei percipiendo, de monte superbie in montem domus Domini transferimur, quia eruti de potestate tenebrarum, ad arcem uirtutum, que est in unitate sancte Ecclesie, peruenimus. Notandum autem, quod iidem operarii ita erant distributi, ut pars in monte lapides cederent, pars item  onera portarent. Diuersa namque sunt dona Spiritus, et quidam maiorem dicendi, atque proteruos arguendi constantiam habent, quidam mitiores ad consolandos pusillanimes et subleuandos infirmos existunt, quidam utriusque uirtutis munere prediti ad opus Domini conueniunt; quales fieri uoluit quibus loquitur Apostolus dicens: Corripite inquietos, consolamini pusillanimes, suscipite infirmos, patientes estote ad omnes. Prepositi autem qui preerant singulis operibus, ipsi sunt sacre conditores Scripture, quorum magisterio in omnibus erudimur, quomodo inscios docere, contemptores corripere, quomodo nos inuicem opera nostra portare, ut impleamus legem Christi, conueniat. Quanto autem quisque plus in sustentandis proximorum necessitatibus, siue in castigandis  eorum erratibus laborat, tanto certiora in futuro premia, uel quietis animarum post mortem, uel beate corporum immortalitatis exspectat. Unde recte prefati operarii LXX millia et LXXX millia esse perhibentur. Septuaginta uidelicet propter sabbatismum animarum; septimus enim dies in sabbatum, id est, requiem consecratus est. Octoginta propter spem resurrectionis, que octaua die, id est, post sabbatum in Domino precessit, et in nobis quoque octaua die simul et octaua etate, futura speratur. Prepositi autem erant tria millia trecenti , propter fidem nimirum sancte Trinitatis, quam sancta nobis eloquia predicant. Quod uero pro tribus millibus trecentis prepositis, in libro Paralipomenon tria millia sexcenti sunt scripti, ad eamdem  prorsus sublimium uirorum respicit perfectionem. Nam quia in senario numero Dominus mundi ornatum compleuit, recte in eo perfecta bonorum solent opera figurari; et quia sancta Scriptura cum fide ueritatis opera iustitie docet habenda, recte prepositi templi tria millia sexcenti fuisse perhibentur. Nec pretereundum, quod hec septuaginta et octoginta millia portantium onera, et latomorum cum prepositis suis non fuere de Isrel, sed de proselytis, id est, aduenis qui morabantur inter eos. Scriptum namque est in libro Paralipomenon: Numerauit autem Salomon omnes uiros proselytos, qui erant in terra Isrel, post dinumerationem quam dinumerauit pater eius Dauid, et inuenti sunt centum quinquaginta tria millia sexcenti, fecitque ex eis septuaginta  millia, qui onera portarent, etc. Proselyte autem Grece uocabantur, qui ex aliis nationibus progeniti in fidem et consortium populi Dei accepta circumcisione transierunt. Fuerunt itaque operarii domus Domini de filiis Isrel, fuerunt de proselytis, fuerunt de gentibus. De filiis uidelicet Isrel triginta millia, qui ad precidendas de Libano cedros missi sunt. De proselytis isti de quibus nunc locuti sumus, lapidum cesores. De gentibus Hiram ipse et serui eius, qui cum seruis Salomonis ligna cedebant de Libano. Omne igitur hominum genus, per quod edificanda erat ecclesia, in edificio templi precessit. Iudei namque, proselyti, et gentiles conuersi ad ueritatem Euangelii, unam eamdemque Christi Ecclesiam,  siue recte uiuendo, siue etiam docendo construunt.



CAPUT Iu. De quali lapide templum sit factum.

Precepitque rex, ut tollerent lapides grandes pretiosos in fundamentum templi, etc. Fundamentum templi nullum est aliud mystice intelligendum, quam illud quod ostendit Apostolus dicens: Fundamentum enim aliud nemo potest ponere, preter id quod positum est, quod est Christus iehsu . Qui propterea recte fundamentum domus Domini potest uocari, quia  non est aliud sub celo nomen datum hominibus, in quo nos oporteat saluos fieri . In quod fundamentum lapides grandes et pretiosi tolluntur, cum precipui factis ac sanctitate  uiri, familiari mentis sanctitate suo adherent Conditori, ut quo firmius in eo spem suam ponunt, eo fortius aliorum uitam dirigere, quod est latitudinem portare, sufficiant. Lapides ergo qui in fundamentum templi ad portandum edificium omne ponebantur, proprie sunt prophete et apostoli, qui uerbum et sacramenta ueritatis, siue uisibiliter siue inuisibiliter, ab ipsa Dei sapientia perceperunt. Unde et nos qui horum doctrinam, siue uitam studemus pro nostro modulo imitari, fundatos dicit Apostolus super fundamentum apostolorum et prophetarum . Sed et generaliter perfecti quique, qui fideliter ipsi Domino adherere, et impositas sibi fratrum necessitates fortiter ferre didicerint, his possunt lapidibus grandibus ac pretiosis indicari. Qui  bene lapides primo quadrari, ac sic in fundamento poni iubentur. Quadratum namque omne, quocunque uertitur, fixum stare consueuit. Cui nimirum figure corda assimilantur electorum, que ita in fidei firmitate consistere didicerunt, ut nulla occurrentium rerum aduersitate, nec ipsa etiam morte, a sui rectitudine status possint inclinari. Quales uidelicet doctores Ecclesia non solum de Iudea, uerum etiam de gentibus perplures suscepit. Unde bene de lapidibus huiusmodi grandibus pretiosis et quadratis subditur: Quos dolauerunt cementarii Salomonis et cementarii Hiram. Dolantur namque lapides pretiosi, cum electi quique credentium, sanctorum instructione et instantia quidquid in se habent noxium et inane relinquunt,  atque ante conspectum sui Conditoris solam insite iustitie regulam, quasi quadrature formam ostendunt. Dolauerunt autem lapides non solum cementarii Salomonis, sed etiam cementarii Hiram; quia ex utroque Dei populo fuere nonnulli, qui ipsorum quoque doctorum sublimium iure doctores existerent, et quasi quadrantes eos ad subleuandum domus Domini edificium pararent. Neque enim solum Ieremias et Isaias, et ceteri ex circumcisione prophete; uerumetiam beatus Iob cum filiis suis qui erant ex gentibus, maximam uite siue patientie formam, maxima doctrine salutaris preconia sequentis eui doctoribus ministrauit, quo abiectis uerbis, actibus, cogitatibus superuacuis, ad portandum onus sancte Ecclesie digni fierent et apti. Porro Giblii  preparauerunt ligna et lapides ad edificandam domum. Giblos est ciuitas Phenicie, cuius meminit Ezechiel, dicens: Sapientes tui, Tyre, facti sunt gubernatores tui, senes Giblii et prudentes eius ; pro qua in Hebreo continetur Gobel siue Gebel, quod interpretatur definiens, siue disterminans. Quod uocabulum apte conuenit eis, qui corda hominum ad edificium spirituale, quod ex uirtutibus anime construitur, parant. Sic etenim solum suos auditores fidem et opera iustitie docere sufficiunt, dum ipsi prius sacris paginis edocti, diligenter que sit fides tenenda, quo uirtutum calle incedendum, certa definitione ueritatis didicerunt. Nam frustra sibi officium doctoris usurpat, qui discretionem catholice fidei ignorat. Neque sanctuarium  Domino, sed ruinam sibi edificant, qui docere alios regulam, quam ipsi non didicere, conantur. In edificanda enim domo Domini, primo sunt ligna et lapides cedendi de monte; quia eos quos in fide ueritatis instituere querimus, primo necesse est ut abrenuntiare diabolo, ac de sorte prime preuaricationis in qua nati sunt, doceamus renascendo erui. Dein querendi sunt lapides pretiosi et grandes, atque in fundamentum templi deponendi; ut meminerimus, abdicata conuersatione priori, eorum in omnibus uitam moresque inspicere, eos nostris auditoribus imitandos proponere, quos per uirtutem humilitatis specialiter Domino adherere nouerimus, quos inuincibili mentis stabilitate quasi quadratos quodammodo, atque ad omnes tentationum incursus immobiles  perdurare conspicimus, quos pretiosos et grandes fama et merito comperimus. Post fundamentum uero talibus ac tantis lapidibus compositum, edificanda est domus, preparatis diligentius lignis ac lapidibus, ac decenti ordine collocatis, que olim prisco suo situ uel radice fuerant abstracta: quia post fidei rudimenta, post collocata in nobis iuxta exemplum sublimium uirorum fundamenta humilitatis, addendus est in altum paries bonorum operum, quasi superimpositis sibi inuicem ordinibus lapidum, ambulando ac proficiendo de uirtute in uirtutem. uel certe lapides fundamenti grandes, pretiosi quadrati, primi sunt  ecclesiarum magistri, qui ab ipso Domino uerbum audiere salutis. Suppositi autem ordines lapidum siue lignorum, sequentes  suo quique tempore sacerdotes ac doctores, quorum uel predicatione ac ministerio fabrica crescit Ecclesie, uel ordinatur uirtutibus. Quali autem colore fuerint lapides, quibus factum est templum, in libro Paralipomenon aperte declaratum est, dicente Dauid ad Salomonem, cum ei impensas templi, quas preparauit, ostenderet: Omnem pretiosum lapidem et marmor Parium abundantissime preparaui. Marmor autem Parium, marmor candidum dicit, quale eadem insula gignere consueuit; unde peta dicit:

Olearon, niueamque Paron, sparsasque per equor
Cycladas, et crebris legimus freta concita uentis.

Niueam ergo Paron dicit, eo quod marmor candidissimi  generis mittat: est autem una de Cycladibus, quo uidelicet lapide templum fuisse factum Iosephus insinuat, dicens: Eleuauit itaque templum usque ad cameram, ex lapide albo constructum, altitudo fuit 60 cubitorum et centum ; nec mysterii sensus in abdito est. Cuiuis etenim patet, quia marmor candidum, ex quo domus Domini constructa est, mundam electorum actionem simul et conscientiam ab omni neuo corruptionis castigatam designat. Quales esse uoluit sapiens ille architectus eos, quos super fundamentum Christi locabat, lapides pretiosos auro argentoque redimitos: Charissimi, inquit, mundemus nos ab omni inquinamento carnis et spiritus, perficientes sanctificationem in timore Dei.



CAPUT u. Quando uel ubi edificatum sit templum.


Factum est igitur quadringentesimo et octogesimo anno egressionis filiorum Isrel de terra Aegypti, etc. Quod dicitur anno quarto, mense Zio, ipse est mensis secundus regis Salomonis super Isrel, ordinis sensus est. In anno quarto regis Salomonis, mense Zio, ipse est mensis secundus. Mensem autem secundum Maium dicit: namque Aprilis, quo Pascha celebratur, principium mensium apud Hebreos primus erat in mensibus anni. Ex quo manifeste claret, quia mox, peracto Pascha, cepit edificare domum Domino, et consecratus mystica solennitate populus manus ad opus mysticum misit. Fit autem  commemoratio egressionis de Aegypto, quando tabernaculum edificari ceptum est, ut admoneatur lector quot annorum tempus inter edificationem utriusque domus exstiterit, et huius quoque summe temporis sacramentum spirituale cognoscat. Quater namque centeni et uiceni quadringentos et octoginta faciunt. Quatuor autem euangelice perfectioni apte conueniunt, propter ipsum euangelistarum numerum. Centum 20, doctrine legali, propter annos totidem legislatoris. In quo etiam numero uirorum gratiam Spiritus sancti primitiua suscepit Ecclesia, patenter ostendens, quia qui lege legitime utuntur, id est, qui Christi in ea gratiam cognoscentes amplectuntur, iure Spiritus eius gratia replentur, qua in caritate eius amplius ignescant. Diximus autem per  tabernaculum quod fecit in deserto Moyses et filii Isrel synagogam; per templum uero, quod Salomon et filii Isrel cum proselytorum et gentilium auxilio construxit, ecclesiam gentium posse designari. Permansit autem cultus et religio tabernaculi annis quadringentis et 80, et sic templum edificari incepit, quia scriptura ueteris Testamenti tanta perfectione redundat, ut si quis eam bene intellexerit, cuncta in se Noui Testamenti mysteria contineat. Patres quoque ueteris Testamenti perplures, tante perfectionis arcem uiuendo tenuerunt, ut in nullo apostolis apostolicisque uiris putandi sint esse minores. Manebat tabernaculum usque ad constructionem templi in populo Dei per annos quadringentos et 80, id est, centum 20, per quatuor multiplicatos:  quia ex tempore date legis Dei usque ad incarnationem Dominicam, et tempus reuelate gratie, non defuere uiri qui in lege constituti, euangelicam per omnia perfectionem mente et opere seruarent; non defuit scriptura, que gratiam Noui Testamenti in ueteri propheticis intimaret eloquiis. Quod autem quarto anno regis Salomonis edificari cepta est domus Domini, potest eo referri mystice, quod post expletam dispensationem Dominice incarnationis, que in quatuor Euangelii libris scripta est, misso de celo Spiritu sancto, ecclesie structura ceperit. Et quod mense secundo cepta est, potest ad electionem gentium referri, que secundo loco post Isrel edificationem in se susceperit creatos. Unde et secundus mensis in lege concessus est ad faciendum  Pascha his, qui immundi super anima, uel in uia procul positi ad faciendum in primo mense Pascha, occurrere nequirent. Ubi nos apertissime designati sumus, qui immundi super anime nostre morte, et procul adhuc positi a populo Dei, non potuimus primum Pascha facere, quod in carne et sanguine Agni fiebat. Celebramus autem hodie Pascha secundum, quod in corpore et sanguine Redemptoris nostri, a quo quesiti et mundati sumus, actum est. In quo autem loco templum sit edificatum, manifestius in libro Paralipomenon ostenditur, ubi scriptum est: Et cepit Salomon edificare domum Domino, in Hierusalem, in monte Maria, qui demonstratus fuerat Dauid patri eius, in loco quem parauerat Dauid in arca Ornan Iebusei . Aedificatur ergo  in monte domus Domini, in uisione pacis, quia dilatata per orbem ecclesia in una eademque fide et ueritatis catholice societate consistit. Namque in scissura mentium Deus non est, sed factus est in pace locus eius, et habitatio eius in Sion . Aedificatur in monte, uidelicet in ipso Domino Saluatore, de quo Esaias ait: Erit in nouissimis diebus preparatus mons domus Domini in uertice montium . Et ipse de se in Euangelio: Non potest, inquit, ciuitas abscondi, supra montem posita . Ipse est enim mons montium, qui de terra quidem per originem assumpte carnis ortus est, sed omnium terrigenarum potentiam ac sanctitatem singularis culmine dignitatis transcendat. In quo nimirum  monte ciuitas siue domus Domini constructa est, quia si non in illo radicem figat, spes et fides nostra nulla est. Qui recte mons Moria, id est, uisionis uocatur, quia electos suos, quos ad eternam sue claritatis uisionem conseruat, in hac interim uita laborantes uidere et adiuuare dignatur. Ipse est enim locus in quo obtulit Abraham Isaac filium Domino, ac deuotione obedientie uideri ab illo meruit, unde et nomen accepit. Denique ubi Dominus ait: Tolle filium tuum unigenitum quem diligis, Isaac, et uade in terram uisionis, atque offer eum holocaustum . Pro terra uisionis, in Hebreo terram Moria habet. Et quia immolatio Isaac typus Dominice passionis exstitit, recte in loco immolationis eiusdem templum edificatur; quia per fidem et mysteria  Dominice passionis ecclesia dedicata crescit in templum sanctum in Domino. De quo monte bene subditur: Qui demonstratus fuerat Dauid patri eius. Ostensus namque erat Dauid, sicut et ceteris prophetis, uenturus in carne Dominus, qui uocatam de gentibus ecclesiam, per sacramenta eiusdem sue incarnationis ablueret a peccatis, atque in domum sibi fidelem dilectamque consecraret. Bene autem additur: In loco quem parauerat Dauid. Parauerat namque Dauid psallendo, parauerant alii prophete uaticinando locum Domino, uero utique Salomoni, in quo domum edificaret, quia corda auditorum suorum fide ueritatis instituerunt; sedulo admonentes, ut uenientem in carne Dei Filium, fideli ac deuota mente susciperent. Hinc etenim Dominus,  de paratis sibi ad credendum populis, ait discipulis: Leuate oculos uestros, et uidete regiones, quia albe sunt iam ad messem; et qui metet, mercedem accipit, et congregat fructum in uitam eternam, ut qui seminat, simul gaudeat et qui metit . Quasi aliis uerbis de edificatione templi diceret: Leuate oculos uestros, et uidete locum, quia paratus est iam ad edificandam domum Domini. Et qui docendo edificat, mercedem accipit, et congregat lapides pretiosos in uitam eternam, ut et qui parat locum edificio, simul gaudeat et qui edificat; id est propheta uenturum predicens, et apostolus uenientem predicans Dominum una simul in illo mercede potiantur. Bene idem locus in area erat Ornan Iebusei, quia ecclesia aree uocabulo solet designari,  dicente Ioanne de Domino: Cuius uentilabrum in manu sua, et permundabit aream suam . Ornan, qui interpretatur illuminatus, erat natione Iebuseus. Natione gentiles quidem significat, nomine autem eosdem illuminandos a Domino, atque in filios Ecclesie commutandos ostendit, quibus merito dicat Apostolus: Fuistis aliquando tenebre, nunc autem lux in Domino . Iebus eadem est ciuitas, que et Hierusalem. Et Iebus quidem interpretatur conculcata; Hierusalem autem uisio pacis: in qua quandiu Ornan gentilis regnabat, Iebus dicta est. Cum uero Dauid in ea locum holocausti emeret, cum Salomon in ea templum Domino edificaret,  non iam Iebus, sed Hierusalem uocata est; quia nimirum gentilitas, quandiu diuini cultus nescia permanebat [Al., perdurabat], conculcabatur et illudebatur ab immundis spiritibus ad simulacra muta, prout ducebatur sequens. Cum uero illum gratia sui Conditoris respexit, continuo pacis in se; et locum inuenit et nomen, dicente de ipsa Domino: Beati pacifici, quoniam filii Dei uocabuntur . Cum ergo Ornan in hac ciuitate regnum adhuc haberet, Iebus uocabatur; cum autem locum aree sue cum bobus ac tribulis Dauid regi uenderet, nomen Hierusalem accepit; quia persistens adhuc in sua obstinatione gentilitas conculcabatur, quasi uilis et abiecta, a malignis spiritibus. Porro cum omnia sua uendere ac uero regi offerre  didicit, non ultra conculcari a demonibus ac uitiis potuit, sed interne pacis, quam cum suo Conditore haberet, magis compos effecta est.



CAPUT uI. Cuius mensure sit factum.

Domus autem quam edificabat rex Salomon Domino, habebat 60 cubitos in longitudine, etc. Longitudo domus longanimitatem designat sancte Ecclesie, qua in exsilio peregrinationis huius patienter aduersa queque tolerat, donec ad patriam quam exspectat, perueniat. Latitudo insinuat caritatem, qua dilatato sinu mentis non solum amicos in Deo, sed inimicos gaudet diligere propter Deum, donec ueniat tempus, quando ad pacem suam conuersis seu funditus exstinctis, cum solis gaudeat amicis in Deo.  Altitudo spem denuntiat future retributionis, cuius intuitu libenter infima queque siue que demulcent, seu que aduersantur, contemnit, usque dum, utrisque transcensis, sola mereatur uidere bona Domini in terra uiuentium; unde apte longitudo domus, sexagenario cubitorum numero comprehenditur. Senarius namque numerus, in quo mundus factus est, perfectionem solet operum designare bonorum. Et necesse est nos ita per longanimitatem molestias ferre nostre peregrinationis, ut merito bone operationis promissam patriam, cum apparuerit, ualeamus intrare. Latitudo uicenario numero determinatur, propter geminam eiusdem caritatis, qua Deum et proximum amamus, distantiam. Altitudo tricenario,  propter fidem sancte Trinitatis, qui [que] unus est Deus, in cuius uisionem cuncta spei nostre desideria suspenduntur. Sex ergo ad operis perfectionem, duo ad dilectionem Dei et proximi, tria pertinent ad spem diuine uisionis. Singuli autem numeri recte per decem multiplicantur, quia non nisi per fidem et custodiam decalogi legis, uel patientia nostra salubriter exercetur, uel caritas utiliter ardescit, uel spes sublimiter ad eterna desideria rapitur. Ubi notandum est quo 30 cubiti altitudinis non usque ad tectum templi, sed usque ad cenaculum inferius pertingebant: namque in libro Paralipomenon aperte scriptum est, quod altitudo 120 cubitorum erat . De cuius rei sacramentis aptius in sequentibus tractabitur, ubi ad medium usque cenaculum,  ac tertium lectionis ordo peruenerit. Porticus erat ante templum 20 cubitorum longitudinis, iuxta mensuram latitudinis templi, et habebat 10 cubitos latitudinis ante faciem templi. De hac porticu in libro Paralipomenon ita scriptum est: Porticum uero ante frontem que tendebatur in longum iuxta mensuram latitudinis domus, cubitorum 20. Patet ergo quia porticus ista ad orientalem templi partem facta est. Templum namque erat conuersum ad orientem, sicut et tabernaculum, habebatque ostium porticus ab oriente contra ostium templi, iuxta quod historicus Iudeorum Iosephus apertissime docet: ita ut sol equinoctialis oriens, directis radiorum suorum lineis per ostia tria, porticus uidelicet, et templi et oraculi, arcam testamenti perfundere posset . Quia uero templum sanctam Ecclesiam designat, porticus que erat ante templum et propior, lumen solis accipere solebat; quid aptius quam illam eius partem que Dominice incarnationis tempora precessit, typice denuntiat? in qua sunt patriarche et prophete, qui orientem huic mundo Solem Iustitie primi susceperunt, et nascenti Domino in carne testimonium, siue uiuendo, siue predicando, siue nascendo, siue moriendo prebuerunt. Ostium ergo templi, Dominus est; quia nemo uenit ad Patrem nisi per ipsum. Hinc alibi dicit: Ego sum ostium; per me si quis introierit, saluabitur . Ostium porticus, sermo propheticus est, qui quasi recto calle ingredientes ad ostium Domini perducebat; quia gratiam Domini Saluatoris, qua mundum  erat redempturus, predicabat. Factura ergo porticus tota, fideles illius temporis signat. Ostium ergo in porticu, doctores, qui ceteris lucem uite, ianuamque intrandi ad Dominum pandebant, exprimit. Et bene unum ostium propter consonam in omnibus sanctis fidem ac dilectionem ueritatis; que uidelicet porticus iuxta latitudinem templi 20 cubitos longa erat, quia nimirum antiqui iusti multa diu patientia et longanimitate exspectabant, quando apparens in carne Dominus nouam Euangelii gratiam mundo afferret, non acceptis ipsi promissionibus, sed a longe eas aspicientes et salutantes. Aequabant ergo longitudine sua longitudinem templi, quia per longanimitatem deuote mentis desiderabant uenire dilatationem  Ecclesie in caritate Dei, que est in Christo Iesu Domino nostro; qui quamuis adhuc tempore fuerint a sacramentis Dominice incarnationis separati, fide tamen ac predicatione fuere proximi. In huius sacratissime porticus prima fronte, fuere beatus protomartyr Abel, et Seth, et Enoch, ceterique iusti mundi originalis; in intimo autem penetrali eius et quasi prope murum templi mysticum obtinuere locum parentes precursoris Domini, Simeon, et Anna, et ceteri. Qui etsi natiuitatem eius uidere meruerunt, ad auditionem tamen doctrine eius et perceptionem sacramentorum eius peruenire nequiuerunt. Que bene porticus decem cubitos erat lata, quia tales etsi necdum uerba siue mysteria Euangelii, que erant per Dominum tradenda, receperunt; precepta  tamen decalogi, que perceperunt perfecta dilectione dilatati in Domino cordis seruabant.



CAPUT uII. De fenestris eius et tabulis per gyrum.

Fecitque in templo fenestras obliquas. Fenestre templi doctores sunt sancti, et spirituales quique in Ecclesia, quibus mente excedentibus Deo arcana secretorum celestium specialius ceteris uidere conceditur. Qui dum ea que in occulto uident, publice fidelibus pandunt, quasi suscepto lumine solis fenestre oblique, id est, intus latiores fuisse perhibentur; quia nimirum necesse est, ut quisque iubar superne contemplationis uel ad momentum perceperit, mox sinum cordis amplius castigando dilatet, atque ad maiora capessenda solerti exercitatione preparet.  Et edificauit super parietem templi tabulata per gyrum, in parietibus domus, per circuitum templi et oraculi, et fecit latera in circuitu. Tabulatum quod supererat quinque cubitos habebat latitudinis, et medium tabulatum sex cubitorum latitudinis, et tertium tabulatum septem habens cubitos latitudinis . Hec tabulata in Euangelio, ubi Dominus tentabatur a diabolo, pinnacula templi uocabantur. Sed et Iacobum fratrem Domini apostolum in pinnaculum templi, unde ad populum concionaretur, leuatum esse legimus . Utrum autem moris fuerit doctoribus, ut in his sedentes tabulatis ad circumstantem inferius turbam facerent sermonem, nusquam in Scripturis inuenimus. Patet ergo ratio sacramenti, quia tabulata hec tria totidem fidelium  gradus, coniugatorum uidelicet, continentium, et uirginum, designant, distinctos quidem altitudine professionis, sed societate fidei et ueritatis eiusdem omnes ad domum Dei pertinentes, eique fixa mente inherentes. Ubi pulchre dicitur, quia tabulatum quod supererat quinque cubitos habebat latitudinis, medium sex, tertium septem. Supremum ergo tabulatum erat ceteris angustius, medium supremo latius, sed infimo erat factum angustius, quia nimirum altior professio uirtutis altiorem debet uitam tenere uiuendi [Fort., ritum . . . . uiuendi]. Nam quicunque abrenuntiato uinculo coniugali uirginitatem suam Domino consecrauerint, mores simul oportet uirginitati condignos ostendere. Abstineant ab otiosis eloquiis, ira, rixa,  detractione, habitu impudico, comessationibus, potationibus, contentione et emulatione; et e contrario uigiliis sanctis, orationibus, lectionibus diuinis, et psalmis, doctrine et eleemosynis, ceterisque Spiritus fructibus operam impendant, ut qui future statum uite in professione tenent in qua non nubent, neque nubentur, sed sunt sicut angeli Dei in celo. Huius quoque statum, quantum mortalibus possibile est, in presenti contendant imitari. At uero infimum tabulatum amplioris erat latitudinis, quia non dicitur coniugatis: uade, uende que habes et da pauperibus; sed, si uis, inquit, ad uitam ingredi, serua mandata. Non homicidium facies, non adulterabis, non furtum facies, non falsum testimonium dices, et cetera . Medium inter hos locum tenent  continentes, quantum uirginibus inferiores, tantum eminentiores coniugatis. Quorum portio gloriosissima primitiuam in Hierusalem edificabat ecclesiam, scribente beato Luca, quia multitudinis credentium erat cor unum et anima una, et cetera . Quorum maximam partem uxorios reliquisse complexus testatur historia sancti Stephani, ubi feminas eadem religione pollentes, non coniuges, sed uiduas appellat eorum. Singula autem tabulata in circuitu habebant latera, id est, turriculas, ne quis in eisdem tabulatis consistens, siue residens, posset ad inferiora decidere , quod Ochozie regi contigisse legimus in Samaria. Que nimirum latera non incongrue quotidiana diuine protectionis erga nos munimenta designant. De quibus Psalmista: Immittet,  inquit, angelus Domini in circuitu timentium eum, et eripiet eos . Ascendit quidem in cenaculum Ochozias rex Samarie, qui se a domo Dauid separauerat, sed per cancellos decidit; quia etsi siue heretici siue schismatici aliquam bone actionis arcem conscendere uidentur, quia tamen compagem Ecclesie unitatis non habent, quasi patentibus et non solidis laterum presidiis, semper ad uitiorum infima relabuntur, dum diuino destituti auxilio sue pertinacie fastu intereunt. Qua autem arte prefata tabulata parietibus templi sint affixa declaratur cum subditur: Trabes autem posuit in domo per circuitum forinsecus, ut non hererent muris templi. Trabes ergo, que intrinsecus domum muniebant et ornabant, tante erant longitudinis, ut  capita earum forinsecus prominerent, in infimo quidem ordine cubitorum septem, in medio sex, in supremo quinque. At in eisdem capitibus earum tabulata componerentur, nequaquam muris templi infixa, sed iuxta muros trabes, que de muris exierant superposita. Qui itaque per trabes domus, que tabulata portabant, nisi predicatores sunt typice designati? Qui dum ipsi sublimem atque honorabilem in ecclesia Dei locum tenent, infirmiores quosque ac fragiles suis predicationibus ab infimorum appetitu sustollunt, atque ad celestia desideranda ac speranda suspendunt, suis etiam intercessionibus, ut in ceptis persistant, adiuuant. Legimus autem in libro Paralipomenon, quod trabes templi,  sicut et cetera eius interiora, fuerint auro uestite. Quod ita factum esse non dubium est, ut ille trabium partes que intus in templo erant, auri essent laminis tecte, que uero foris parebant, he minime deaurate, ipsam cedri speciem formamque cunctis ostenderent. In qua tamen imposita sibimet tabulata gestabant. Quod ergo extrinsecus eminebat trabium, uitam sanctorum, que nobis inferius innotescere potuit, designat. Quod intus in templo deauratum fulgebat, claritatem illam qua in celesti patria, qua in aspectu sui Creatoris gaudent, figurate denuntiat. Que nimirum claritas trabium aurea illis solummodo, qui templum intrauerant, patebat; quia quam sit magna multitudo dulcedinis Dei, quam abscondit timentibus se, et perfecte sperantibus in se, soli norunt  illi qui regnum celeste meruerunt intrare. Et tamen nos cum uitam, passiones, doctrinam sanctorum cernentes, siue in Scripturis legentes, ad benefaciendum exemplo excitamur eorum, quasi in capitibus trabium foras apparentibus a terra subleuamur, quia quamuis internam sanctorum gloriam percipere necdum ualemus, ex eo tamen quod exterius uidere ualuimus, sublimibus Ecclesie membris fideliter adheremus. Possumus etiam hec de sanctis in hac uita adhuc positis intelligere, quorum puritatem dilectionis qua in secreto cordis coram Domino refulgent, inspicere nequimus. Attamen ex eis que loquendo, uel agendo, uel patiendo foras ostendunt, auxilium nostre salutis inuenimus.

Domus autem cum edificaretur de lapidibus dolatis,  etc. Hec ad illam ecclesie partem, que post huius seculi labores et certamina ad eterna premia meruerit introduci, proprie pertinent. Ibi etenim perfecti solummodo et immaculati, atque ab omni labe iniquitatis castigati, ingrediuntur. Non enim aliquid coinquinatum faciens abominationem et mendacium intrabit in illam ciuitatem, sicut in Apocalypsi scripsit Ioannes. Malleus et securis, et omne ferramentum, non auditur, quia hic tundimur aduersitatibus, et disciplina ueritatis exercemur, ut illic locis iuxta meritum congruis disponamur, et castigatione cessante solo amoris glutino, quo adinuicem copulemur, uno impleti spiritu perfundamur. Ceterum quamuis dicatur: Ne uir perfectus in generationibus suis, et beati immaculati in uia, et cetera huiusmodi, nullus  uere perfectus et absque macula, quandiu in huius uite uia est, incedere potest. Non est enim iustus in terra qui faciat bonum, et non peccet. uerumtamen secundum huius temporis modum perfecti et immaculati uocantur, qui tunc uere perficientur, cum nexibus corporis absoluti ad immortalem illum domus Domini decorem peruenerint, locumque tabernaculi glorie eius ascenderint, perfectique solummodo et immaculati, atque ab omni labe iniquitatis castigati, ingredientur in illam ciuitatem.



CAPUT uIII De ascensu uel factura medii ac tertii tabernaculi.

Ostium lateris medii in parte erat domus dextere,  etc. Quidam hunc locum male intelligentes, putant ostium templi a meridie fuisse, non attendentes quia si hoc significare uoluisset Scriptura, non ita diceret: ostium lateris medii in parte erat domus dextere, sed ita potius simpliciter, et habebat domus ostium ad meridiem. Nunc autem longe aliud significat. Partem namque domus dextere, latus templi meridianum dicit. In cuius parte orientali ostium erat in ipso angulo factum, iuxta terram. In quod intreuntes, statim ad altiora gradatim ascendebant, habentes uiam ascensus per ipsa parietis interiora, donec tali itinere ad medium cenaculum, et a medio peruenirent ad tertium. Hec ita esse non dubitandum, quamlibet Scriptura non dicat, quia sic ascendentes creberrimas habebant a meridie fenestras, quarum  luce certum per omnia et sine offensione iter agerent. Qui nimirum locus proprie ad corpus Dominicum, quod de uirgine assumpsit, respicit. Ostium namque lateris medii in parte erat domus dextere, quia defuncto in cruce Domino, unus militum lancea latus eius aperuit. Et bene in parte domus dextere, quia dexterum ei latus a milite apertum sancta credit Ecclesia. Ubi et apto etiam uerbo usus est euangelista, ut non percussit diceret aut uulnerauit, sed aperuit, uidelicet quasi ostium lateris medii, per quod nobis iter ad celestia panderetur. Denique ita subiunxit: Et continuo exiuit sanguis et aqua. Aqua scilicet, qua abluimur in baptismo, et sanguis quo consecramur in calice sancto. Per hoc namque ostium nobis est ascensus in medium cenaculum, et  a medio in tertium; quia per fidem et mysteria nostri Redemptoris, de presenti ecclesie conuersatione, ad requiem animarum post mortem ascendimus, rursumque de requie animarum adueniente die iudicii ad immortalitatem quoque corporum quasi in tertium cenaculum sublimiore profectu penetrabimus, ex quo in magna amborum, corporis uidelicet et anime, beatitudine perpetuo uiuamus. Quod quidem iter inuisibiliter agebatur, ita ut soli hoc qui intrauerant nossent, quamuis ipsum ostium etiam foris positi uiderent, quia nimirum actus fidelium in hoc seculo, et celebrationes sacramentorum etiam reprobi possunt intueri; uerum arcana fidei et intime gratiam dilectionis nullus nisi per hec Domino duce ad celestia scandit, agnoscat. Qui enim se dicit  nosse Deum, et mandata eius non custodit, mendax est. Notandum sane quod 30 cubiti altitudinis, de quibus supra legitur, usque ad medium cenaculum pertingebant. Denique alii triginta cubiti usque ad tertium cenaculum addebantur, quousque ad porticum que erat circa templum ab austro et aquilone et occasu tectum perueniebat, ut Iosepho narrante discimus. Deinde usque ad supremum templi tectum alii 60 cubiti numerabantur, et sic tota altitudo domus iuxta librum Paralipomenon in 120 cubitos consummata est. Porticus quoque que erat ante frontem templi ad orientem, iuxta fidem prefati uoluminis, eamdem cubitorum summam in altitudine habebat. Qui uidelicet liber illas de quibus prediximus porticus circa templum, cellaria uocat et cubicula.  Dedit autem, inquit, Dauid Salomoni filio suo descriptionem porticus et templi, et cellariorum, et cenaculi, et cubiculorum in adytis et domus propitiationis. Ubi etiam exteriorum domorum, que erant extra atrium sacerdotum in circuitu templi fecit mentionem, cum protinus adiunxit: Nec non et omnium que cogitauerat atriorum et exedrarum per circuitum in thesauros domus Domini, et in thesauros sanctorum. Quod autem omnis altitudo templi 120 cubitorum erat, ad idem sacramentum respicit, quod primitiua ecclesia in Hierosolymis post passionem, resurrectionem, et ascensionem Domini in celos in hoc numero uirorum gratiam sancti Spiritus accepit. Quindecim namque, qui ex septem et  octo constant, solent nonnunquam ad significationem referri future uite, que nunc in sabbathismo geritur animarum fidelium, perficietur autem in fine seculi resurrectione corporum immortalium. Ipsa autem quindecim in trigonum ducta, id est, cum omnibus suis partibus annumerata 120 efficiunt. Quapropter apte numero centenario et uicenario magna electorum beatitudo in futura uita designatur. Apte in hoc tertium domus Domini cenaculum consummatur, quia post presentes fidelium labores, post acceptam in futuro requiem animarum, plena totius ecclesie felicitas in resurrectionis gloria complebitur. Ad quod mysterium eque pertineat, ut diximus, quod resurgens a mortuis Dominus atque ad celos ascendens, huic numero uirorum Spiritum sanctum in linguis  igneis misit, qui eos, qui diuersitate linguarum ab inuicem discreti erant, cognatione loquelarum communem in laudem Dei fecit habere sermonem. Nam et ecclesia suo tempore resurgens a morte, atque ad celos in carne incorruptibili ascendens, plene ac perfecte dono sancti Spiritus illustrabitur, quando secundum promissum apostoli erit Deus omnia in omnibus. Tunc plena erit adunatio linguarum in omnibus ad predicanda magnalia Dei, quia consona mente ac uoce omnes diuine gloriam maiestatis, quam presentem uisuri sunt, collaudabunt.



CAPUT IX. Ut parietes cedro ac pauimentum sit abiete tectum.

Et edificauit domum, et consummauit eam, etc. Laquearia sunt tabulata, que, magno decore composita  et ornata, ab inferiori parte trabibus affiguntur. Et quia terne altitudinis domus Domini facta fuerat, terna nimirum habebat laquearia. Quid autem aptius per laquearia, quam sublimiores quosque in sancta ecclesia iustos significare credamus? Quorum opus et doctrina cunctis in exemplo proposita quasi longius in alto preeminet, quique suis intercessionibus et exhortationibus animos infirmorum ne in tentationibus deficiant protegunt. Que nimirum laquearia, recte cedrina esse describuntur. Cedrus namque arbor est imputribilis omnino nature, odoris iucundi, aspectus nitidi, serpentes accensa nidore fugans ac perimens. Que perfectis quibusque conueniunt, quorum insuperabilis est patientia, fama uirtutum eximia,  presentia cunctis gratissima bonis, auctoritas ad reuincendos confutandosque eos qui ueritati resistunt constantissima, qui et in hac uita et in futura singulari pre ceteris sanctis eminentia fulgent.

Et edificauit tabulatum super omnem domum, etc. Turriculas significat, que in supremo domus tecto per circuitum erant facte, ne quis ad altiora perueniens repente laberetur ad ima. Quod in omni domo, quam quisque edificaret, Moyses fieri precepit. Cum edificaueris, inquiens, domum nouam, facies murum tecti per circuitum, ne effundatur sanguis in domo tua, et sis reus labente alio et in preceps ruente. Hec autem tabulata siue turricule, supra sunt latera uocata; ubi cum dictum esset, Aedificauit super parietem templi tabulata per gyrum, in parietibus domus,  per circuitum templi et oraculi; continuo subiunctum est, Et fecit latera in circuitu. In quibus nimirum lateribus intelleximus diuina esse presidia designata, que nos in hoc adhuc seculo laborantes, ac pro captu nostro ad superiora nitentes, quotidie ne deficiamus, adiuuant. Ad cuius formam sensus etiam hunc locum intelligere debemus, sed ea distinctione, quod in hac uita inter crebra uel hostis impacati tentamenta, uel nostre fragilitatis obstacula, crebro imo continuo superne pietatis munere, ne corruamus, defendimur. In illa uero uita, quam supremum templi tectum, ut supra docuimus, insinuat, tanta presentis gratia munimur, ut nec uelimus ultra peccare, nec possimus, nec ullo mortis siue doloris, siue tentantis aduersarii metu afficimur. De presentibus  Domini auxiliis, quasi de lateribus tabulatorum, dicit ipse Dominus, loquens de populo suo: Inuocauit me, et ego exaudiam eum, et glorificabo eum. De futura autem eius gratia, qua superna illa ciuitas illustratur, dicit eidem ciuitati propheta: Lauda, Hierusalem, Dominum, et cetera usque: Fines tuos pacem. Bene autem hoc tabulatum in tecta domus Domini quinque cubitos altum esse memoratur, quia nimirum ita nos in illa patria diuine presentia claritatis adimplet, ut nichil aliud uisus noster, nichil auditus, nichil olfactus, nichil gustus, nichil tactus, dulce habeat, nisi diligere Dominum Deum nostrum ex toto corde, tota anima, tota uirtute; diligere et proximum tanquam nos ipsos. Et operuit domum lignis cedrinis. Hic supremum ipsum domus tectum dicit, id est, tabulatum illud, quod  supremis trabibus superpositum erat. Non autem habebat templum culmen in superioribus, sicut nec tabernaculum; sed erat equale, quomodo omnibus in Palestina et Aegypto domos edificantibus facere moris est. Idipsum autem hoc tabulatum, quo operta est domus et laquearia, designat eximios quosque in resurrectionis gloria uiros, et singulari sanctitate ad ipsum uirtutis apicem peruenientes; de quorum uno dicitur: Inter natos mulierum non surrexit maior Ioanne Baptista . Cuius si comparem magnitudinis scire uis, audi quid Patri ipsius Angelus ait: Et ipse precedet ante Dominum in spiritu et uirtute Elie . Et edificauit parietes domus intrinsecus tabulatis cedrinis, a pauimento domus usque ad  summitatem parietum, et usque ad laquearia operuit lignis. Intrinsecus autem domus cedro erat uestita. Nam forinsecus tanto nitore lapis ipse, de quo facta erat, fulgebat, ac si calculo candido esset tecta. Iuxta sensus uero mysticos, parietes templi sunt populi fidelium, ex quibus sancta uniuersalis Ecclesia consistit, quorum dilatationem per orbem latitudo designat parietum, spem uero et intentionem omnem ad celestia erectam altitudo. uel certe altitudo parietis, qui ex ordinibus lapidum super inuicem positis constat, presentis statum Ecclesie designat; ubi electi super fundamentum Christi omnes edificati, sibi inuicem in ordine per temporum curricula succedunt, seseque inuicem portantes, legem Christi, que est caritas, adimplent. Dum enim, qui nunc precedentibus  erudiuntur magistris, rursum ipsi alios erudiunt, quasi super inuicem positis ordinibus, quique lapidum uiuorum in domo Dei, sic ab aliis fixa constantia portantur, ut ad portandos alios et ipsi sufficiant, usque ad ultimos, qui in fine mundi nascituri sunt, iustos; qui quasi in summo domus Dei locati cacumine, docentur et portantur ab aliis, sed quos doceant, quorumue fragilitatem tolerent, ipsi non habent; qui uidelicet intrinsecus tabulatis cedrinis operiuntur, cum corda fide ium amore uirtutis redundant. Sicut enim cedri natura perfectos homines, ut supra docuimus, typice denuntiat; ita etiam locis opportunis celsitudinem uirtutum, quibus ad eamdem perfectionem peruenitur, non immerito designat. Teguntur autem omnia lignis, a pauimento domus  usque ad summitatem parietum, et usque ad laquearia, cum electi a primis fidei rudimentis, usque ad perfectionem bone actionis, et usque ad ingressum patrie celestis, bonis insudare non desistunt operibus, cum a primis iustis usque ad ultimos, in consummationem seculi omnes uirtutibus student, quorum merito iure ualeant protestari, quia bonus Christi odor sumus Deo in omni loco. Et texit pauimentum tabulatis abiegnis. Hoc quomodo factum sit, plenius in libro Paralipomenon explicatur, ubi scriptum est: Strauit quoque pauimentum templi pretiosissimo marmore, stratum decore multo . Unde patet quod tabulas abiegnas, quibus pauimentum tegeret, nequaquam in terra posuit; sed primo illud marmore pretexit, ac deinde tabulas superposuit,  ac tertium his duobus auri uestitum superaddidit, ut in sequentibus legitur: Sicut autem altitudo parietis in altum exsurgens, atque usque ad laquearia perueniens, profectus uirtutum, quibus electi ad regnum celeste perueniunt, uel certe ipsos electorum choros, sibimet per tempora uariantia succedentes significant, ita equalitas pauimenti concordem eorumdem humilitatem, qua in temporali adhuc uita positi, socialiter inuicem caritate dictante conuersantur, non immerito demonstrat. Quod uidelicet pauimentum pretiosissimo erat marmore stratum, decore multo, idemque marmor mox tabulis tectum abiegnis; quia nimirum uita iustorum primo fidei firmitate premunienda in corde, ac deinde uirtutum spiritualium  latitudine est adornanda in opere; alioquin quid utilitatis habebat decor marmoris pretiosissimi lignorum tabulis obtectus, si non mysticum aliquid tacite signaret, ac bonorum amplitudinem operum fortitudine fidei intemerate suffulciendam esse docebat? Abies uero propter altitudinem sui, et robur durabile, mentem electorum infima mentis queque desideria spernentem, et celestium contemplationi semper intentam, uirtuteque patientie excellentem, non incongrue demonstrat. Auri autem lamine, que marmori ac tabulis sunt abiegnis superposite, ipsa est latitudo caritatis, de puro corde, et conscientia bona, et fide non ficta; que sicut aurum aliis pretiosius est metallis, ita ceteris eximior uirtutibus, in templo Dei singulari luce refulget. Unde bene Apostolus,  cum plurima uirtutum bona, que humilibus corde essent seruanda, quasi pauimenti ornatus enumeraret, dicens: Induite uos ergo, sicut electi Dei, sancti et dilecti, uiscera misericordie, benignitatem, humilitatem, patientiam, modestiam, sufferentes inuicem, et donantes uobismetipsis, si quis aduersus aliquem habet querelam: sicut Christus donauit nobis, ita et uos facite ; repente, uelut desuper addendo auri uelamine subiunxit: Super omnia autem caritatem habentes, quod est uinculum perfectionis.



CAPUT X. De distincta mensura templi ipsius, et oracuti.

Aedificauit quoque XX cubitorum, . . . . tabulata cedrina, etc. Posteriorem templi occidentalem dicit. Ab ortu enim solis ingressum habebat templum,  et ab occasu domum interiorem, hoc est sancta sanctorum. Quod autem tabulata, que interiorem domum ab exteriore separabant, a pauimento usque ad superiora esse dicit edificata: non usque ad laquearia significat, que XXX cubitis erant in sublime a pauimento suspensa, ut supra iam dictum est, sed tantum usque ad cubitos XX altitudinis, ut in sequentibus aperte legitur. Reliquum uero erat supra tabulata apertum et inane, usque ad laquearia cubitorum decem altitudinis, et cubitorum XX longitudinis, iuxta latitudinem domus, per quam nimirum ianuam fumus incensorum thymiamatis solebat in sancta sanctorum ascendere, atque ad arcam Domini operiendam penetrare . In qua distinctione domus Domini patet figura mystica, et apostolo exponente  luce clarius est, quia prior domus, in qua semper introibant sacerdotes, sacrificiorum officia consummantes, presens est Ecclesia, ubi quotidie piis insistentes operibus, Domino sacrificia laudis offerimus. Interior uero domus, que ad posteriorem templi partem erat facta, ipsa est promissa nobis uita in celis, interior quidem hac conuersatione nostri exsilii; quia in presentia Regis summi, perpes ibi beatorum angelorum et hominum solemnitas agitur. Unde bene de ea merito seruo dicitur: Intra in gaudium Domini tui . Sed posterior est tempore, quia post seculi huius labores, ad illius ingressum perducimur. Tabulata autem que utramque domum ab inuicem diuidunt, ipsa sunt claustra  celi, quorum nobis apertionem quotidie suspiramus, et quantum Dominus donauerit, pia semper instantia, donec aperiantur, et intrare liceat, pulsamus: ubi etsi necdum ante solutionem corporum intrare permittimur, apertam tamen habemus ianuam diuine pietatis, qua orationum nostrarum, eleemosynarum, ieiuniorum, ceterorumque operum thymiamata premittamus. Hinc est enim quod paries cedrinus domus interioris ianuam habebat in superioribus per totum, ubi fumus incensorum intraret; quia oculi Domini aperti sunt super domum eius, nocte ac die, et aures eius in orationes seruorum suorum intendentes, et hoc per totam latitudinem diffuse per orbem Ecclesie. Altare quoque thymiamatis, quod in domo quidem exteriore, sed prope  ostium stabat domus interioris, typus fuit perfectorum iustorum, qui carne quidem adhuc in mundo retenti, sed omni desiderio sunt ad celestia suspensi, et uelut incenso thure fumum ascendentem in sancta sanctorum emittunt, quia superno amore flagrantes, crebis orationum uocibus aures sui pulsant auctoris. Apertamque late ianuam fumus incensorum in superioribus inuenit, quia quanto mundiores quique in terris, et quasi uiciniores celesti patrie commorantur, tanto citius a Domino cuncta que poscunt accipiunt. Bene autem interior domus XX cubitos longa facta est, propter mysterium gemine dilectionis, de qua supra diximus, que in hac interim uita ex parte maxima electorum illustrat mentes, sed in illa patria, cessantibus aliarum uirtutum  operibus, sola perpetuo regnat. Porro XL cubitorum erat ipsum templum, pro foribus oraculi. Diximus ipsum templum Ecclesie typum gessisse; unde recte fuit XL cubitorum: qui numerus sepe in significationem ponitur presentis fidelium laboris, quomodo quinquagenarius in significatione future quietis et pacis. Denario namque numero continentur precepta, quorum obseruatione ad uitam peruenitur. Denario eque significatur ipsa, quam desideramus, et pro qua laboramus, uita perennis. Quadratus uero est mundus, in quo pro acquirenda eadem uita certamus. Unde et Psalmista congregandam de gentibus Ecclesiam preuidens aiebat: De regionibus congregauit eos, a solis ortu et occasu, ab aquilone et mari . Decem autem quater ducta, sexaginta  faciunt. Unde populus ab Aegypto liberatus, in figuram presentis Ecclesie, quadraginta annis in eremo multis laboribus exercebatur, simul et pane celesti reficiebatur, ac sic tandem ad promissam olim patriam peruenit. Exercetur enim tentationibus quadraginta annis, ut latores Ecclesie, quibus totum per orbem in obseruanda Dei lege desudat, insinuentur: pascitur manna de celo per eosdem quadraginta annos, ut ostendantur ipse, quas Ecclesia tolerat passiones, spe denarii celestis, hoc est, eterne beatitudinis esse leuigande [Forte, leuande]: ubi hi qui nunc esuriunt et sitiunt iustitiam, saturabuntur; et sicut eadem Ecclesia suo canit Redemptori Deo: Ego autem cum iustitia apparebo in conspectu tuo, satiabor, dum manifestabitur gloria tua . Pariter  ergo populus Dei et afficitur aduersis, et reficitur manna; ut sit illud Apostoli: Spe gaudentes, in tribulatione patientes . In qua figura et Dominus noster quadraginta diebus ieiunabat ante mortem carnis sue : quadraginta etiam epulabatur cum discipulis suis post resurrectionem carnis sue, apparens eis in multis argumentis, et loquens de regno Dei, et conuescens. Ieiunando etenim ostendebat nostrum in se laborem, manducando autem et bibendo cum discipulis, ostendebat in nobis suam consolationem. Ieiunans uelut clamabat: Attendite ne grauentur corda uestra in crapula et ebrietate, et curis huius uite : manducans autem et bibens, uelut clamabat: Ecce ego uobiscum  sum usque ad consummationem seculi ; et iterum ait: uidebo uos, et gaudebit cor uestrum, et gaudium uestrum nemo tollet a uobis . Simul enim cum uiam Domini carpimus, et a uanitate presentis seculi ieiunamus, et promissione futuri reficimur, hic non apponentes cor, illic pascentes sursum cor.



CAPUT XI. Ut omnis domus sit cedro uestita et auro.

Et cedro omnis domus intrinsecus uestiebatur, etc. Diximus de cedro, quod insuperabilem uirtutum uenustatem signaret. Quo nimirum ligno, omnis domus Domini intrinsecus uestitur, cum corda iustorum solo bonorum operum amore nitescunt. Habet domus Domini in tabulis cedrinis tornaturas suas et  coniuncturas fabrefactas, cum electi quique sese ad inuicem pulcherrima caritatis copula connectunt; ita ut cum innumera sit multitudo fidelium, unum tamen cor, unam habere animam pro communis fidei ac dilectionis societate merito dicantur . Namque tornature, que iuncturis tabularum apponebantur, ut unum ex omnibus fieret tabulatum, ipsa sunt officia caritatis, quibus ad inuicem fraternitas sancta copulatur, atque in unam Christi domum toto terrarum orbe componitur. Que etiam domus habet celaturas eminentes, cum opera uirtutum sancti nequaquam occulte tegunt, sed manifesta expressione foris omnibus, quales sint ipsi, quid agant, in exemplum uiuendi proferunt, quomodo fecit apostolus Paulus, qui non solum predicando  Christum gentibus, et patiendo pro Christo, quantum emineret, ostendebat, uerumetiam in epistolis ad Ecclesias destinatis, quot pericula pro Christo tolerarit, quantis reuelationibus sit a Christo sublimatus, felici glorificatione declarabat, qui cum dicere suis auditoribus non dubitaret: Imitatores mei estote, sicut et ego Christi . Quid in domo Domini, nisi celaturas eminentes ostendit, quia singulari culmine uirtutis se cunctis imitabilem prebuit? Omnia cedrinis tabulis uestiebantur, nec omnino lapis apparere poterat in pariete. Et lapides parietis siue pauimenti, et tabule et aurum, sanctorum omnia in Ecclesia uitam designant. Sed ea utique distinctione, cum pariter ponuntur, ut lapides uiui sint sancti, fortitudine fidei in unam eamdemque  regulam sibimet agglutinati; tabule cedrine siue abiegne sint sancti, latitudine uariarum uirtutum, secundum donationes sancti Spiritus in una eademque fide sibimet alterutrum connexi; auri lamine, sunt sancti supereminentes, scientie caritatem habentes, huiusque fulgore gratissimo ad inuicem congaudentes. Que tria beatus apostolus una sententia complexus est, dicens: Nam in Christo Iesu neque circumcisio aliquid ualet, neque preputium, sed fides, que per dilectionem operatur . Fidei namque inuicte lapis figuram tenuit, cedrus actionis odorifere, aurum transcendentis omnia dilectionis. uestiturque lapideus paries tabulis cedrinis, cum professio fidei bonis ornatur operibus, ne sine operibus  otiosa iudicetur aut mortua. uerum quia lex in lapide scripta, doctrina uero Euangelii per lignum est dominice passionis confirmata, unde et populus lapide circumcidebatur in preputio, nos signo crucis consecramur in fronte. Possunt non incongrue parietes templi, lapidei, siue pauimentum pretiosissimo marmore stratum, eorum qui in lege fideliter ac perfecte uixerunt, typum gerere; tabule uero cedrine siue abiegne, Noui Testamenti iustos indicare, qui uolentes post Dominum uenire, abnegant semetipsos, et sumpta cruce sua quotidie sequuntur illum. Et quoniam utriusque temporis iustos communis gloria superne manet retributionis, lapidibus ac lignis pretiosis terna est species aurearum adiuncta laminarum. Nec contrarium debet uideri, quod supra diximus,  porticum que erat ante templum, antiquorum figuram gestare fidelium; ipsum uero templum, eorum qui post Incarnationis dominice tempus in mundum uenerunt; porro domum interiorem regni celestis gaudia, que utrisque iustis dantur, figurare; nunc autem dicamus parietes lapideos antiquum Dei populum, tabulata cedrina nouum, aureas laminas, utriusque in celis premia designare, cum iidem parietes templi, et in porticu, et in ipso templo, et in sanctis sanctorum pari fuerint modo de lapidibus et lignis et auro compacti. Multiplex namque est in diuersis rebus earumdem repetitio figurarum. Sed et hoc dicendum, quia fuerunt et in lege, et ante scriptam legem plurimi, qui legaliter Domino deseruirent, non occidentes, non fornicantes, non furtum facientes, non falsum testimonium  loquentes, honorantes patrem et matrem, et diligentes proximos sicut seipsos. Hi ad parietes porticus lapideos pertinebant. Fuerunt alii, qui maiori perfectione, relictis mundi negotiis, et assumpta cruce sua, sequebantur Dominum, qui, ut Apostolus ait: Ludibria et uerbera experti, insuper et uincula et carceres, lapidati sunt, secti sunt, tentati sunt, in occisione gladii mortui sunt; circuierunt in melotis, in pellibus caprinis, egentes, angustiati, afflicti, quibus dignus non erat mundus . Hi qui ante manifestata tempora Euangelii, uitam duxere euangelicam, quid nisi ante ingressum templi tabulata cedrina in porticu fulgebant? Quos utrosque, quia idem regnum celeste communiter, quamuis in mansionibus discretis recipit,  quasi porticus templi, post lapides et cedrum, intrinsecus est auro cooperta. Sunt autem hoc in tempore perplures, qui legalibus contenti preceptis, que supra commemorauimus, sufficere sibi credunt tantum, si ad uitam uenire mereantur. Sunt alii qui ad perfectionem nitentes, uenditis que habent omnibus, Dominum sequuntur, memores promissi illius, quo talibus in resurrectione non solum uitam, sed et specialem predixit honorem esse tribuendum: Amen dico uobis, inquit, quod uos qui secuti estis me, in regeneratione, cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel . Hi ad parietes templi albo de lapide factos, illi figuraliter ad cedrina pertinent tabulata,  utrique a Domino perpetue premia lucis, quasi auri laminas quibus decorentur, exspectant. Sunt in abditis templi lapides pretiosi, sunt tabule ligni aromatici, utraque auro cooperta; quia et illi qui in lege Domini immaculate ambulauerunt, et qui gratiam Euangelii perfecte susceperunt, pariter eterna uita perfruuntur. Oraculum autem in medio domus in interiore parte fecerat, ut poneret ibi arcam federis Domini. Hoc superius preoccupando expositum est, quia uidelicet interna domus secreta patrie celestis, arca federis Dominum Saluatorem, in quo solo fedus pacis apud Patrem habemus, designaret; qui post resurrectionem suam ascendens in celum, carnem quam assumpserat ex uirgine, in Patris dextera collocauit. Porro oraculum habebat uiginti cubitos  longitudinis, et uiginti cubitos latitudinis, et uiginti cubitos altitudinis. Parietem significat cedrinum, qui oraculum, id est, sancta sanctorum ab ede exteriore segregabat, sicut et supra diximus. Oraculum ergo, ubi erat arca, habebat uicenos cubitos in longitudine et latitudine et altitudine, id est, per quadrum; quia in superna illa patria, ubi Regem in decore suo uident oculi sanctorum, sola caritas diuine ac fraterne gratie per omnia fulget; quod presentibus quoque uerbis astruitur, cum dicitur: Et operuit illud atque uestiuit auro purissimo; quod est aperte dicere, quia superne menia ciuitatis gratia caritatis impleuit.



CAPUT XII. Ut altare oraculi cedro et auro coopertum sit.

Sed et altare uestiuit cedro. Altare dicit thymiamatis,  quod erat ante oraculum, de quo paulo post subinfertur: Sed et totum altare oraculi texit auro. Unde intelligi datur, quod idem altare de lapide quidem fuerit factum, et cedro uestitum, ac deinde auro coopertum. Significat autem typice perfectorum uitam iustorum, qui quasi in uicinia oraculi sunt positi; quia desertis infimis delectationibus, de solo regni celestis ingressu curam omnem impendunt. Unde bene in hoc altari non carnes uictimarum, sed sola incendebantur thymiamata; quia tales non adhuc peccata carnis et illecebras cogitationum in se mactare opus habent, sed tantum orationum spiritualium et celestium desideriorum odoramenta, per ignem eterni amoris in conspectu sui  Conditoris offerunt. Quid autem in huiusmodi altari lapis, cedrus, et aurum figurent, ex his que superius dicta sunt, facile potest intelligi. Domum quoque ante oraculum operuit auro purissimo, et fixit laminas clauis aureis. Domum ante oraculum presentis ecclesie typum tenere diximus, ubi ita Redemptoris nostri amore flagramus, ut necdum ipsum uidere facie ad faciem ualeamus. Unde apte domus hec auro quidem optimo cooperta, sed interposito erat medio pariete ab oraculo secreta. Oraculum namque uocatur, cum uel diuina hominibus, uel angelica allocutio cum secretorum quorumque reuelatione conceditur. Unde bene oraculum in abditis, hoc est, in interiore domo factum est, quia in superna patria et angelorum nobis uisio et allocutio, ipsaque Dei presentia reuelabitur;  iuxta hoc quod ueritas ipsa diligentibus se pollicetur, dicens: Qui autem diligit me, diligetur a Patre meo, et ego diligam eum, et manifestabo ei meipsum ; et iterum: uenit hora cum iam non in prouerbiis loquar uobis, sed palam de Patre meo annuntiabo uobis . Domus ergo ante oraculum auro tecta est, quia perfecti quique iusti in hac uita, ubi necdum palam de Patre audire, id est, necdum palam uidere queunt, fidem et opus iustitie diuino ornant amore, per quem perfectam uisionem et plenam Dei cognitionem mereantur. Lamine auree, quibus cooperta est domus, operationes sunt multifarie pietatis, quos in obsequium uel sui Creatoris, uel fraterne necessitatis amor castus exhibet. Claui aurei quibus erant affixe lamine, ipsa sunt  precepta caritatis, siue promissa eterne claritatis, per que in exercitio studioque uirtutis, ne deficiamus, donante Christi gratia continemur. Unde bene de eisdem clauis in libro Paralipomenon scriptum est: Sed et clauos fecit aureos, ita ut singuli claui siclos quinquagenos appenderent . Quinquagenario namque numero solet in Scripturis remissio peccatorum, et gratia Spiritus sancti, et requies eterna figurari, quoniam quinquagesimus Psalmus est penitentie et remissionis, quinquagesimus annus iubileus, et quinquagesima die post Pascha Spiritus sanctus adueniens primitiuam Ecclesiam consecrauit. Et quinquagenorum erant siclorum claui singuli, quibus lamine auree affigebantur, in parietibus domus Domini; quia nimirum uerba celestia,  quibus in amore bonorum operum proficimus, et conseruamur, ueniam nobis promittunt peccatorum, gratiam Spiritus sancti, et sabbatismum in futuro pollicentur eternum. Et hi quidem claui dilectionis. Sunt uero alii claui timoris, quibus incipientes quique, et necdum ad perfectionem peruenientes, illecebras uitiorum carnalium uoluptatumque mortificant; illi uidelicet sermones ueritatis, quorum institutione carnem nostram crucifigere cum uitiis et concupiscentiis edocemur, quos habere desiderabat propheta cum ait: Crucifige clauis et timore tuo carnes meas, a iudiciis enim tuis timui . Qui rursum ad perfectionum perueniens dicit de clauis dilectionis: Mihi autem adherere Deo bonum est . Nihilque erat in templo, quod  non auro tegeretur. Sed et altare totum oraculi auro texit. Supra de altari dictum est, plenius uero hec in libro Paralipomenon explicantur, ubi porticus quoque, que erat ante frontem templi, deaurata esse intrinsecus, cenacula quoque tecta esse perhibentur. Ubi figura mysterii in promptu est, quod tota Ecclesia, et in hoc seculo et in futuro, pre ceteris uirtutibus Deo placitis dono caritatis abundat, et sola hic quasi singulariter eminens clare uidetur. Deaurata est quippe porticus ante templum, quia patres ueteris Testamenti Deo per caritatem placuerunt; deauratum est templum, quia eadem ipsa caritas Dei diffusa est in cordibus nostris per Spiritum sanctum, qui datus est nobis; deaurata est domus interior, quia in superna patria sola caritas regnat.  Sed ibi eo uerius et securius, quo presens ipse Deus, qui est caritas, uidetur: ibi eo certius, quo ipse Mediator Dei et hominum, qui solus paternorum est conscius secretorum, uelut arca Testamenti semper aspicitur. Quod autem cenacula quoque tecta sunt auro ad eumdem sensum respicit. Sicut enim interior domus sancti sanctorum, ubi erat arca federis, uitam sanctorum in conspectu sui Conditoris et Redemptoris designat, iuxta illud Psalmiste: Abscondes eos in abscondito uultus tui a conturbatione hominum ; ita cenacula eamdem in alto uitam, hoc est, in celis esse, et non in hoc mundo designant, dicente Apostolo: Que sursum sunt querite,  ubi Christus est in dextera Dei sedens; que sursum sunt sapite, non que super terram.



CAPUT XIII. De factura Cherubin.

Et fecit in oraculo duos Cherubin, etc. Cherubin, sicut propheta Ezechiel aperte declarat, angelice dignitatis uocabulum est, numeroque singulari Cherub, plurali Cherubin dicitur. Unde apte in figuris Cherubin, que erant in oraculo facta angelica ministeria, que Conditori suo in celis semper assistunt, possunt intelligi. Qui recte de lignis oliuarum facti esse perhibentur, quia nimirum uirtutes angelice gratia Spiritus sancti, ne unquam ab amore Dei arescant, uncte sunt. Ipsi etenim una nobiscum sunt participes illius, de quo ait in laude Christi propheta: Unxit  te Deus Deus tuus oleo letitie pre participibus tuis . Recte de lignis oliuarum sunt figuraliter facti, quos luce sapientie celestis mox ipse qui creauit, impleuit. Unde Cherub appellari uoluit, qui Latine multiplicata scientia, siue scientie multitudo interpretatur. Decem autem cubitorum sunt altitudinis, quia denario uite eterne fruuntur, habentes inuiolatam in se sui Redemptoris imaginem, seruata in perpetuum sanctitate et iustitia et ueritate, quam a prima conditione perceperunt. Denarius namque decem obolis constat, et continere in se nomen Cesaris et imaginem consueuit. Quapropter et figure regni celestis aptissime congruit, ubi et sancti angeli in imagine sui Conditoris, ad quam facti sunt, semper manent, et electi homines imaginem eius, quam  peccando amiserant, recipiunt. Scimus enim, inquit, quia cum apparuerit, similes ei erimus, quoniam et uidebimus eum sicuti est . Quinque cubitorum ala cherub una, et quinque cubitorum ala cherub altera, id est, decem cubitos habentes a summitate ale unius usque ad ale alterius summitatem. Ale cum in sanctorum hominum figura ponuntur, uirtutes significant eorum, quibus ad celestia semper uolare, atque in his conuersationem delectantur habere. Cum uero in significatione angelorum ponuntur ale, quid aptius quam gratiam perpetue et indefectiue felicitatis eorum, qua semper in celestibus in ministerio sui persistunt Auctoris? uel certe quia leuitate spiritualis nature sunt prediti, ita ut ubicunque uoluerint, statim quasi uolando  perueniant, et hic cum alis figurati, et prophetis sunt cum alis ostensi. Bene autem dicitur quod quinque cubitorum fuerit ala cherub una, et quinque cubitorum ala cherub altera; quoniam uirtutes angelice legem Dei, que in quinque libris descripta est, indefessa deuotione custodiunt, diligendo uidelicet Deum et Dominum suum ex omnibus uiribus suis, diligendo et proximos tanquam seipsos. Plenitudo enim legis est caritas. Proximi autem eorum, et ipsi adinuicem sunt angelici spiritus, et homines electi eorum eque conciues. Unde utraque ala eiusdem esse mensure perhibetur, quia uidelicet eadem ipsa deuotione, qua sese in alterutrum in Deo diligunt,  nostram quoque ad se ascendentium societatem desiderant. Sicque simul ale decem cubitos complent cum in gemine caritatis exhibitione angeli de Conditoris sui presentia letantur. Decem quoque cubitorum erat cherub secundus mensura pari, et opus unum erat in duobus cherubin. Duo erant facti cherubin propter consortium eiusdem, de qua loquimur, caritatis significandum, quia minus quam inter duos stare caritas non potest. Unde et Saluator binos ad predicandum mittere discipulos curauit, ut tacite doceret, ab eis qui uerbum fidei predicarent, uirtutem dilectionis ante omnia opera esse tenendam. Uniusque mensure et operis erant duo cherubin, quia disparilitas uoluntatum siue cogitatuum in superna illa patria nulla est, ubi una omnes eademque Dei  presentis uisione et gloria illustrantur. Posuitque cherubin in medio templi interioris. Extendebant autem alas suas cherubin, et tangebat ala una parietem, et ala cherub secundi tangebat parietem alterum. Ale autem altere in medio pariete templi se inuicem contingebant. Manifestum est ex his, que predicta sunt, quare cherubin in medio templi interioris sint positi, quorum habitatio semper est in celis. Extendebant autem alas cherubin quasi ad uolandum, quia spiritus angelici semper habent animum ad obsequium diuine uoluntatis paratum. Quod uero ala una tangebat parietem, et ala cherub secundi alterum parietem, ad illam caritatis administrationem, quam nobis exhibent angeli, pertinet. Quod ale altere in medio templi se inuicem contingebant, eam dilectionis gratiam qua se  alterutrum complectuntur, exprimit. Bene autem sequitur: Texit quoque auro cherubin, quia et naturam eorum Conditor immortali caritate sublimauit, et mentem uera dilectionis atque humilitatis luce repleuit. Notandum sane, quod Moyses, dum tabernaculum faceret, fecit et duos cherubin aureos, quos posuit in propitiatorio, quod erat super arcam. Salomon autem addidit alios duos maiores, quos in templo poneret, sub quorum alis arcam in medio poneret cum propitiatorio et cherubin prioribus. Sicque factum est, ut in tabernaculo quidem essent cherubin duo, in templo autem quatuor. Ad unam uero eamdemque significationem utrique pertinent. Sed repetitum est opus auguste factum et per Salomonem,  ut typice doceretur, quia multiplicata per Incarnationem dominicam Ecclesia, latius esse gentibus sublimitas celi ciuium pandenda. Qui sic Conditorem de collato sibi munere beatitudinis collaudant, ut de nostra quoque ereptione, atque ad eamdem beatitudinem introductione congaudeant. Extendunt enim alas adinuicem super arcam, cum ad laudem Domini Saluatoris referunt bonum omne quod acceperunt. Extendunt alteras alas ad parietes oraculi, cum sanctos etiam homines secum uidere letantur, eosque uelut alarum suarum summitatibus tangunt, quos consortes atque imitatores fuisse in hac uita sue puritatis exsultant. Duos autem eque parietes alis suis tangunt, quia fideles utriusque populi, Iudeos scilicet et Gentiles, possessores secum habent aule celestis.  Non quod in illa patria distinctio sit localis inter utrumque populum, sed quia maior fiat festiuitas interne beatitudinis, de consortio adunate fraternitatis. Extendunt ergo cherubin ad utrumque parietem oraculi alas suas, quia letantes in celesti patria iustos utriusque populi uisione quoque sue glorie ad laudem sui Creatoris excitant. Nec solum de illorum, quos secum intus habent, hominum iustorum felicitate letantur agmina celestia, uerumetiam nostri, qui foris adhuc positi, de profundis ad Dominum clamamus, curam gerunt sedulam. Unde bene de eisdem cherubin in libro Paralipomenon scriptum est: Ipsi autem stabant erectis pedibus, et facies eorum uerse erant ad exteriorem domum. Stabant erectis pedibus cherubin, quia a uia ueritatis, in qua mox ut  conditi sunt positi, nunquam aberrauerunt. Angeli habent facies ad exteriorem domum, quia nos ab huius erumna peregrinationis ereptos, ad suum desiderant peruenire consortium. Sic ergo pedibus stabant erectis, sic alas suas ad auro textos oraculi parietes extendunt, ut facies habeant ad domum uersas exteriorem, quia angeli sic suam perpetuo innocentiam conseruant, sic de animarum sanctarum in celis beatitudine congaudent, ut eis quoque quos in terris adhuc peregrinari conspiciunt, electis opem ferre non desinant, donec et illos ad celestem patriam introducant. Omnes enim sunt administratorii spiritus, in ministerium missi, propter eos qui hereditatem capiunt salutis . Possunt etiam per duo cherubin duo Testamenta figurari; qui nimirum cherurubin  in oraculo sunt facti, quia in consilio diuine prouisionis nobis utique inaccessibili atque incomprehensibili ante secula dispositum est, quando, et qualiter, quibusue auctoribus sacra Scriptura conderetur. De lignis oliuarum sunt facti, quia per uiros misericordie, quorum pietatis opera non defuerunt, per uiros unctione Spiritus sancti illustratos, diuini sunt libri conscripti. De lignis oliuarum sunt facti, quia lucem nobis scientie tribuunt, iuuante flamma caritatis Dei, qui per Spiritum sanctum diffunditur in cordibus nostris. Decem cubitis sunt alti, quia per obseruantiam decalogi legis Deo seruiendum predicant; quia Deo seruientes fideliter, denario remunerandos esse regni perpetis ostendunt. Geminas habent  alas, que Testamenta per aspera eque et prospera indefesso proposito semper ad celestia tetendisse, ac peruenisse declarant; quia hoc quidem suis auditoribus faciendum esse demonstrant. Quinque cubitorum ala cherub una, et quinque cubitorum ala cherub altera; quia in omni labentium dierum uarietate, sancti uniuersos sui corporis sensus in obsequium sui Conditoris extendunt, oculos habentes semper ad Dominum, audire desiderantes uocem laudis eius, et enarrare uniuersa mirabilia eius, dulcia faucibus suis habentes eloquia illius, super mel et fauum ori suo, currentes in odore unguentorum eius, et donec superest habitus in eis, et Spiritus Dei in naribus, non loquentes labiis iniquitatem, nec in lingua sua stultitiam personantes. Sicque per arma iustitie a  dextris et a sinistris incedentes, ad perceptionem celestis denarii, quem summus paterfamilias cultoribus sue promisit uinee, perueniunt. Et opus unum erat in duobus cherubin, quia utriusque instrumenti scriptores una eademque castitate operis, et caritatis deuotione Deo seruiebant, una et consona Domini uoce ac fide predicant. Et quidem Nouum Testamentum de dominica incarnatione, passione, resurrectione, ascensione, gentium uocatione, Iudeorum expulsione, multimoda Ecclesie tribulatione facta narrat; hec eadem uetus Testamentum, si recte intelligitur, ueraciter fienda predicabat. Aduentum ergo Antichristi, finem seculi, extremi diem iudicii, et eternam bonorum gloriam, penamque reproborum concordi utrumque Testamentum ueritate probat.  Ale igitur cherubin interiores super arcam se inuicem contingebant, quia utraque Testamenta pari de Domino attestatione consentiunt. Item alis exterioribus iste unum parietem, ille alterum contingebant, quia uetus Testamentum proprie antiquo Dei populo scriptum est, Nouum uero nobis, qui post Incarnationem dominicam ad fidem uenimus: et secundo parieti, id est, septentrionali recte comparamur, quibus post frigora, ac tenebras idololatrie lucem ueritatis cognoscere datum est. Nam etsi primitiua Ecclesia maxime de Iudeis effloruit, et omnis Isrel circa finem seculi saluandus esse creditur, plurimi tamen fidelium huius temporis de gentibus congregantur ad Euangelii suscipienda sacramenta; quibus etiam diuinitus hoc datum est, ut reuelatis oculis  sui cordis, manifeste cognoscant litteram ueteris Testamenti euangelice gratie plenam esse mysteriis. uersas habent facies cherubin ad exteriorem domum, quia ad nos qui adhuc foris stamus, nec re ipsa, sed spe salui facti sumus, diuini sunt libri conditi; quia scriptores eorum iam regnantes cum Domino, illumque collaudantes in celis, curam nostre gerunt salutis, proque nostris erratibus apud eius pietatem interpellant. Circumdati sunt auro cherubin, quia preclaris scriptorum suorum operibus confirmatur auctoritas Testamentorum. Manifesta autem cognitione per orbem diuinarum Scripturarum, siue interna gloria celestium agminum , confestim plures ad fidem conuerti et bonis abundare ceperunt operibus, unde apte subditur:



CAPUT XIu. Ut parietes sculpti et pauimentum sit auro uestitum.

Et omnes parietes templi per circuitum sculpsit, etc. Omnes parietes templi per circuitum omnes sancte Ecclesie populi sunt, quibus super fundamentum Christi locatis, totius ambitum orbis repleuit, ceptumque fidei edificium, quotidie noua membrorum suorum progenie, quasi lapidum pretiosorum appositione superaugmentare non desistit. Qui nimirum parietes uariis celaturis sculpuntur, cum alii datur per Spiritum sermo sapientie, alii  sermo scientie, secundum eumdem Spiritum; alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Et ut ad illas ueniamus, quas omnes habere ualemus uirtutes, caritas, gaudium, pax, longanimitas, patientia, benignitas, bonitas, fides, modestia, continentia, et ceteri fructus Spiritus, quid nisi celature sunt parietum templi, quia ornamenta sunt mentium populi Dei. Sculpuntur iidem parietes et torno, cum prompto pollent animo fideles ad faciendum cuncta que Dominus precepit, ad patiendum cuncta que permittit, dicentes ex animo per singula que occurrunt: Benedicam Dominum in omni tempore ; et Paratum cor meum,  Deus, paratum cor meum; cantabo, et psalmum dicam Domino . Sculpuntur torno, cum in tantum uirtutibus operam impendunt, ut ab harum tramite nullis circumstantium rerum periculis, nullis possint blandimentis auerti. Quia enim tornatura et ceteris artibus uelocitate precellit, et ipsa sibi regulam, qua sine errore opus perficiat, sistit, apte per hanc pia sanctorum uita signatur, que et parata est semper ad obsequium diuine uoluntatis, et hanc absque diuerticulo errandi complere longo uirtutum usu exercitata didicit. Unde et sancta Ecclesia in Canticis canticorum sponsi et Redemptoris sui uirtutes admirata, dicebat: Manus eius tornatiles auree, plene hyacinthis . Tornatiles quippe sunt manus eius, quia apparens in carne sanctitates et miracula  quecunque uoluit, absque omni morarum tarditate, absque ullis errorum ambagibus, Dei uirtus et sapientia perfecit. Auree sunt, quia que foris uerbo iussit intus ut fierent, diuina plenius potentia dedit. Plene sunt hyacinthis, quia ad gloriam Patris uniuersa que fecit retulit, quia per opera que fecit nostros ad celestia querenda sensus erigit. Omnes ergo parietes templi per gyrum uariis celaturis et torno sculpuntur, cum per mundum Ecclesia uirtutum spiritualium exsecutioni, absque ullo prorsus errore, prompta deuotione insistit, ubi bene dicitur: Et fecit in eis cherubin et palmas, et picturas uarias, quasi prominentes de pariete, et egredientes. Cherubim namque in parietibus templi facit Salomon, cum  electos suos ad regulam sanctarum Scripturarum, in quibus est multitudo scientie, uitam suam dirigere donat. Cherubim facit, cum eos in hoc mundo castitatem angelice conuersationis pro modulo suo docet imitari, quod maxime uigiliis ac laudibus diuinis, dilectione sincera Conditoris et proximi, geritur. Palmas facit, cum memoriam eterne retributionis eorum mentibus infigit, ut eo minus ab arce iustitie declinent, quam semper ante cordis oculos habent: facit picturas uarias, quasi prominentes de pariete, et egredientes, cum multifarias uirtutum operationes fidelibus tribuit; uerbi gratia, uiscera misericordie, benignitatem, humilitatem, patientiam, modestiam, sufferre inuicem et donare sibimetipsis, super omnia autem hec, caritatem habere, quod est uinculum  perfectionis. Que uidelicet uirtutes cum in tantam electis consuetudinem uenerint, ut uelut naturaliter eis esse uideantur insite, quid aliud quam picture domus Domini prominentes quasi de pariete exeunt? Quia et uerba et opera ueritatis non adhuc ab aliis extrinsecus discunt, sed infixa radicitus parata semper ab intimis cordis, que sunt agenda siue docenda, proferunt. Sed et pauimentum domus texit auro intrinsecus et extrinsecus. Intrinsecus et extrinsecus, in oraculo et in ipso templo significat. Diximus autem supra quod pauimenti equalitas humilem concordiam designaret sancte fraternitatis; ubi cum sint Iudei et gentes, barbari et Scythe, liberi et serui, nobiles et ignobiles, cuncti se in Christo esse fratres, uniuersi eumdem se habere Patrem, qui est  in celis, gloriantur. Neque enim de concordissima humilitate supernorum ciuium dubitare cuiquam fas est. Texit ergo Salomon pauimentum domus auro intrinsecus et extrinsecus, quia Rex noster pacificus et angelos et animas iustorum in celis perfecte ac plenarie dono dilectionis impleuit, et peregrinantes in hoc seculo ciues eiusdem patrie celestis signaculo dilectionis a ceterorum mortalium uilitate secreuit: In hoc cognoscent, inquiens, omnes, quia mei estis discipuli, si dilectionem habueritis ad inuicem .



CAPUT Xu. De ingressu templi, siue oraculi.

Et in ingressu oraculi fecit ostiola de lignis oliuarum, etc. Quod primo dixerat: Fecit ostiola de lignis oliuarum,  hoc ipsum apertius uidetur explicare uoluisse, cum adiunxit: Et duo ostia de lignis oliuarum; unus quippe erat ingressus oraculi, sed idem ingressus duobus ostiis claudebatur. Rursumque reseratis eisdem aperiebatur, sicut et templum et porticus ante templum unum non amplius habebant introitum; certi utique causa mysterii, quia unus Dominus, una fides, unum baptisma, unus Deus, unus in Ecclesiam presentem per baptismum, unus in regnum celeste per opera fidei est sperandus introitus. Nam quod unus esset ingressus oraculi, testatur hoc quod inferius de arca scriptum est: Cumque eminerent uectes, et apparerent summitates eorum foris sanctuarium ante oraculum, non apparebant ultra extrinsecus .  Ubi patenter ostenditur, ni fallor, quod unus erat ingressus oraculi, et hic e regione factus arce, que erat in medio eiusdem oraculi; cuius ingressus ostiola, per significationem multifarie possunt accipi. Nam et angelicos spiritus, quorum ministerio in habitationem patrie celestis introducimur, apertissime designant; et apostolicorum eque uirorum, que apostolorum figuram tenent, quibus claues regni celorum date sunt; que accepta a Domino potestate ligandi atque soluendi, et dignos intra ianuam regni admittunt, et contumaces impuros et superbos excommunicando uel anathematizando ab ingressu uite perennis eliminant. Sed et opera iustitie, quorum merito ad regnum celeste peruenitur, recte per ostia, per que in sancta sanctorum ingrediebatur, possunt typice  designari; iuxta quod in libro Sapientie scriptum est: Custoditio autem legum, consummatio incorruptionis, incorruptio autem facit proximum Deo. Concupiscentia autem sapientie deducit ad regnum perpetuum . Quibus omnibus apte congruit quod eadem ostiola de lignis fiunt oliuarum, quia nimirum et angeli et homines perfecti, fructu misericordie, et operibus lucis sese in domo Dei gloriosos exhibent; imo omnes electi per arma lucis et pietatis aditum sibi patrie celestis aperiunt. Duo sunt autem ostiola, siue quia Deum et proximos diligunt et angeli et homines sancti; neque ianuam uite nisi per hanc geminam dilectionem possunt intrare; seu quia utrisque populis fidelibus, Iudeis uidelicet et gentilibus, eadem uite ianua reseratur. Postes habent angulorum quinque,  quia non solum animas electorum aula celi recîpit, sed et corporibus immortali gloria preditis in iudicio suas fores aperiet. Quinque enim sunt sensus corporis nostri, quorum et supra meminimus: uisus, auditus, gustus, olfactus, et tactus. uel certe postis uterque tabernaculi quinque factus est cubitorum, quia solis illis superne patrie introitus panditur, qui omnibus sui corporis et cordis sensibus Domino seruire studuerint; corporis uidelicet cum per eosdem sensus aliquid pro illo agunt; cordis uero, cum sobrie, et iuste, et pie cogitant de eis que per ipsos corporis sensus agere decernunt. Et sculpsit in eis cherubin, et palmarum facies, et anaglypha ualde prominentia, et texit ea auro. Grece, Latine dicitur celatura. Cuncta autem hec supra idem cum cherubin  in ornatu parietum templi posita, et pro captu nostro exposita sunt. Nec laborandum in astruendo, quod uirtutum operibus, que per totum orbem Ecclesia in suis sanctis ac perfectis exercet, illi precipue, quibus fidelium cura commissa, et claues regni celorum sunt date, omni debeant solertia insistere, ut quantum gradu preminent ceteris, tantum et merito precellant bone actionis. Habent namque in se picturam cherubin sculptam angelicam in terris uitam, quantum mortalibus possibile est, et mente imitantur, et opere. Habent et palmarum species, cum dona superne retributionis fixa semper intentione meditantur. Palma namque manus uictricis ornatus est. Habent anaglypha ualde prominentia, cum certissima  bonorum operum documenta, et que nemo in sinistram partem interpretari ualeat, cunctis sese intuentibus ostendunt. Et hec omnia opera aureis sunt laminis operta, cum, sicut sepe dictum est et semper dicendum, ceteris uirtutum floribus specialius in magnis Ecclesie membris fulgor supereminet amoris. His ostiolis etiam uelum fuisse additum, uerba dierum narrant. Fecit quoque uelum, inquit, ex hyacintho, purpura, cocco, et bysso, et intexuit ei cherubin. Quod decoris quidem gratia factum est, ut inter parietes deauratos etiam holosericum fulgeret. Sed in eiusdem mysterii significatione, cuius et ostiola ante arcam atque ingressum oraculi appensum est; ut sicut ostiola congruis horis aperiebantur, sic et uelum reuelaretur quoties aduenirent, quibus in sancta sanctorum esset  ingrediendum. Huius ergo ueli sedula reuelatio legis apertionem significat, et regni celestis, que nobis per incarnationem Domini et Saluatoris nostri donata est. Unde et baptizato eo, celi aperti sunt, ut ostenderetur quia per baptisma quod nobis ipse consecrauit ianuam patrie celestis deberemus ingredi. Et moriente illo in cruce, idem uelum scissum est medium a summo usque deorsum, ut aperte doceretur quia figure legales iam tunc ad finem uenissent, ac ueritas Euangelii arcanaque celestia, et ipse celi ingressus non adhuc prophetandus, ac figuraliter significandus, sed iamiamque esset proxime omnibus aperiendus, qui ab initio mundi usque ad id temporis in fide ueritatis de mundo transierunt. Nam die post resurrectionem Domini quadragesimo, uniuersi cum  eo celum petierunt, remotoque omni uelamine, multifarias in domo Patris mansiones pro suis quique meritis acceperunt. Sed et nobis qui adhuc futuri eramus, eadem hora iam reseratus est superne illius ciuitatis ac domus Patris ingressus. In quam profecto ciuitatem, non nisi per interna eternorum bonorum desideria, per fidem et sacramenta Dominice passionis, per feruorem sincere dilectionis, per mortificationem concupiscentie carnalis, et per quotidiana angelorum auxilia conscenditur. Unde bene idem uelum, sub quo in oraculum intrabatur, ex hyacintho et purpura, cocco et bysso, factum esse, ei quoque cherubin intexti esse, memorantur. Hyacinthus quippe, qui celi colorem imitatur, supernorum desideriis apte comparatur; purpura que sanguine conchyliorum  conficitur, et sanguineam ipsam profert speciem, non immerito sacramentum Dominice passionis signat, quo nos initiari, quod imitari crucem nostram portando, debemus. Coccino, qui rubeo colore flammescit, congrue exprimitur uirtus amoris, de quo mirantes dixere, qui cum Domino ambulauerunt, discipuli: Nonne cor nostrum ardens erat in nobis, dum loqueretur in uia, et aperiret nobis Scripturas ? Byssus qui de terra uirenti germine nascitur, et longo artificum exercitio, natiuum exuit uirorem, atque ad albentem deducitur speciem, congrue castigationem nostre carnis insinuat. Cuius quasi humorem ingenitum exsiccari iubet apostolus Paulus, dicens: Mortificate membra uestra, que sunt super terram,  fornicationem, immunditiam, libidinem, concupiscentiam malam, et auaritiam, que est simulacrorum seruitus . Ad quantam uero candoris gratiam hanc uelit perduci, ostendit idem apostolus, dicens: Obsecro uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem; rationabile sit obsequium uestrum . Intexuntur uelo cherubin, eisdem quatuor coloribus eximiis conficiuntur, cum in uniuersis que pie agimus a uenenatis demonum telis, per angelorum presidia, Domino donante, protegimur. Intexuntur uelo cherubin, cum in bonis que agimus multitudine scientie indesinenter utimur, respicientes semper ad eloquia diuina; et ne forte a uirtutum calle aberremus, horum intuitu contenti, uestigia nostra regimus.  Fecitque in introitu templi postes, de lignis oliuarum quadrangulatos, et duo ostia de lignis abiegnis altrinsecus; et utrumque ostium duplex erat, et se inuicem tenens aperiebatur. Sicut ingressus oraculi, quo ad arcam Domini cherubin perueniebatur, introitum significat regni celestis, quo ad uisionem nostri Conditoris supernorumque ciuium nos introduci speramus et desideramus, ita introitus in templum, primordia nostre conuersionis ad Deum, quando in presentem Ecclesiam ingredimur, typice demonstrat. Iste ingressum nostrum ad fidem, ille designat ad speciem. Unde apte postes huius introitus quadrangulati sunt facti, propter quatuor sancti Euangelii libros, quorum doctrina in fide ueritatis erudimur, seu propter totidem quatuor uirtutes principales, prudentiam, fortitudinem, temperantiam,  iustitiam, quarum ueluti fundamine quodam firmissimo, omnis bonorum actuum structura innititur. Prudentia namque est qua discimus quid nos agere, qualiter uiuere deceat. Fortitudo, per quam ea que agenda didicimus implemus, quas uno uersiculo uirtutes propheta breuiter complectitur, dicens: Dominus illuminatio mea et salus mea . Illuminatio uidelicet, ut que agere debeamus edoceat; salus uero, ut ad hec nos peragenda confirmet. Temperantia, qua discernimus ne plus aut minus iusto prudentie siue fortitudini, operam dare inueniamur. Et quoniam quisque prudentia, fortitudine, temperantia utitur, absque ulla contradictione iustus esse probatur. uirtus quarta post prudentiam, fortitudinem, temperantiam, iustitia sequitur. Duo ostia que  in hunc ingressum facta sunt, dilectio est Dei et proximi; que bene altrinsecus facta esse dicuntur, quia ad inuicem respiciunt, adeo ut una sine altera nequaquam possit haberi: Omnis enim qui credit quoniam iehsu est Christus, ex Deo natus est. Et omnis qui diligit eum qui genuit, diligit eum qui natus est ex ipso . Et sicut iterum dicit: Quia qui non diligit fratrem suum quem uidet, Deum quem non uidet, quomodo potest diligere ? Unde recte ostium exterius dilectio fraterna, interius dilectio intelligitur diuina, quia illa prior tempore, hec est dignitate sublimior. Et per illam ad hanc intratur, quia ex amore proximi discitur qualiter amari Conditor debeat. Utrumque autem ostium duplex  erat, et se inuicem tenens aperiebatur, quia in utraque dilectione duo sunt, que principaliter obseruare debemus. In dilectione etenim Dei, fidem ueritatis et puritatem necesse est habeamus bone operationis. Sine fide enim impossibile est placere Deo; et fides sine operibus mortua est; in amore autem fraternitatis patientia est et benignitas seruanda, dicente apostolo Paulo: Charitas patiens est, benigna est . Patiens uidelicet ad tolerandas molestias iniuriasque proximorum; benigna uero ad dimittendum ex corde, et benefaciendum eis quorum iniurias sustinet. Qualem nos caritatem habere Dominus uoluit, cum ait: Dimittite, et dimittetur uobis; date, et dabitur uobis . Dimittite iniurias ledentibus uos, date subsidia pietatis eis quibus laxatis iniurias  Qualem nos impendere dilectionem desiderat ipse, qui nos in oratione dicere precepit: Panem nostrum quotidianum da nobis hodie; et Dimitte nobis debita nostra, sicut et nos dimittimus debitoribus nostris . Utrumque autem ostium duplex erat, et dilectio utraque gemino ordine perficitur. Utrumque se inuicem tenens aperiebatur, quia iuncte sunt uirtutes, neque ab inuicem queunt diuidi. Nam neque fides sine operibus, neque sine fide possunt opera bona placere. Neque item iniurias ferre sufficit, qui ei quem tolerat etiam que necesse habet, cum posset, ministrare contempsit; neque ei qui substantiam mundi habuerit, sat est de hac egenti proximo dare, si non eas quas sibi forte irrogauerit molestias sincero ex corde remittit. Quod enim de utroque illo  ostio dicitur, quia se inuicem tenens aperiebatur, non hec apertio separationem ab inuicem spiritualium designat uirtutum; sed hoc potius indicat, quod per harum coniunctionem ingressus nobis sancte Ecclesie magis patescit, ut quo his amplius abundemus, eo uerius sanctorum cetibus associemur. Sicut etiam diuisio maris Rubri, per quam populus Dei Aegyptium persequentem euasit, non diuisionem unici baptismatis, sed apertionem potius signauit, qua, exstinctis peccatis omnibus, ad littus et solitudinem transeamus uirtutum; uel certe ostium quod inuicem se tenebat aperitur, cum per ministerium predicatoris discernitur quid proprie ad cognitionem fidei, quid ad uiuendi castitatem pertineat, que tamen utraque a sua nequeunt connexione separari; quantum  distet inter se proximorum mala tolerare, et eis nostra bona commendare, cum hec certissime soleant in uno eodemque corde perfectorum indissolubilia permanere. Notandum sane, quod in ingressu oraculi duo quidem ostia fuisse dicuntur, sed hec duplicia fuisse non dicuntur; in templi uero, id est, domus prioris introitu ita erant duo ostia, ut duplex esset utrumque, quia nimirum in presenti ecclesia talem nos ingredi ac ducere uitam necesse est, in qua dilectionem Dei et proximi per fidem et operationem, per patientiam et benignitatem, seruemus. In futura autem uita, ubi Deum et proximos in luce eterne beatitudinis uidebimus, eadem utique dilectione gemina, absque ullo prorsus labore, imo in  magna requie, multitudine diuine dulcedinis fruemur. Unde apte introitus domus interioris duo quidem ostia, sed hic simplicia habebat. Non enim ibi fides necessaria est, ubi ea que nunc credimus ac speramus omnia manifesta luce uidebimus; non enim est labor operum necessarius, ubi mercede perpetua eorum que hic laboramus donabimur; non necessaria patientia, ubi nemo aliquid aduersi irrogat; non munificentia benignitatis, ubi nemo indiget quod opus est. Hec de ostiorum figura pro modulo nostro, sequentes Patrum uestigia, disseruimus; uerum, iuxta formam operis, decoris gratia, prouisum est ut in uno eodemque templi ingressu duo essent ostia. Necesse etenim erat parietes domus, que uiginti cubitos habebant in altitudine, nonnullas etiam grossitudines  habere, in cuius nimirum grossitudinis extrema parte ostia erant affixa, ita ut equale parieti esset utrumque ostium et siue intus siue foris templum quisque positus ostium inspiceret, unus ei per omnia paries esse uideretur. Similiter et cedrinus paries, cum uicenorum in longitudine et altitudine esset cubitorum, non paruam et ipse debuit habere grossitudinem. Quapropter et in huius ingressu duo facta sunt ostia, ut uidelicet ab utroque latere, hoc est, intus et foris, equale parieti ostium pateret; et quoniam easdem picturas ostium, quas et paries habebat, ueraciter unus per omnia et continuatim extentus paries uideretur, unum decoris gratiam pretendens, aliud mysterii dispensationem prefigurans. Quod uero, descriptis templi ostiis, sequitur: Et sculpsit  cherubin et palmas, et celaturas ualde eminentes, operuitque omnia laminis aureis, opere quadro ad regulam, iam supra expositum est, quia et in parietibus domus, et in ostiis, et in interioribus Ecclesie picture siue celature sunt facte. Patetque ratio figure, quare easdem ipsas picturas et celaturas, eosdem cherubin, prima templi ianua quos et interior recipiat, quia nimirum eadem arcana fidei, spei et caritatis, sublimes quique ac perfecti sublimiter capiunt. Queque omnes electi in celis plene in diuina uisione percipiunt, etiam catechizandos rudibus per suos quosque discenda et confitendo traduntur, quatenus sacris initiati mysteriis, quandoque etiam ad capienda ea que pie credidere perueniant.



CAPUT XuI. De atriis domus Domini.


Aedificauit atrium interius tribus ordinibus lapidum politorum, etc. De interiore atrio breuiter loquitur, de exteriore prorsus tacere uidetur. uerum in uerbis dierum utriusque fit mentio, ubi ita scriptum est: Fecit etiam atrium sacerdotum et basilicam grandem, et ostia in basilica que texit ere . Atrium ergo interius, quod uocatur sacerdotum, eo quod sacerdotes et Leuite in eo ministrarent, ex omni parte erat templo circumdatum, sed ab Oriente, unde templi erat ingressus, multo longius erat a templo, quam a ceteris tribus plagis secretum, quia nimirum in ea plaga, id est, in facie templi, fiebant ministeria sanctorum. Ibi altare eneum ad hostias Domino  offerendas, ibi decem conche ad lauandas easdem hostias, ibi mare eneum erat positum, ad lauandas manus pedesque sacerdotum, cum ad ministrandum intrarent. Habebat autem hoc atrium tres cubitos altitudinis, ut Iosephus narrat quatenus ab ingressu templi exteros prohiberet, et solum hoc sacerdotibus licere significaret. Eratque ianua ad Orientalem plagam, ad quam usque populus hostias suas et sacrificia inserebat, inde suscipienda a sacerdotibus, atque ad altare perferenda. De exteriore uero atrio, quod uerba dierum basilicam grandem uocant, ita Iosephus scribit: Extrinsecus autem huius templi, aliam edificauit aulam, quadranguli schemate factam, erigens maximas porticus atque latas; et portas excelsas et amplas, per quatuor mundi partes in eo constituens,  quarum singule ad unumquemque uentum quatuor angulis attendebant, ubi ereas ianuas collocauit . Et paulo post: In hoc sacrarium omnes populi, quibus purgatio et obseruatio legitimorum inerat, introibant. Has uero porticus Cassiodorus senator in Pandectis, ut ipse Psalmorum expositione commemorat, triplici ordine distinxit. Primum uidelicet ordinem ponens extra atrium sacerdotum ex omni parte per quadrum; secundum eodem modo extra intimas porticus, undique uersum in gyro; extremum similiter ex omni latere priorum porticuum in circuitu. Sicque templum triformi edificiorum presidio ab omni erat parte munitum, facto pauimento sub diuo inter edificia singula de marmore, et parietibus domorum interioribus; hoc est, eis qui ad templum  respiciebant, factis inter columnis, exterioribus uero solidis. Sicque fiebat ut omnis structura templi pro graduum esset uarietate rationabiliter distincta. Nam quando in sancta sanctorum ingrediebatur pontifex, in ipsum templum sacerdotes erant purificati; in atrium sacerdotum sacerdotes non purificati una cum leuitis et cantoribus in intimum atrium basilice maioris, uiri Iudei purificati stantes et orantes sub diuo, si serenum esset; si tempestas, in porticus proximas sese recipientes; in exterius autem atrium mulieres Iudee purificate; in extremum uero atrium gentiles et Iudei qui nuper uenerant ex gentibus, usque ad sextum purificationis diem. Hec, ut in pictura Cassiodori reperimus distincta, breuiter annotare curauimus, ita eum ab antiquis Iudeis didicisse,  neque uirum tam eruditum uoluisse in exemplum legendi proponere, quod non ipse prius uerum esse cognouisset. Hec sunt loca quorum meminit supremus graduum Psalmus, qui ita incipit: Ecce nunc benedicite Dominum, omnes serui Domini, cui statis in domo Domini, in atriis domus Dei nostri . In his porticibus Hieremias et alii prophete, in his Dominus et apostoli uerbum populo predicabant. In harum aliqua Dominus sedebat docens, quando a tentantibus Phariseis mulier illi adultera iudicanda oblata est. In his inuenit uendentes et ementes boues, et oues et columbas, hosque cum suis mercimoniis eliminauit e templo. In his Petrus et Ioannes claudum inuenientes, sanauerunt,  ac secum ingrediente interius ad orandum duxerunt. In his orabat omnis multitudo populi, quando incensum ponenti Zacarie, angelus ad altare thymiamatis apparuit, eumque de precursoris Domini natiuitate perdocuit. Non autem hec atria cum porticibus suis aspectum templi de longe aspectantibus abscondere potuerunt, quia locus in quo templum erat situm, multo sublimior erat quam ubi porticus fundate fuere. Nam sic Iosephus scribit: Extreme atriorum fabrice, cum in quadringentis cubitis essent erecte, tamen ad uerticem usque montis, in quo templum edificatum est, peruenerunt ; hec quidem destructura templi studioso lectori credidimus intimanda. uerum in eis quecunque Scriptura sacra referre commodum duxit, figuras mysteriorum queramus,  ceteris per historie cognitionem simpliciter utamur. Aedificium ergo templi intra atrium sacerdotum, perfectorum in sancta Ecclesia, et sublimium uitam exprimit uirorum, eorum uidelicet qui et excellentia uirtutum Domino appropinquare, et aliis uerbo atque opere ducatum solent ostendere salutis. Sacerdos namque ab eo Latine nomen accepit, quod sacrum prebere ducatum minoribus debeat. Quo nomine in Scripturis mystice non soli altaris ministri, episcopi uidelicet et presbyteri, sed omnes utique censentur, qui altitudine recte conuersationis, ac doctrine salutaris eminentia, nec sibimetipsis tantummodo, sed sibi et pluribus prosunt, dum corpora sua hostiam uiuentem, sanctam, Deo placentem exhibent. Neque enim episcopis solis aut presbyteris,  uerum uniuerse Ecclesie loquebatur apostolus Petrus, cum ait: uos autem genus electum, regale sacerdotium, gens sancta, populus acquisitionis . Cuius honore dignitatis etiam antiquus Dei populus erat insignitus, dicente ipso ad Moysen: Hec dices domui Iacob, et annuntiabitis filiis Isrel . Et paulo post: Et uos eritis mihi regnum sacerdotale et gens sancta. Basilica uero grandis, que erat extra atrium sacerdotum, in quo omnis populi multitudo adorare, siue ad uerbum audiendum confluere solebat, carnalium in sancta Ecclesia uitam, moresque secularium figuraliter insinuat, quibus dicit Apostolus: Et ego, fratres, non potui uobis loqui quasi spiritualibus, sed quasi carnalibus, tanquam paruulis in Christo lac potum uobis dedi,  non escam . Qui bene per basilicam grandem designatur, quia absque ulla dubietate multo maior est in sancta Ecclesia talium quam perfectorum numerus. Sed quantum numero prestant, tantum succumbunt merito. Unde apte basilica hec grandis, etsi plurimos capit, non eos tamen in interiora templi deaurati, non ad altaris officium, non in ipsum saltem atrium sacerdotum intromittit, quia carnales quique atque infirmi adhuc in Ecclesiis, etsi ob meritum caste fidei ac pietatis Deo deuoti, ad electorum sortem pertinent, longe tamen abest ut illis equentur qui cum fiducia proloquuntur: Non enim audeo aliquid eorum loqui, que per me non efficit Christus in obedientiam gentium, uerbo et factis  . Et iterum: Bonum certamen certaui, cursum consummaui, fidem seruaui, de cetero reposita est mihi corona iustitie . Accedebat quidem uulgus usque ad atrium sacerdotum, et hostias suas ad huius usque ianuam deferebat susceptas a sacerdotibus, atque in altari oblatis oculis prosequebatur. In ipsum etiam templum cum aperiebatur, intuitum suum a longe dirigebat, nec tamen atrium sacerdotum intrandi facultatem habebat; uerum de inferioribus clamabat ad Dominum, quia nec carnalium in Ecclesia simplicitas a Domino despicitur, quando fideliter ea que ualent uota pietatis offerunt. Dirigunt enim uisus a longe in templum Dei, cum uitam sublimium discere et imitari sedulo congaudent, et quos uirtutis imitatione sequi nequent, pie uenerationis  affectu amplectuntur. uident hostias sacerdotum in altari igne sacrosancto consumi, quia magna operum premia cognoscunt a Domino per Spiritum sanctum dignanter accipi. Afferunt et suas hostias ad atrium sacerdotum offerendas Domino per illos, dum bona que preualent operantes, maiorum ac doctiorum et firmantur exhortatione, et intercessione commendantur. Offerunt etiam tunc hostias suas sacerdotibus per eos Domino commendandas, cum sanctis quibusque egentibus necessaria mundi huius, quibus ipsi abundant, summe mercedis intuitu tribuunt, Domino admonente ac dicente: Facite uobis amicos de mammona iniquitatis, ut cum defeceritis, recipiant uos in eterna tabernacula . Et quicunque  potum dederit uni ex minimis  meis, calicem aque frigide tantum in nomine discipuli, amen dico uobis, non perdet mercedem suam . Ac sic utrorumque hostias unus idemque in altari Dei ignis absumit, quando Dominus eleemosynas diuitum, quibus ministrauerunt sanctis, una cum magnis eorumdem sanctorum uirtutibus suo intuitu ac retributione dignas iudicat. Multitudo ergo credentium, qui, relictis possessionibus, uno corde et anima Domino seruiebant, ipsa est templum Dei, et locus intra atrium sacerdotum specialiter illi consecratus. Porro basilica grandis, et orantes in ea circa atrium sacerdotum in gyro, figuram gestant eorum qui eodem tempore credebant ex gentibus in Syria et Antiochia, ceterisque prouinciis et ciuitatibus, quibus apostoli et seniores qui erant in Ierosolymis  nichil amplius imponebant oneris, quam abstinerent se ab idolis immolato et sanguine, et suffocato, et fornicatione. Quorum tamen oblationibus uolebant pauperes sanctorum, qui erant in Ierosolymis, sustentari, quatenus eis carnalia sua ministrantes, spiritualium eorum possent fieri participes. Barnabas uero et Paulus cum sociis suis qui oblationes eorum accipientes Ierosolymam deferebant, ipsi sunt sacerdotes, qui oblationes suscipientes ad altare Domini consecrandas perducebant, quia deuotionis eorum, sanctis pro illis orare deberent, attulerunt. Atrium ergo quod positum inter locum uulgi et sacerdotum medium erat, diuisionem illam significat, que carnales in sancta Ecclesia nuper quidem incipientes  uiam iustitie, ab arce perfectorum, non quidem sorte electionis, sed meritorum quantitate discernit. Namque carnales sufficere sibi credunt, si fidem, spem et caritatem, operum quoque munditiam habeant. Perfecti autem et hec habent, et insuper uerbo predicando laborant, pauperibus omnia sua tribuunt, uigiliis, ieiuniis, hymnis, et canticis spiritualibus, sacris quoque lectionibus operam dant, persecutiones, pericula propter iustitiam tolerant, et cetera que se fecisse cum sociis Paulus gloriatur, prompta deuotione mentis exsequuntur. Unde bene atrium sacerdotum tribus ordinibus lapidum politorum et uno ordine lignorum cedri edificatum esse memoratur. Tres quippe ordines sunt lapidum politorum, fides, spes, caritas. Et recte  politorum, quia certe necessaria est discenda solertia, quo quisque modo quid credere, quid sperare, seu quid diligere debeat, dignoscat. Unus autem ordo lignorum cedri, ipsa est bona operatio sine corruptione simulationis exhibita, sine cuius superadiectione, fides, spes, caritas, uera esse non ualet. Dictum namque est sepius quod ligna cedri propter odoris gratiam, et imputribilem sue nature potentiam, perseuerantiam, famamque pie designent actionis. Ad hoc atrium usque uniuersi conscendunt electi, qui fide, spe et dilectione, atque opere, Deo placere appetunt. Hoc alta meritorum gratia transcendunt perfecti, cum in tantum uirtutum culmine proficiunt, ut dicere suis auditoribus possint: Imitatores nostri estote, sicut et nos Christi  ; glorianturque et dicunt: Nescitis quoniam angelos iudicabimus, quanto magis secularia ?



CAPUT XuII. Quot annis templum sit edificatum.

Anno quarto fundata est domus Domini, etc. Patet allegorie sensus, quare septem annis edificata sit domus Domini, quia nimirum sancta Ecclesia toto huius seculi tempore, qui sex dierum circuitu peragitur, ex electis construitur animabus, et cum fine seculi suum quoque crementum ad finem ipsa perducit. uel certe septem annis edificatur, ob significationem gratie spiritualis, per quam Ecclesia solum ut sit Ecclesia, percipit. Septem quippe dona sancti Spiritus enumerat Esaias , sine quibus  nemo uel fidelis effici, uel fidem seruare, uel merito fidei ad coronam potest peruenire iustitie. Quod autem in septimo anno, et in octauo eius mense perfecta est domus Domini in omni opere suo, et in uniuersis utensilibus, ad futurum seculum diemque iudicii pertinet, quando ad tantam iam perfectionem sancta Ecclesia perueniet, ut quid ei amplius addi possit inueniri non possit. Habebit enim tunc, quod pius ille desiderator supplex a Domino querebat, dicens: Domine, ostende nobis Patrem, et sufficit nobis . Constat enim quia dies iudicii sepe in Scripturis octonario numero typice exprimitur, eo quod hoc seculum, quod septem diebus currit, sequatur. Unde et propheta psalmo titulum pro octaua  imposuit, quem ob metum eiusdem districti Iudicis cantauit, ita incipiens: Domine, ne in ira tua arguas me, neque in furore tuo, et reliqua . Sed non contemnenda nascitur questio, quomodo dicatur domus Domini in mense octauo perfecta in omni opere suo et in uniuersis utensilibus, cum in sequentibus legatur mense septimo perfectionem et dedicationem eius esse completam. Neque autem incredibile est quod septem quidem annis templum edificans Salomon octauo mense octaui anni perfecerit, uel usque ad septimum anni noni mensem dedicationem perfecte distulerit. Unde potius uerisimile uidetur domum septem annis ac septem mensibus edificatam, ita ut eodem mense septimo dedicationis sit celebrata solemnitas, ac die uicesimo  tertio ipsius mensis, ut uerba dierum narrant , populum Salomon ad tabernacula sua dimiserit, sicque post unam septimanam, adueniente mense octauo, perfecta inuenta sit domus Domini, et operibus eius uidelicet uniuersis, et ipsa dedicatione prius completa. Nisi forte putandum est post dedicatum templum aliquid adhuc utensiliorum in ministeria eius additum fuisse, usque ad ingressum octaui mensis, accelerante rege, ut omnino mense septimo, qui totus erat solemnis, templum dedicaretur; atque ita uerum reperiatur utrumque, et templum uidelicet octauo mense in omni opere suo atque utensilibus perfectum, et ipsum septimo mense dedicatum fuisse. Misit quoque rex Salomon, et tulit Hiram de Tyro filium mulieris uidue, de tribu Nephthalim  patre Tyrio, artificem erarium, et plenum sapientia, et intelligentia et doctrina, ad faciendum omne opus ex ere. Qui cum uenisset ad regem Salomonem, fecit omne opus eius . Et hoc mysterii gratia factum est. Artifex quippe Tyrius, quem adiutorem Salomon assumpsit, operis electos de gentibus uerbi ministros significat; qui uidelicet artifex pulchre dicitur, quia filius erat mulieris uidue de Isrel. In qua persona solet nonnunquam presentis Ecclesia temporis figurari, pro qua uir suus, uidelicet Christus, morte gustata resurrexit, atque in celos ascendens, eam interim a se peregrinantem reliquit in terris. Non autem laborandum in explanando, quomodo huius uidue filii sint sancti  predicatores, cum omnes electi uiritim se filios esse fateantur Ecclesie, cum etiam de eisdem predicatoribus noui testamenti specialiter promittatur, dicente propheta: Pro patribus tuis nati sunt tibi filii, constitues eos principes super omnem terram . Fecit autem Hiram omne opus Salomoni; quia nimirum sancti predicatores, dum fideliter ministerio uerbi insistunt, opus utique Dei operantur, quoniam illis loquendo foris uiam ueritatis aperiunt, quos illustrando intus ipse ad uitam preordinauit eternam. Ego  plantaui, Apollo rigauit, Deus autem incrementum dedit . Fecit autem opus ex ere, quia illis committere uerbum querit doctor strenuus, qui pie suscipere ac perseueranter custodire desiderant, quique etiam aliis predicando  latius diffamare quecunque ipsi didicerunt recte satagunt. Aeris namque metallum ualde esse durabile constat, atque omnimodo sonorum.



CAPUT XuIII De columnis ereis.

Et finxit duas columnas ereas, etc. He sunt columne de quibus Paulus ait: Iacobus et Cephas et Ioannes, qui uidebantur columne esse, dextras dederunt mihi et Barnabe societatis, ut nos in gentes, illi autem in circumcisionem . Quibus uerbis quasi exponere uidetur mysterium columnarum materialium, et quid uidelicet figurauerint, et quare due sint facte. Apostolos namque et doctores cunctos spirituales significant, fortes nimirum fide et opere, et contemplatione ad superna erectos. Due sunt autem ut et  gentes et circumcisionem predicando in Ecclesiam introducant. Stabant in porticu ante fores templi, et ingressum illius suo decore ac pulchritudine ex utraque parte mirabiliter ornabant. Ostium autem templi Dominus est, quia nemo uenit ad Patrem, nisi per illum; et sicut alibi dicit: Ego sum ostium; per me si quis introierit, saluabitur . Quod uidelicet ostium columne ab utroque latere coram posite circumstant, cum ministri sermonis utrique populo introitum regni celestis ostendunt, ut siue a luce scientie legalis quisque, seu ex rigore gentilitatis ad fidem Euangelii uenerit, habeat paratos eos qui iter sibi salutis et uerbo monstrent et exemplo. uel certe quia de eis columnis in libro Paralipomenon ita scriptum est: Ipsasque columnas posuit in uestibulo templi,  unam a dextris, et alteram a sinistris : ideo sunt facte due columne, atque ita disposite ut nobis et in prosperis et in aduersis ingressum patrie celestis ante oculos mentis habendum esse doceant. Hinc etenim Paulus columna utique domus Domini excellentissima, per arma iustitie nos a dextris et a sinistris communiendos esse suis suorumque sedulus hortatur exemplis, ut nec prosperis delectati, nec fracti asperis, a regia uite uia, qua ad promissam nobis hereditatem patrie celestis gradiendum est, ulla in parte declinemus . Notandum sane in hac sententia Paralipomenon, quam posui, quod eadem porticus templi etiam uestibulum templi uocabatur; et quod in prophetis legimus: Inter uestibulum et altare orabant sacerdotes,  inter porticum et altare debere intelligi. Bene autem utraque columna 18 cubitos altitudinis habere memoratur. Ter etenim seni, decem et octo faciunt. Tria uero ad fidem pertinere propter sanctam Trinitatem, sex ad operationem, quod in eo dierum numero mundus sit factus, luce clarius est. Et tria per sex multiplicantur, cum iustus, qui ex fide uiuit, cognitionem pie credulitatis exsecutione bone actionis accumulat. Columna namque ante fores templi decem et octo cubitos alta est, cum predicator quisque egregius palam cunctis insinuat non nisi per fidem et opera iustitie nos ad superne gaudia uite posse peruenire. Quamuis possit et hoc altius intelligi, quod nomen Iesu apud Grecos ab hoc numero  incipiat. Prima enim littera nominis Iesu apud eos decem, secunda octo significat. Et apte octodecim cubitos alte sunt columne domus Dei, quia doctores sancti, imo omnes electi, ad eum finem bene uiuendo intendunt, ut Conditorem suum facie uidere mereantur ad faciem. Neque enim ultra quid querere habebunt, cum ad eum qui est super omnia peruenerint. Et linea cubitorum duodecim ambiebat columnam utramque. Linea cubitorum duodecim, norma est apostolice institutionis, que nimirum linea ambit columnam utramque, cum quisque doctor siue Iudeis siue gentibus predicare missus, ea tamen facere curat, ea docere, que sancta per apostolos accepit ac didicit Ecclesia. Nam si quis aliter uiuere siue predicare uoluerit, et uel apostolica decreta spernere, uel pro  suo libitu noua quelibet statuere maluerit, non est talis columna templo Dei apta, quia dum apostolica statuta sequi contemnit, quasi uel exilitate inertie sue uel elationis tumide grossitudine duodecim cubitorum linee non conuenit. Has nimirum lineas Dominus templi sui columnis circumdedit, cum missis ad docendas baptizandasque omnes gentes discipulis ait: Docentes eos seruare omnia quecunque mandaui uobis . Qui ergo seruat ac docet omnia quecunque mandauit apostolis Dominus, neque alia superaddens, neque horum quidpiam preteriens, ipse profecto est columna in domo Dei, que est Ecclesia, et firmamentum ueritatis, qualem fore Timotheum monuit apostolus Paulus. uerum quia absque scientia Scripturarum non potest esse firma  uel uita uel loquela doctorum, apte subditur: Duo quoque capitella fecit, que ponerentur super capita columnarum, fusilia ex ere. Quinque cubitorum altitudinis capitellum unum, et quinque cubitorum altitudinis capitellum alterum. Capita enim columnarum, hoc est suprema pars earum, precordia sunt doctorum fidelium, quorum Deo deuotis cogitationibus, sicut capite membra, ita ipsorum omnia opera diriguntur et uerba. Duo autem capitella, que his capitibus erant superposita, duo sunt Testamenta, quorum meditationi atque obseruantie doctores sancti toto et animo subduntur et corpore. Unde bene utrumque capitellum quinque cubitos habebant altitudinis, quia nimirum quinque libris Scriptura Moysaice  legis comprehensa est, quinque etiam seculi etates tota ueteris Testamenti series complexa est. Nouum uero Testamentum non alia nobis predicat quam que Moyses predicanda per hoc predixerat, et prophete. Unde Dominus Iudeis ueteris Testamenti littere frustra adherentibus, et gratiam Noui spernentibus, ait: Si crederetis Moysi, crederetis forsitan et mihi; de me enim ille scripsit . Scripsit enim Moyses de Deo, et multa figuraliter, et illud apertissime, cum promissum narrat Abrahe per Dominum, quia in semine tuo benedicentur omnes familie terre; et cum per se ipse dicit filiis Isrel: Quia prophetam uobis suscitabit Dominus Deus uester de fratribus uestris, tanquam meipsum audietis, iuxta omnia quecunque locutus fuerit uobis. Cuius presagii  admonuit discipulos uox Patris de celo, cum apparente illis Domino in gloria, inter ipsum Moysen et Eliam, in monte sancto intonuit, ita dicens: Hic est Filius meus dilectus, in quo mihi bene complacui, ipsum audite . Cum ergo admirabili diuine operationis concordia, et primo Noui Testamenti gratia in uelamine erat ueteris condita, et nunc sacramenta ueteris Testamenti per lucem sunt noui releuata, quasi capitellum utriusque columne quinque est cubitos altum, quia uidelicet manifestum est quod in Testamento ueteri, cuius sacramenta uel in quinque libris legis presignata, uel in quinque etatibus omnia sunt plenius comprehensa, euangelice quoque perfectionis est insita gratia. Sicque fit ut predicator quisque egregius, siue ad Iudeos, seu  mittendus ad gentes, consono diuinorum eloquiorum testimonio confirmatus, certamen fidei, et operis rectitudinem, absque errore conseruet, noueritque docens proferre de thesauro suo noua et uetera. Non solum autem Testamenta sibi inuicem diuinorum sacramentorum relatione concinunt, sed et omnes qui in eorumdem Testamentorum libris scripti continentur electi, una fide prediti, eademque sunt ad inuicem caritate connexi. Unde apte de ipsorum capitellorum factura subinfertur: Et quasi in modum retis, et catenarum sibi inuicem miro opere contextarum, utrumque capitellum columnarum fusile erat. Quod in libro Paralipomenon ita scriptum est: Nec non et quasi catenulas in oraculo et superposuit eas capitibus columnarum . Species namque catenarum,  similitudo retis in capitellis, uarietas est uirtutum spiritualium in sanctis, de qua Domino canitur in Psalmis: Astitit regina a dextris tuis in uestitu deaurato, circumdata uarietate ; hoc est, in uestitu fulgide dilectionis circumamicta uarietate diuersorum carismatum. uel certe multiplex contextio catenarum, et retis expansio, multifarias electorum personas insinuat, que cum uerbis sanctorum predicatorum fideliter auscultando atque obediendo adherent, quasi columnarum capitibus superposite catenule miraculum sue connexionis cunctis aspectantibus prebent. He etenim catene miro sibi inuicem sunt opere contexte, quia mirabili prorsus gratia Spiritus sancti actum est, ut uita fidelium et locis et temporibus, et gradu et conditione, et sexu et etate, multum secreta  ad alterutrum, nichilominus una eademque fide ac dilectione sit ad inuicem cuniuncta. Nam quod hec coniunctio fraterna iustorum locis et temporibus disiunctorum adunatione fiat donorum spiritualium, sequentibus quoque uerbis ostenditur, cum de capitellorum factura adiungitur: Septena uersuum retiacula in capitello uno, et septena retiacula in capitello altero. Septenario namque numero Spiritus sancti solet gratia designari, Ioanne attestante in Apocalypsi; qui cum uidisse se diceret Agnum habentem cornua septem et oculos septem, mox exponendo subiunxit: Qui sunt septem Spiritus Dei, missi in uniuersam terram . Quod propheta Esaias apertius explicat, cum de nascituro Domino in carne loquens: Requiescet   super eum Spiritus Domini, Spiritus sapientie et intellectus, Spiritus consilii et fortitudinis, Spiritus scientie et pietatis, et replebit eum Spiritus timoris Domini . Septena ergo uersuum retiacula erant in capitello utroque, et patres utriusque testamenti per gratiam unius eiusdemque Spiritus septiformis, ut essent electi, acceperunt. Et fecit columnas et duos ordines per circuitum retiaculorum singulorum, ut tegerent capitella. Duo quidem ordines erant retiaculorum in gyro capitelli, sed uterque ordo septemplici uersuum numero currebat, donec, circumacto capitello, rursum in seipsum, quasi circulo facto, rediret. Hec figura sacramenti in abdito non est, quare duo retiaculorum sint ordines, cum constet gemine discretionis esse uirtutem dilectionis, quando  uidelicet Deum ex toto corde, et ex tota anima, tota uirtute, et proximum tanquam nosipsos amare precipimur. Sed uterque ordo ille septem habet uersuum retiacula, quia nec Deus absque gratia Spiritus sancti potest amari, nec proximus. Manet namque sententia ueridica, quia caritas Dei diffusa est in cordibus nostris, non ex merito nostro, sed per Spiritum sanctum qui datus est nobis. Ubi autem caritas Dei, ibi profecto et proximi diffunditur in cordibus fidelium, quia nimirum una sine altera haberi nequaquam ualet. Facta sunt autem retiacula hec, ut tegerent capitella, hoc est undique in gyro circumdarent, quia omnis Scripture sancte pagina, cum recte intelligitur gratiam per omnia caritatis sonat ac pacis. Capitellum etenim diuinorum eloquiorum retiacula sunt  uincula mutue dilectionis. Et retiaculis teguntur capitella, cum sacra eloquia, ut ita dixerim, dono caritatis undique probantur esse restituta. Nam et in eis, que non intelligimus in Scripturis, caritas late patet. Bene autem de eisdem retiaculis siue capitellis adiungitur: Que erant super summitatem malogranatorum. Malogranata namque, quorum natura est uno foris cortice multa interius grana circumdare, apte in figura sancte ponuntur Ecclesie, que catholica unius fidei munimine innumera electorum agmina solet includere. Potest autem et uniuscuiusque iustitiam moresque designare, qui, uelut plurima uno cortice grana circumplectens, multa cogitationum uirtutumque spiritualium insignia, ne forte diffluant, firma fidei et humilitatis curat uallare custodia. Et  apte prorsus mysterio capita columnarum malis granatis erant in gyro circumdata, quia sanctos doctores necesse est priorum uitam fidelium ad memoriam reuocare, eorumque exemplis semper actus suos ac sermones omni ex parte communire, ne si aliter forte quam illorum habet regula, uixerint aut docuerint, errent. Sicut ergo retiaculorum admiranda connexio unitatem designat fidelium, que est in uinculo pacis, ita etiam mala granata eamdem ipsam typice denuntiant unitatem, que innumeros per orbem populos in unam fidei catholice regulam cohibet. uel certe mirabilis retiaculorum connexio manifestam omnium fidelium concordiam demonstrat; malorum granatorum uero positio internas animi uirtutes, que ab aliis  uideri nequaquam queunt, exprimit, patientiam uidelicet, humilitatem, benignitatem, modestiam, et cetera huiuscemodi. Et quasi pulcherrima foris pomorum superficies apparet, sed inclusa intus granorum copia non paret, cum pia sanctorum operatio palam cunctis ostenditur, sed ea que intus est, fidei, spei ac dilectionis, ceterorumque animi bonorum, gratia non cernitur. Cum ergo dictum sit de retiaculis ut tegerent capitella que erant super summitatem malorum granatorum, uidetur iuxta ordinem operis illius, quia mala granata fuerint facta in circuitu capitellorum, a parte inferiori, atque ex eisdem malis granatis orirentur retiacula, quibus capitella ex parte aliqua tegerentur. Patetque figura mysterii, quia retiacula super summitatem fuerint malorum granatorum adnexa,  que ad unam pene significationem siue personarum seu uirtutum pertinent spiritualium. Scimus enim uirtutes de uirtutibus nasci, et sanctos ambulare de uirtute in uirtutem, donec uideatur Deus deorum in Sion. Unde et Apostolus: Scientes  quia tribulatio patientiam operatur, patientia autem probationem, probatio uero spem . Sed et in ipso uniuersali electorum collegio uarie sibimet inuicem succedunt persone iustorum, minoresque maiorum ac predecessorum suorum gaudent fideliter adherere uestigiis eorumque dictis siue scriptis, ne forte in errorem labi possint, inniti. Retiacula ergo super summitatem sunt malorum granatorum apposita, cum concordia caritatis perfectis fuerit superadiecta operibus. Et cum utroque uirtutis munere, et operatione  uidelicet, et caritate, uita sanctorum clarescit, quasi circulum malorum granatorum in capitellis columne concatenatio retiaculorum superaddita comitatur. Et quoniam omnia uirtutum dona presentium ad eterne gloriam remunerationis, que per Euangelium est nobis promissa ac ministrata, respiciunt, apte subiungitur: Capitella autem que erant super capita columnarum, quasi opere lilii fabricata erant in porticu, quatuor cubitorum. Quid per lilia nisi superne claritas patrie, atque immortalitatis floribus redolens, paradisi designatur amenitas? Quid per quatuor cubitos, nisi euangelicus sermo, qui introitum nobis eterne beatitudinis illius promittit, et iter, quo ad hanc perueniatur, ostendit? Cum ergo sancti doctores promissa nobis limina  regni celestis in quatuor sancti Euangelii libris ostendunt, quasi capita columnarum opus in se lilii quatuor cubitorum exhibent. Ubi notandum iuxta litteram, quia cum opus lilii in capitellis quatuor cubitorum esse memoratur, neque addidit latitudinis aut altitudinis, lectoris utique iudicio, utrum in altitudine an in latitudine intelligi debeat, relictum est. Constat autem absque ulla prorsus dubietate, quia columna, quam duodecim cubitorum restis ambiebat, quatuor habebat cubitos grossitudinis. Omnis etenim circulus quantum habet spatii in diametro, tantum habet ter in gyro. Denique mare eneum, quia diametrum habebat decem cubitorum, ut in sequentibus legitur, consequenter habebat triginta  cubitos in gyro. uerum quia dicitur opus lilii quatuor fuisse cubitorum, siue latitudinem seu designet altitudinem, nichilominus ratio figure perspicua est, quia non nisi per Euangelium exoptatissima illa mundo uox insonuit, dicens: Penitentiam agite, appropinquabit enim regnum celorum . Quod uero sequitur: Et rursum alia capitella in summitatibus columnarum desuper, iuxta mensuram columne, contra retiacula; iuxta mensuram columne dicit, tante altitudinis quante erat et columna, cuius tamen altitudo quanta fuerit, minime narratur. Hec autem capitella qualiacunque et quantacunque fuerint  more liliorum uidentur esse, apposita; de quorum factura si quid mysticum inquirere delectat,  illam regni perennis sublimitatem potest non incongrue designare, quam nec oculus uidit, nec auris audiuit, nec in cor hominis ascendit, que preparauit Deus diligentibus se. Post lilia etenim quatuor cubitorum, alia sunt apposita capitella, quorum altitudo quanta fuerit, non dicitur, quia multa quidem de celesti beatitudine in Euangelio legimus, quod uidelicet ibi mundi corde Deum uidebunt, quod erunt equales angelis Dei, quod non nubunt, neque nubentur, quod nec mori ultra poterunt, quod ubicunque est Christus, ibi et ministri eius erunt, quod manifestabit seipsum illis, quod palam de Patre annuntiabit eis, quod gaudium uisionis eius nemo tollet ab eis. Sed ipsa species horum que diximus, ipse status et conuersatio patrie ipsius celestis, quomodo sese habeat,  solis eis qui hanc intrare meruerunt, eius ciuibus patet. Unde bene factura siue altitudo horum capitellorum, que supra lilium erant, ut incomprehensibilis esset terrestribus, qualitas celestis habitationis insinuatur; de qua tamen hoc minime latet, quia omnes ibi communi felicitate diuine uisionis fruuntur, tanto quisque sublimius, quanto mundiores ad eum uidendum oculos habuerit cordis. Qui enim dixit: Benedixit omnes timentes Deum, pusillos cum maioribus; ipse dixit: Quia tu reddes singulis secundum opera eorum . Communis ergo ibi benedictio omnium erit electorum. Attamen pro distincta operum qualitate, multe sunt mansiones beatorum in una eademque domo Patris eterna in celis: quod in harum quoque structura columnarum  mystice reor esse designatum, cum dicitur: Et rursus alia capitella in summitate columnarum desuper, iuxta mensuram columne, contra retiacula. Iuxta mensuram quippe columne fiunt capitella desuper, cum sancti doctores, imo omnes iusti, eorumdem doctorum uestigia sequentes, premia superne retributionis, secundum merita pie recipiunt operationis. Contra retiacula quoque fiunt eadem capitella, quia iuxta modum dilectionis, qua sibi ad inuicem in hac uita fraternitas sancta copulata est, supernorum quoque ciuium societate in presentia sui Creatoris coniungetur in celis. uerum quod eadem supernorum societas ciuium utriusque populi fidelibus tribuitur, recte subiungitur: Malorum granatorum  autem ducenti ordines erant in circuitu capitelli secundi. Diximus mala granata totius sancte Ecclesie typum tenere; centenarius uero numerus, qui ad dexteram manum primus peruenit, nonnunquam uitam eterne beatitudinis figurare consueuit. Duplicatur autem hic numerus malorum granatorum in circuitu capitelli secundi, ut insinuetur mystice quod utriusque testamenti populus adunandus in Christo ad eterne uite sit introducendus coronam. Cui figure conuenit hoc, quod de apostolis post resurrectionem Domini piscantibus scriptum est, cum ipsum in littore stantem uiderunt: Non enim longe erant a terra, sed quasi cubitis ducentis, trahentes rete piscium . Per ducentos autem cubitos rete plenum magnis piscibus discipuli ad Dominum  trahunt, effectum sue resurrectionis in littore monstrantem, cum sancti predicatores et Iudeis et gentibus uerbum fidei committunt, atque utriusque populi electos a fluctibus presentis seculi extractos, ad future gloriam pacis et immortalitatis perducunt. Circuitus ergo capitelli secundi ducentos habet ordines malorum granatorum, cum sublimitas regni celestis, utriusque populi electos in una beatitudinis arce colligit. Et statuit duas columnas in porticu templi. Cum statuisset columnam dexteram, uocauit eam nomine Iachin, id est, firmitas. Similiter erexit secundam columnam, et uocauit nomen eius Booz, id est, in robore. Dextera columna, ut supra diximus, exprimit figuram doctorum qui primitiuam in Hierosolymis instituerunt Ecclesiam; secunda, eorum qui ad  predicandum gentibus destinati sunt. uel certe dextera columna eos significat qui uenturum in carne Dominum prophetando predixerant; secunda, illos qui hunc iam uenisse, et mundum suo sanguine redemisse, testantur. Et apte uocabulo simili ambe censebantur columne, cum una firmitas, altera in robore dicta est; ut una fidei et operis fortitudo cunctis inesse doctoribus monstraretur, nostrique temporis inertia notaretur, ubi se nonnulli doctores, sacerdotes et columnas Dei uideri, atque appellari uolunt, cum nichil in se prorsus firme fidei ad contemnendas seculi pompas, ac desideranda inuisibilia bona, nichil habeant roboris ad corrigendos, nichil industrie saltem ad intelligendos eorum, quibus  prelati sunt, errores.



CAPUT XIX. De mari eneo.

Fecit quoque mare fusile, etc. Mare hoc fusile in figuram lauacri salutaris, quo in remissionem peccatorum emundamur, factum est. Namque sacerdotes in eo lauabantur, ut uerba dierum aperte testantur. Sacerdotes autem constat omnes electos typice in Scripturis uocari, eo quod sint membra summi sacerdotis Domini nostri Iesu Christi. Et recte huic uasi nomen maris Scriptura indidit, in memoriam uidelicet maris Rubri, in quo prius per exstinctionem Aegyptiorum, et populi Dei liberationem forma baptismi precessit, exponente Apostolo ac dicente: Quoniam omnes patres nostri sub nube fuerunt, et  omnes mare transierunt, et omnes in Moyse baptizati sunt in nube et in mari. Sacramentum autem baptismi et uite nobis munditiam acquirit in hoc seculo, et uite nobis eterne gloriam promittit in futuro  Quod utrumque in mari hoc eneo una sententia de signatur, cum esse decem cubitorum a labio usque ad labium perhibetur. Decem namque preceptis, in Lege Dominus omnia que facere debeamus, expressit. Denario eque mercedem benefactorum signauit, cum hunc in uinea laborantibus dandum esse predixit. Erat ergo mare decem cubitorum a labio usque ad labium; quia a primo baptizato in nomine Iesu Christi usque ad ultimum, qui in fine seculi crediturus, et baptizandus est, omnis fidelium chorus unam eamdemque uiam ueritatis ingredi, et communem  debet a Domino coronam sperare iustitie. Rotundum erat in circuitu, ut orbis uniuersus in gyro lauacro uite a sorde peccatorum designaretur esse mundandus; de quo bene subditur: Quinque cubitorum altitudo eius, quia nimirum quidquid uisu, quidquid auditu, quidquid olfactu, quidquid gustu, quidquid tactu delinquimus, totum hoc nobis gratia Dei per ablutionem uiuifici fontis relaxat. Sed non sufficit preteritorum remissio peccatorum, si non quisque bonis deinceps insistere studuerit operibus; alioquin diabolus qui exierat de homine, si hunc a bonis uacare actibus uiderit, multiplicius redit, facitque nouissima hominis illius peiora prioribus. Unde apte subditur: Et resticula triginta cubitorum cingebat illud per circuitum. Per resticulam namque disciplina  preceptorum celestium, qua a nostris uoluptatibus religamur, potest apte signari, Scriptura teste, quia funiculus triplex difficile rumpitur, quia nimirum obseruatio mandatorum Dei, que in cordibus electorum, fide, spe, et dilectione superne retributionis firmata est, nullo temporalium rerum potest obstaculo dissolui. Et resticula mare ambit, cum sacramentum baptismi quod accepimus, piis communire operibus studemus, que nimirum resticula apte triginta dicitur esse cubitorum. Quinquies etenim seni triginta faciunt. Senario autem numero, in quo Deus hominem fecit cum non esset, et cum perisset, refecit, recte bona operatio etiam nostra figuratur. Et sex per quinque multiplicantur, ut ad  triginta peruenias, cum omnes nostri corporis sensus diuinis humiliter subiugamus imperiis. Possumus autem et aliter hunc tricenarium mystice maris numerum non inconuenienter accipere; ter etenim deni triginta faciunt. Et genus humanum post diluuium ex progenie trium filiorum Ne, latitudinem totius orbis impleuit. Sem quippe prosapia Asiam, Cham posteri Africam, Iaphet soboles Europam et insulas maris obtinuit. Et quia mysterium baptismi cum exsecutione bonorum operum, et spe celestium premiorum, cunctis erat nationibus ministrandum, apte resticula triginta cubitorum mare illud, in quo baptismatis unda figurabatur, cingebat. Sed et hoc dicendum, quod Dominus triginta habens annos etatis uenit ad Iordanem baptizari a Ioanne.  Qui quoniam baptismate suo, quod tricenarius accepit, undam nobis lauacri salutaris consecrauit, recte mare, quod nostrum baptisma figurabat, triginta cubitorum restis circuibat; ut significaretur a dono illius qui baptisma sine peccato subiit, baptisma nobis omnibus in eum credentibus in remissionem peccatorum dedicari. Et sculptura subter labium circuibat illud decem cubitis ambiens mare. Duo ordines sculpturarum histriatarum erant fusiles. Cum predictum sit supra, quod resticula triginta cubitorum mare circumierit, et nunc addatur, quod sculptura hoc subter labium posita decem cubitis ambierit; patet ex utraque relatione, quod uas erat in modum lilii repandum ac diffusum, quod a triginta cubitis circuitus, quos habebat in labio, usque ad decem  est cubitos coaptatum. Sculptura autem histriata est, que historias rerum aliquas imitatur. Unde recte per sculpturas histriatas, quibus mare circumdabatur, exempla sunt priorum temporum designata, que necesse est nos solerter intueri, ut uideamus quibus operibus sancti Deo placuerunt ab initio, qua obstinatione in sceleribus perdurarunt iniqui, quanta iniquitate ob scelera perierint reprobi; quomodo in exordio nascentis seculi Cain ob malitiam inuidie damnatus, Abel sit ob iustitie meritum coronatus, Lamech ob adulterium et homicidium maledictus, Enoch ob gratiam pietatis ad paradisum reductus; quomodo post diluuium Cham ob impietatem a patre detestatus, Sem et Iaphet populi ob obsequium reuerentie perpetua sint benedictione  donati, Abraham ob meritum fidei heres sit diuine promissionis effectus, cetera gentium multitudo in auita sit infidelitate relicta; qualiter, adueniente in carne Domino, Iudea ob perfidie noxam repulsa, et gentilitas sit per gratiam fidei ad salutem reducta; et cetera huiusmodi que in utroque Testamento solerter ac pie considerata multum studiosis quibusque prosunt. Et ideo forsitan duo sunt ordines sculpturarum histriatarum in mari eneo facti, ut hi qui fonte baptismatis imbuti sunt utriusque Testamenti diligenter auscultent historias. Ideo decem cubitorum erant in gyro, ut quoscunque in iisdem historiis deditos, iussis celestibus, ac tota intentione ad superna premia suspensos esse perspexerint,  hos imitari contendant. Bene autem sequitur: Et stabat super duodecim boues, e quibus tres respiciebant ad aquilonem, et tres ad occidentem, et tres ad meridiem, et tres ad orientem. Per boues quippe apostolos et euangelistas, imo omnes uerbi ministros debere intelligi, Apostolo docente, cognoscimus, qui exponens mandatum legis, quo dictum est: Non alligabis os boui trituranti. Nunquid de bobus  cura est Deo ? an propter nos utique dicit; nam propter nos scripta sunt, quoniam debet in spe qui arat, arare, et qui triturat, spei sue fructus percipere . Duodecim ergo boues, duodecim apostoli sunt et omnes qui uice eorum regendam susceperunt Ecclesiam sanctam; qui nimirum boues mare sibi superpositum portant, cum apostoli apostolorumque successores iniunctum sibi euangelizandi  officium prompta implere deuotione satagunt. Et tres ad aquilonem, et tres ad occidentem, et tres ad meridiem, et tres ad orientem respiciunt, cum in uniuersis quadrati orbis partibus fidem sancte Trinitatis predicant. Nam et apostoli eo mysterio duodecim, hoc est, quater terni sunt electi, ut fidem et confessionem sancte Trinitatis per quatuor mundi plagas euangelizantes baptizarent in nomine Patris, et Filii et Spiritus sancti, quorum uidelicet apostolorum successorumque eorum uerba, actus et passiones perfacile in presenti uidere, uel legendo cognoscere ualemus; que uero illos in futuro maneat gloria retributionis, necdum uidere possumus. Unde apte subditur: Quorum posteriora uniuersa intrinsecus latitabant.  Intrinsecus namque latitant uniuersa boum posteriora; quia qua mercede sancti predicatores in perpetuum donentur, in interni arbitri examine iam dispositum est; sed nobis, qui adhuc foris sumus, manet omnimodis occultum. Quibus tamen hoc esse occultum nullatenus potest, quia omnis qui lauacrum baptismi ad salutem accipit, et uitam, fidem, spem, et caritatem debet habere; nec sine his tribus uirtutibus quisque aliquid iam operari, neque intrare ad uitam ualet. Unde recte subiungitur: Grossitudo autem luteris trium unciarum erat. Grossitudo etenim luteris in mari firmitas est uirtutis in baptismo. Et trium unciarum est hec grossitudo, dum fidei, spei, et dilectionis robore perceptio baptismi communitur. Neque aliter proficuum esse accipientibus  ostenditur, nisi harum firma certitudo uirtutum mentem accipientium, simul et opera confirmet. Accipitur autem, et celebratur baptismi lauacrum in exemplo dominice Passionis et Resurrectionis a mortuis; iuxta quod Apostolus exponens ait: Quia quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in morte, ut quemadmodum resurrexit Christus a mortuis per gloriam Patris, ita et nos in nouitate uite ambulemus. Si enim complantati facti sumus similitudini mortis eius, simul et resurrectionis erimus . Quod in figura quoque maris enei typice signatum est, cum consequenter adiungitur: Labiumque eius sicut labium calicis, et folium repandi lilii. Per labium namque calicis,  gustus dominice Passionis; per folium lilii repandi, patefacta claritas Resurrectionis ipsius exprimitur. Nam quod in calice poculum passionis designetur, ait ipse Dominus, qui ueniens ad passionem Patrem orat dicens: Pater, si uis, transfer calicem istum a me . Lilium uero quod comitante odoris iucundissimi gratia candidum foris colorem, intus ostendit aurosum, apte gloriam Resurrectionis eius insinuat, qui et corporis immortalitatem foris ostendit discipulis, et animam diuina luce coruscam, simul sibi inesse perdocuit. Potest etiam in lilio repando ipse Mediator Dei et hominum, post passionem mortis gloria et honore coronatus, non inconuenienter accipi; qui ante passionem  quidem suam, quasi clausum adhuc lilium fuit, cum signis miraculorum que fecit clarus homo refulsit; post resurrectionem uero et ascensionem suam repandum se lilium superne patrie ciuibus exhibuit, quod in assumpta humanitate potentiam diuine claritatis, quam habuit apud Patrem priusquam mundus esset, ostendit. Unde et in amoris Cantico lilii se uocabulo designare uoluit, dicens: Ego flos campi, et lilium conuallium . Labium ergo maris, in quo sacerdotes lauabantur, quasi labium fuit calicis, et folium repandi lilii, quia lauacrum salutare, quo membra summi sacerdotis efficimur, in fide nos sacrosancte passionis eius a peccatorum omnium labe purificat, ac purificatos ad uisionem glorie ipsius perennis intromittit: in quo  nimirum lauacro uterque populus, circumcisionis uidelicet et preputii, per fidem, spem, et dilectionem unum in Domino efficitur, ipso attestante, qui circumcisionem per se predicans ait inter alia: Et alias oues habeo, que non sunt ex hoc ouili, et illas oportet me adducere; et uocem meam audient, et fiet unum ouile et unus Pastor . Quod in hoc quoque mari typice figurabatur; nam sequitur: Duo millia batos capiebat. Millenarius namque numerus pro significatione perfectionis solet poni in Scripturis; quia nimirum denarium numerum quadratum solidum facit. Decem quippe decies ducti, centum faciunt. Que uidelicet figura iam quadrata, sed adhuc plena est. uerum ut in altitudinem surgat, et solida efficiatur, multiplicata centum per decem, et  fiunt mille. Quo profecto numero stabilis et insuperabilis, et uelut conquadrata, iustorum conscientia designatur. Quacunque enim uerteris, quadrum stabit. Sic et animus electorum nullo tentationum occursu nouit a sue rectitudinis statu inclinari. Batus autem Hebreorum mensura est, quam ipsi bath nominant, habens modios tres. Ipsa est et ephi, quod et illi epha nuncupant. Sed et ephi ad mensuram pertinet aridarum frugum, tritici, hordei, leguminum; batus uero est in speciebus liquidis, uino, oleo, aqua. Itaque batos, qui certe norme mensura est, opera designat equitatis et iustitie, quibus hi qui in remissionem peccatorum baptizantur, necesse habent institui. Batosque mille capiebat mare, cum aqua baptismatis plebem Iudeorum abluens, ad regnum  celeste transmisit. Recipiebat et alios mille, cum etiam turbas nationum eodem fonte renatas, et operibus iustitie confirmatas, eiusdem regni perennis fecit esse participes. Notandum sane hoc in loco, quia sunt qui putant lege Dei prohibitum, ne uel hominum, uel quorumlibet animalium, siue rerum similitudines sculpamus, aut depingamus in ecclesia aut pariete, aut alio quolibet loco, eo quod in decalogo legis dixerit: Non facias tibi sculptile, neque omnem similitudinem, que est in celo desuper, et que in terra deorsum, nec eorum que sunt in aquis sub terra . Qui nequaquam hoc putarent, si uel Salomonis opus ad memoriam reuocassent, qui et in templo intus palmas fecit, et cherubin cum uariis celaturis; in columnis illius mala granata et retiacula,  in mari quoque hoc eneo duodecim boues, et sculpturas histriatas, sed et in basibus luterum, ut in sequentibus legitur, leones cum bobus, palmas, axes, et rotas, cum cherubin et uario picturarum genere fecit; uel certe ipsius Moysi opera considerassent, qui, iubente Domino, et cherubin prius in propitiatorio, et postea serpentem fecit eneum in eremo, cuius intuitu populus a ferorum serpentium ueneno saluaretur. Si enim licebat serpentem exaltari eneum in ligno, quem aspicientes filii Isrel uiuerent, cur non licet exaltationem Domini Saluatoris in cruce, qua mortem uicit, ad memoriam fidelibus depingendo reduci, uel alia eius miracula et sanationes, quibus de eodem mortis auctore mirabiliter  triumphauit, cum horum aspectus sepe multum compunctionis soleat prestare contuentibus, et eis quoque qui litteras ignorant, quasi uiuam dominice Historie pandere lectionem? Nam pictura Grece , id est, uiua scriptura uocatur. Si licuit duodecim boues eneos facere, qui mare superpositum ferentes quatuor mundi plagas terni respicerent, quid prohibet duodecim apostolos depingere, quomodo euntes docerent omnes gentes, baptizantes eos in nomine Patris, et Filii, et Spiritus sancti; uiua, ut ita dixerim, pre oculis omnium designare scriptura? Si contra legem non fuit in eodem mari sculpturas histriatas in gyro decem cubitorum fieri, quomodo legi contrarium putabitur, si histriatas sanctorum ac martyrum Christi sculpamus, siue  pingamus in tabulis, qui per custodiam diuine legis ad gloriam meruerunt eterne retributionis attingere? uerum si diligentius uerba legis attendamus, forte parebit non interdictum imagines rerum ac animalium facere, sed hec idololatrie gratia facere omnimodis esse prohibitum. Denique dicturus in monte sancto Dominus: Non facies tibi sculptile, neque omnem similitudinem; premisit: Non habebis deos alienos coram me; ac deinde subiunxit: Non facies tibi sculptile, neque omnem similitudinem, que est in celo desuper, et que in terra deorsum, nec eorum que sunt in aquis sub terra; atque conclusit: Non adorabis ea, neque coles. Quibus uerbis aperte declaratur, quod ille similitudines fieri prohibentur  ab omnibus, quas in ueneratione deorum alienorum facere solent impii, quasque ad colendum atque adorandum gentilitas errabunda reperit. Ceterum simpliciter hec fieri, nulla, ut reor, legis diuine littera uetuit; alioquin et Dominus tentantibus se Phariseis de tributo Cesaris reddendo, in quo nomen et imaginem Cesaris expressam esse dicebant, nequaquam ita responderet: Reddite ergo que sunt Cesaris, Cesari, et que sunt Dei, Deo ; sed potius eorum corrigeret errorem, dicens: Non licet uobis percussura auri uestri imaginem facere Cesari, quia talem sculpturam lex diuina prohibet esse; neque locutus ostenso sibi numismate census hoc diceret, si in eo Cesaris imago causa idololatrie, et non ad iudicium magis regie potestatis  esset deformata.



CAPUT XX. De basibus decem et luteribus.

Et fecit bases decem eneas, etc. Multifarie et multis modis una eademque nostre salutis sacramenta prefigurantur. Namque iidem apostoli apostolicique uiri, qui per boues mare portantes designati sunt, designantur etiam per bases, que portandis erant luteribus preparate, quomodo ipsi luteres eiusdem lauacri spiritualis, cuius et mare typum gerebant. Siquidem ut uerba dierum narrant, omnia in eis, que in holocaustum oblaturi erant, lauabant . Holocaustum ergo Domini generaliter omnis electorum multitudo potest intelligi, que iuxta uocem precursoris baptizata est ab ipso in Spiritu  sancto et igne. Sicut ergo sacerdotes, qui in mari lauabantur, formam exprimunt eorum, qui per baptisma efficiuntur summi sacerdotii consortes, quod est in Domino Iesu Christo; ita etiam eorumdem figuram holocausta apertissime pretendunt, cum per ablutionem baptismi gratia Spiritus sancti implentur. Lauatur namque in lutere hostia, cum quis fidelium aqua perfunditur; offertur uero in holocaustum, cum per impositionem manus episcopi, donum Spiritus sancti accipit. Philippus euangelista cum predicaret in Samaria, quid nisi in lutere templi hostias Domini lauabat? Sed quia necdum in quemquam eorum Spiritus sanctus descenderat, sed baptizati erant tantum in nomine Domini Iesu, uelut ablute hostie necdum ad sacrosancti altaris  ignem peruenerant; at cum missi illo Petrus et Ioannes imponebant baptizatis manus, et accipiebant Spiritum sanctum, loquebanturque linguis, iam ad ignem altaris peruenerant hostie, ut fierent holocaustum, quod Latine dicitur totum incensum, quia uidelicet conscientiam illorum gratia Spiritus sancti adimplens, diuino fecit amore feruescere. Quia uero ad portandos luteres decem sunt bases facte, poterat ita mystice interpretari, quod ministri lauacri uitalis ad eterne gaudia beatitudinis, que denario solet numero figurari, eos quos imbuunt uoce, exempli opere fulciunt. uerum quia de illis luteribus distincte in sequentibus scriptum est, quod uidelicet quinque ex his positi sint ad dexteram partem templi, et quinque ad sinistram, magis in eis quinarii numeri  sunt intuenda mysteria. In utraque etenim parte templi sunt bases luterum, ut utrique Dei populo sacri fontis gratia designaretur esse pandenda. Et quinque sunt in utraque parte, ut sicut in expositione maris, quod quinque cubitis altum esse iam diximus, sic et in quinque basibus luterum demonstraretur typice, uniuersa fidelibus, que per quinque corporis sensus deliquerant, per lauacrum baptismi esse remittenda. Sicut ergo in uno mari duodecim bobus superposito unitas exprimitur baptismatis, que per apostolos toto erat orbi predicanda, ita et per duos ordines luterum mystice ostenditur, quod gentilitas et Iudea in unum consortium fidei per baptismatis erat undam colligenda. Nam etsi in geminis luteribus hostie  lauabantur, quedam quidem a dexteris atrii, quedam uero a sinistris, uno tamen igne consumebantur altaris, ut holocaustum fieret; quia siue quis in parte circumcisionis, siue in preputii lauacrum Christi susceperit, uno omnes Spiritu, ut filii Dei fieri possint, sanctificantur. Hinc etenim Apostolus, Sed accepistis  Spiritum adoptionis filiorum, in quo clamamus: Abba Pater. Unum  Spiritum accepistis, in quo omnes filii adoptionis efficiamini; in quo nimirum Spiritu clamamus, Abba Pater; Abba uidelicet qui ex Hebreis uenimus ad fidem; Pater, qui ex gentibus, uariis quidem linguis pro diuersitate nationum sed unum eumdemque Patrem Deum, propter unius donum Spiritus inuocantes. Quod autem quatuor cubitorum longitudinis, et quatuor  cubitorum latitudinis, et trium cubitorum altitudinis, bases singule fuere, facile intellectu est. Longitudo etenim ad patientiam longanimitatis, latitudo ad dilatationem dilectionis, altitudo pertinet ad spem superne retributionis. Quatuor autem sunt principales uirtutes, quibus cetera uirtutum structura imminet: prudentia scilicet, fortitudo, temperantia, atque iustitia. Et ideo quaternorum cubitorum erat longitudo et latitudo basium, quia sancti predicatores siue aduersa mundi, et longitudinem exsilii atque laborum presentium foris tolerent, seu cor in dilectione sui Conditoris suorumque proximorum in exsultatione eterna dilatent, semper operam dare uirtutibus curant, prudenter uidelicet inter bona et mala discernentes, fortiter aduersa sustinentes, cor  ab appetitu uoluptatum temperantes, iustitiam in operatione tenentes. Trium uero cubitorum fit altitudo basium, cum per exercitium uirtutum, quas cum patientia malorum et dilectione bonorum exercent, continua intentione ad Sancte Trinitatis peruenire uisionem satagunt. Et ipsum opus basium interrasile erat, et sculpture inter iuncturas. Iuncturas uidetur dicere eas, quibus ipse luterum tabule sibimet inuicem connexe sunt, ut scilicet ex quatuor siue quinque tabulis una fieret basis. Quales autem sculpturas inter has iuncturas, id est, in ipsis suis lateribus ante et retro, a dextra et sinistra, et supra quoque habuerint, subdendo aperitur, cum dicitur: Inter coronulas et plectas, leones, et boues, et cherubin, et iuncturas similiter desuper. Non ergo plana  erat illa ex parte superficies basium, sed undique uersum mysticis sculpta figuris; quia mentes sanctorum, imo uniuersa conuersatio eorum, uirtutum in omnibus gratiam pretendit, neque aliqua illas hora inanis et uacua preterit, in qua piis uacare operibus, uel sermonibus, uel certe cogitationibus desistant. Coronulas quippe in se sculptas habent, cum ad ingressum uite perennis infatigabili desiderio anhelant. Et plectas habent, cum inter desideria uite, que sursum est, nunquam fraterne societatis, que iuxta est, uincula dissoluunt. Habent inter coronulas et plectas leones, cum ita ad speranda celestia mentem erigunt, ita ad diligendos proximos dilatant, ut in peccantes quosque, qui sibi commissi sunt, feruorem aspere inuectionis exercere non tardent.  Habent cum leonibus boues, quando ipsam inuectionem corripiendi cum spiritu mansuetudinis exhibent; quando in feruore corrigendi nunquam fissam ungulam discrete actionis ad loquelam, nusquam uerba diuine lectionis uelut ruminanda in ore uoluere cessant. Denique beatus Stephanus, basis uidelicet templi Domini eximia, seuos leonis dentes atque ungues ostendere uidebatur, cum suis persecutoribus aiebat: Dura ceruice, et incircumcisi corde et auribus, uos semper Spiritui sancto resistitis. Quem prophetarum patres uestri non sunt persecuti ? et cetera. uerum hec loquens, quantum pietatis, et, ut ita dixerim, bubule mansuetudinis intus in corde gestaret, ostendit, cum pro iisdem  persecutoribus usque ad necem suam deseuientibus, genu flectens, dixit: Domine, ne statuas illis hoc peccatum. Sed quia neque spem eternorum in celis, neque amorem proximorum in terris, neque feruorem zeli mordentis, neque lenitatem modestie compatientis absque sanctarum scientia Scripturarum habere possumus, apte inter coronas et plectas, leones et boues, cherubin esse sculpti memorantur. Cherubin namque constat Scripture sacre typum tenere, siue quia duo cherubin in propitiatorio arce, in figuram duorum Testamentorum concorditer de Christo canentium sunt, seu quia ipsum nomen scientie multitudinem sonat. Quanto autem quisque studiosius legendis diuinorum eloquiorum paginis institerit, tanto necesse est amplius in omnibus  que agit aut iudicat interni testis aut iudicis examen pertimescat, ne aut plus iuste in peccantes uindicans, aut rursum absque moderamine iuste discretionis ignoscens, iram iusti Iudicis incurrat. Qui enim addit scientiam, addit et laborem . Unde hic quoque preter sculpturas cherubin conuenienter adiungitur: Et super leones et boues, quasi lora ex acre dependentia. Super leones quippe et boues lora dependent, quando sancti doctores et in seueritate districtionis, qua peccantes iudicant, et in mansuetudine lenitatis, qua penitentibus remittunt, iudicium sui timent auctoris, ne forte iniuste ligando ipsi iuste ligari ab eo cuius iudicium errare nequit, mereantur. Et quatuor rote per bases singulas, et axes enei, et per quatuor partes quasi humeruli  subter luterem fusiles, contra se inuicem respectantes. Quatuor rote, quatuor sunt Euangeliorum libri, qui aptissime rotis comparantur, quia sicut uolubilitas rote citissimo cursu quocumque ducitur currit, ita sermo euangelicus, iuuante Domino, per apostolos uniuersas in breui mundi plagas impleuit. Sicut rota superimpositum sibi currum a terra subleuat, et subleuatum quo auriga dirigit portat, ita euangelica predicatio mentes electorum a terrenis cupiditatibus in celestia desideria suspendit, ac suspensos ad profectum bone operationis, siue ad ministerium predicationis, quocunque adiuuans gratia Spiritus uoluerit, ducit. Namque in sequentibus dicitur: Quia tales erant rote quales in curru fieri solent. Legimus autem de sanctis: Currus Dei  decem millium, multiplex millia letantium . Quid est ergo quod rote basium rotis assimilantur curruum, nisi quia unus idemque sermo Euangelii, quosdam eorum quos instituit currus Dei, quosdam bases facit? Quicunque ad euangelizandum uerbum doctores longe lateque mittebantur in mundo, utique currus Dei, et quidem uelocissimi fuerunt, quia per cuncta discurrentes, Deum ad corda credentium perducebant. At uero illi qui in uno loco commorantes, uerbum salutis proximis annuntiant, eosque ad lauacrum uite, que uel in baptismo, uel in compunctione lacrymarum celebratur, accendunt, quasi bases sunt templi, que portant luteres ad lauandas hostias. Quia ita fidelibus  quibus presunt, ministerium salutis impendunt, ut longius excurrendi ad acquirendos nouos populos, labores non subeant. Rote ergo basium rotis sunt curruum similes, quia iidem libri Euangeliorum, qui hos doctores ad predicandam fidem ueritatis mittunt, illos ad confirmandam amplius fidem inter doctores, iam sacramentis celestibus imbutos, manere precipiunt. Rote quatuor basim luteris sustentabant, cum Euangelia Iacobum fratrem Domini ad confirmandum in Ierosolymis Ecclesiam residere iusserunt. Rote earum similes curruum Dei supposite ad currendum parabant, cum eadem Euangelia Paulum et Barnabam ad predicandum gentibus per omnia discurrere uoluerunt. Rote bases supposite ad portandum luterem templi a terra sustollebant, cum  nostris nuper temporibus beatus papa Gregorius, euangelicis roboratus eloquiis, Romanam rexit Ecclesiam. Rote eedem currui Dei subnexe longe stabant; cum reuerendissimi Patres Augustinus, Paulinus, et ceteri socii eorum, eisdem euangelicis confirmati oraculis, iubente illo, uenere in Britanniam, et uerbum Dei commisere dudum incredulis gentibus. Si ergo bases luterum sancti doctores sunt, qui lauacrum nobis uite ministrant, et rote quaterne basium quatuor sunt libri Euangeliorum, quid axes rotarum qui bases gestant, nisi ipsa eorumdem sunt corda doctorum, qui dum preceptis Euangelii sedulo intenti eos ab infimorum appetitu sustollunt, uelut immissi rotis axes altius basim a terra subleuant? Porro humeruli, qui rotis antepositi, ne  ab axibus delabi possent, assistebant, preconia sunt prophetarum, quibus euangelica et apostolica Scriptura, ne cui legentium in dubium forsitan ueniat, confirmatur. Unde et apostolus Petrus de Domino loquens, ait: Et habemus firmiorem propheticum sermonem, cui benefacitis intendentes . Sed et omnes euangeliste atque apostoli in eis que scripsere legis et prophetarum mentionem facere solebant. Denique Marcus ait: Initium Euangelii Iesu Christi Filii Dei, sicut scriptum est in Isaia propheta; et Mattheus: Hoc totum factum est ut adimplerentur Scripture prophetarum , et cetera huiusmodi. Bene autem dicitur quod humeruli, qui per quatuor partes subter luterem erant positi, contra se  inuicem fuerint respectantes, quia nimirum omnis Scriptura prophetica sibimet consentanea est, ut pote uno dicitur Spiritu condita. Quatuor autem fuere per bases singulas humeruli, uidelicet iuxta numerum rotarum, non quia quatuor sunt tantum libri prophetici, sed quia in omnibus que locuti sunt prophete et Moyses dictis quatuor euangelistarum testimonium prebuere, ut ex consensu utriusque una fides et dilectio Christi nostra omnium corda firmaret. Os quoque luteris intrinsecus erat in summitate capitis, et quod forinsecus apparebat unius cubiti, erat totum rotundum, pariterque habebat unum cubitum et dimidium. Os luteris unius cubiti erat, propter unitatem confessionis et fidei: qua omnes in confessione Patris et Filii et Spiritus sancti baptizamur, dicente  Apostolo: Unus Dominus, una fides, unum baptisma, unus Deus et Pater omnium. Et ipsum os in capitis erat summitate , ut ad celestia nobis regna per baptisma iter esse patefactum doceret. Ipse uero luter in amplitudine cubitum habebat unum et dimidium, propter operis nimirum perfectionem, et initium contemplationis. Integer etenim cubitus in lutere, perfectionem bone designat actionis. Quod absque ulla dubietate habebat ille, de quo tentatori antiquo Dominus aiebat: Nunquid considerasti seruum meum Iob, quod non sit ei similis in terra, homo simplex et rectus, ac timens Deum, et recedens a malo ? Est uero alter cubitus diuine uisionis, qui ex parte nonnulla etiam in hac adhuc uita retentis fidelibus donari consueuit, ut idem Iob, deuicto aduersario,  cum Domino loquens ait: Auditu auris audiui te, nunc autem oculus meus uidet te ; ut Moysi Dominus facie uisus est ad faciem; ut Isaie sedens in solio regni circumstantibus cum laude debita celi ciuibus; ut ceteris sepe uisus est prophetis; ut beato Stephano in articulo passionis, apertis celi ianuis, gloria Dei ostensa est; ut Paulo introitus paradisi, et tertii celi sunt patefacta mysteria. Sed uniuersa hec ex parte permodica, in comparatione eius que in futuro reuelanda est gloria. Ideo post cubitum bone operationis, que in hac uita perfici potest in sanctis, cubitus incipit superne contemplationis, que in futura uita in cunctis iam constat perficienda electis. Que nimirum mensura unius et dimidii cubiti, non luteribus tantum, sed et rotis  earum inerat ac basibus. Scriptum namque est in sequentibus: Una rota habebat altitudinis cubitum et semis. Et paulo post: In summitate autem basis erat quedam rotunditas unius et dimidii cubiti, ita fabrefacta, ut luter desuper posset imponi. Luterum quippe mensura unius erat cubiti et dimidii, quia nimirum ea fide in fonte uite lauamur, ut per opera iustitie ad uitam intrare mereamur eternam, quamuis sine peccato, dum hic uiuimus, esse nequeamus. Ipsam uero uite celestis dulcedinem gustare ex parte, ac diligere in hac interim uita, perfecto autem uidere nulla ratione ualemus. Rote quoque uno ac dimidio cubito mensurantur, quia studium lectionis euangelice, qualiter hi qui perfecti esse uelint, uiuere debeant,  ostendit; spemque nobis eterne retributionis in presenti demonstrat, ipsam uero retributionis illius qualitatem in futuro nobis pandendam, simul et donandam esse promittit. Bases et ipse unum habent cubitum, ac semissem amplitudinis in summitate sui, ubi luteres reciperent, quia ipsi doctores summi, ac ministri lauacri salutaris, opere quidem perfecti in hac uita fulserunt, sed luce contemplationis ex parte sunt fruiti, unde et aiunt: Ex parte enim cognoscimus, et ex parte prophetamus; cum autem uenerit quod perfectum est, euacuabitur quod ex parte est. In hunc modum fecit decem bases, fusura una et mensura, sculpturaque consimili. Fecit quoque decem luteres eneos . Quare sint bases facte, totidemque eis superpositi luteres, supra iam dictum  est. Quod uero una erat fusura mensuraque, et consimilis sculptura omnium basium siue luterum, non in ea significatione factum est, quod equalia possint esse omnium merita doctorum; sed in ea potius, quod una fides Euangelii, qua instituuntur, unum est et sacramentum baptismi, quo abluuntur, unus idemque Spiritus est, quo omnes consecrantur electi, tametsi donationes habent diuersas in ipso Spiritu, qui diuidit singulis prout uult. Quadraginta batos capiebat luter unus. Quadragenarius numerus solet magne perfectionis typum tenere, quia nimirum quater deni faciunt quadraginta. Decem autem sunt precepta, quibus omnis nostra operatio in lege diuina prefixa est; quatuor uero Euangeliorum libri, quibus per dispensationem dominice incarnationis  celestis patrie nobis est patefactus introitus. Et quia omnes qui ad mysterium sacri baptismatis pertinent cum fide et sacramentis Euangelii debent fructum recte operationis ostendere, apte luteres singuli, in quibus holocausta lauabantur, quadraginta batos capiebant. Quod uero sequitur: Eratque quatuor cubitorum, siue in altitudime seu in latitudine significet, intellectus mysterii in promptu est. Luter enim unus quatuor cubitorum erat, uel propter sancti Euangelii libros, in quibus forma nobis baptismi prefixa est; uel propter quatuor cardinales uirtutes, quibus quisque fidelis, si non frustra fidelis est, debet institui; uel certe propter mundi quatuor plagas, quibus lauacrum salutis ministratur, dicente Psalmographo:  Quos redemit de manu inimici, de regionibus congregauit eos, a solis ortu et occasu, ab Aquilone et mari . Quod uero supra dixit: Pariterque habebat unum cubitum et dimidium; et neque ibi altitudinem an amplitudinem significaret, adiecit, uidetur quod fundum ipsius luteris unius esse amplitudinis uoluerit intelligi. Quod ex mensura  basis, in qua positus erat, quisque luter facillime coniicitur, que ita describitur: In summitate autem basis erat quedam rotunditas unius et dimidii cubiti, ita fabricata, ut luter desuper imponi posset. Latitudo ergo fundi in luteribus unius erat cubiti ac dimidii, ipsa uero capacitas luterum quatuor habebat cubitos. Sed utrum in altitudine, an in longitudine, an in utroque dicat, qui nouerit? Et constituit decem  bases, quinque ad dexteram partem templi, quinque ad sinistram. Dexteram partem templi et sinistram non intus in templo ipso, sed ante templum dicit ad orientalem plagam, uidelicet in atrio interiore, quod sacerdotum proprie uocabatur. Quinque autem posuit ad dexteram partem templi propter Iudeos, qui Sole iustitie pro doctrina legis antiquitus uti solebant; et quinque ad sinistram propter nos, qui ceco diutius corde seruituti adherebamus eius, qui ait: Ponam sedem meam ad aquilonem: quod est aperte dicere: Illis in cordibus requiescere desidero, que a luce ueritatis et flamma diuine caritatis aliena esse considero. Mare autem posuit ad dexteram partem templi, contra Orientem ad Meridiem. Et hoc in eodem atrio positum est ad Orientem. Quod autem ait: Ad dexteram partem templi,  hoc est quod repetit dicens Ad Meridiem. Ingredientibus enim atrium ab Oriente, primo diuertendum erat ad meridiem, ubi mare in ipso angulo stabat, sacerdotibus ad lauandum paratum; deinde progredientibus intro, occurrebant luteres ad lauandas hostias, ab utraque parte positi; intra hos erat basis enea quinque cubitorum longitudinis; et quinque cubitorum latitudinis, et trium cubitorum altitudinis, in qua stans Salomon dedicauit templum; deinde ultra progredientibus occurrebat altare holocausti contra meridiem atrii; deinde porticus templi siue uestibulum, in quo erant columne eree, circa ostium templi. Quod ergo mare posuit ad dexteram partem templi, significat nos per lauacrum baptismi ad regnum celeste, quod iure uocabulo dextere figuratur,  debere peruenire. Qui enim crediderit et baptizatus fuerit, saluus erit. Nam ubi dextera simul et sinistra in bono accipiuntur, uel Iudeam et gentilitatem, ut in expositione basium supra diximus; uel presentem Ecclesie uitam et futuram, uel letitiam sanctorum et tristitiam, uel aliquid huiusmodi; ubi uero absolute dextera in bono ponitur, eterna gaudia sepius demonstrat. Quod uero contra orientem posuit mare, ad eamdem prope significationem respicit, quod uidelicet per lauacrum sacri fontis splendor nobis interne claritatis aperitur. Quod ad meridianum latus atrii, significat fideles per acceptionem sancti Spiritus ad flagrantiam solere uere caritatis accendi. Feruor etenim meridiani  solis consueuit in Scripturis ardorem dilectionis, et illustrationem Spiritus sancti, per quem eadem dilectio diffunditur in cordibus electorum, significare.



CAPUT XXI. Quod in regione Iordanis facta sint uasa domus Domini.

Omnia uasa . . . de aurichalco erant, etc. Apte in regione Iordanis fusa sunt uasa domus Domini, in quo uidelicet flumine Dominus noster baptizari dignatus est, tinctusque eius undis aquarum nobis elementum in ablutionem peccatorum conuertit, quia omne fidelium baptisma, quo Domino consecrantur, in exemplum celebratur baptismatis illius quo ipse aquas sanctificauit. Recte in regione Iordanis uasa domus Domini sunt facta. Neque enim aliter uasa electionis  et misericordie fieri possumus, nisi ad baptisma illius quod illo in flumine subiit respicientes, et ipsi uitali flumine satagamus ablui. Notandum autem quod non tantum in regione Iordanis, sed et in campestri regione illius facta dicit eadem uasa; significans multiplicationem fidelium, que non solum in Iudea, sed et in omnium nationum erat latitudine futura, expleta prophetia que dicit: Gaudebunt campi, et omnia que in eis sunt . Cui simile est hoc, quod idem Psalmista de sacramenti dominice Incarnationis arcano, a qua ad fidem uenerunt, ait: Ecce audiuimus eam in Ephrata, inuenimus eam in campis silue. Audimus quippe in Ephrata, id est, in Bethleem sacramenta dominica, quia reuelatum per prophetas de uirgine, que erat ex eadem ciuitate, de fructu uentris  eius Christum in carne uenturum. Inuenimus ea in campis silue, quia reuelata in latitudine gentium per orbem, ipsi cognouimus, ipsi uidimus, ipsi participes sumus facti. Fudit ergo rex uasa domus Domini in campestri regione Iordanis, quia Dominus baptismum salutis, de quo uasa misericordie faceret, per totam mundi latitudinem impleuit. Argillosa autem terra, de qua facte sunt forme ad fundenda uasa domus Domini, que melius quam Scriptura sacra, de qua regulam bene uiuendi accipimus, ualet intelligi? Quasi enim argilla ignibus durata formam uasis Domini, quanta et qualia fieri debeant, exhibet, cum nobis Scriptura regulam iustitie quam sequamur ostendit, sanctorumque nobis exempla, qui in igni tribulationum inuincibiles perdurarunt, in omnibus sequenda  premonstrat. Si uasa in domo Domini electa ac pretiosa esse concupiscimus, sicut es igni liquefactum argille formas ingreditur, quo uas possit aptum ministeriis celestibus effici, ita et ipsi salubriter humiliati, et flamma siue diuine caritatis, seu etiam humane aduersitatis emolliti, uiam patrum bonum operando intramus, ut ad premia patrum bene currendo perueniamus. Neque enim semper nos regulis necesse est bone operationis aptari, sed completa operatione bona palma est speranda beate retributionis, quia nec semper uasa in formis argille tenebantur inclusa, uerum ubi ad perfectionem peruenerant, fractis formarum claustris producebantur in lucem, et in templo Domini pro suis queque locis  disponebantur. Hoc autem dicimus, non quia opera sanctorum unquam sint interitura, sed quia ubi coronam iustitie, quam bene operando meruerunt, acceperint, laboriose operationis cuncta iam cessent officia. Quis enim in illa uita pro fide Christi martyrium patiatur, ubi, expulsis aduersariis, omnes electi in presentia Christi letantur ? Quis ibi mortuum sepeliat, ubi sola uiuentium terra est? Quis lugentem consoletur, ubi absterget Deus omnem lacrymam ab oculis sanctorum? Quis ibi domum peregrino et hospiti aperiat, ubi omnes simul electi habitationem ex Deo habent, domum non manufactam, eternam in celis? Quis mihi illic panem esurienti, potumue afferat sitienti, ubi Dominus pascet me, et nichil mihi deerit? Diruptis ergo formis uasorum  quondam necessariis, uasa ipsa in domo Domini splendida iam refulgent, quia cessantibus in fine seculi non solum persecutionibus, quas propter iustitiam patiuntur, uerum etiam laboriosis iustitie operibus quibus sponte sua pro eterna beatitudine insudant electi, sola uisione sui Conditoris precepta immortalitatis claritate letabuntur.



CAPUT XXII. De altari utroque.

Fecitque Salomon omnia uasa in domo Domini, etc. Altare aureum corda significat perfectorum iustorum, interne claritatis et castitatis luce corusca, quorum sublimitati significande etiam locus conuenit eiusdem altaris. Stabat enim ante ostium sancti sanctorum, ut in factura tabernaculi manifeste legimus.  In quo uidelicet altari non hostiarum sanguis, neque libamina, sed thymiamata tantum incendebantur, quorum fumus ad superiora ascendens operiebat arcam, atque oraculum odore suauitatis implebat. In quo figuram exprimebat sanctorum, qui, dum, neglectis temporalium cupiditatibus, tota intentione celestia querunt, uelut intus in uicinia oraculi sunt positi, nec longe remoti sunt a uelo, quo templum et sancta sanctorum dirimuntur. Qui corpore tantum terram incolunt, ceterum secundum interiorem hominem totam conuersationem habent in celis. Ascenditque ab huiusmodi altari fumus incensorum intra sancta sanctorum, ubi arca est recondita, cum orationes sanctorum flamma caritatis excitate, ad celum usque perueniunt, ubi Christus est in  dextera Dei sedens. Non enim in hoc altari sanguis hostiarum, sed thymiamata tantum incendebantur, quia tales uiri non habent opera carnis et sanguinis, que in ara sui cordis immolantes Domino mactant, sed solummodo lacrymarum et orationis ei uota, pro desiderio regni celestis offerunt. uerum quia nemo repente fit summus, sed per oblationem carnalium uoluptatum sollicita mente ad desiderium celeste conscenditur, non pretermisit Scriptura in mystica domus Domini factura et illorum ponere figuram, qui carnales adhuc in se concupiscentias, que militant aduersus animam, flamma superni laboris incendere laborant, quatenus his corde siue corpore suo exstirpatis, consequenter ad maiora possint ascendere, ac Deo spiritualium thymiamata orationum et compunctionis  offerre. Factum namque est aliud altare ad offerendas uictimas, multo quidem maius, sed quantum magnitudine prestans, tantum situ loci et specie metalli inferius. Nam et de ere factum, et ante fores positum erat templi. In quo nimirum illi sunt figuraliter expressi, qui tali deuotione Domino deseruiunt, ut caro eorum adhuc concupiscat aduersus Spiritum, et Spiritus aduersus carnem , soleantque dicere: Quia mente seruimus legi Dei, carne autem legi peccati. Qui cum incentiua carnis edomare, fluxa luxurie restringere, frequentibus ieiuniis et orationibus, uigiliis et eleemosynis, ceterisque Spiritus fructibus ad tranquillitatem castimonie Deo digne accedere contendunt, quid nisi uictimam illi  sue deuotionis immolant, implentes illud Apostoli, quo obsecrat nos per misericordiam Dei, ut exhibeamus corpora nostra hostiam uiuentem, sanctam, Deo placentem ? Qui quoniam flagrant spiritualis feruore amoris, sed nondum triumpho eminent deuicte concupiscentie carnalis, altare holocausti ignem quidem de celis sacrosanctum habet, sed speciem eris, et non auri, pretendit. uerum quia plures sunt in sancta Ecclesia carnales, quam spirituales, plures qui uitiorum illecebras refrenando cohibent, quam qui superato ac sopito uitiorum certamine de adepta uirtutum securitate letantur, merito altare holocausti maius esse multo, quam altare thymiamatis asserebatur. Scriptum namque de eo est in libro Paralipomenon: Fecitque altare eneum XX cubitorum longitudinis,  et XX cubitorum latitudinis, et X cubitorum altitudinis . Et quidem altare thymiamatis Moyses fecit in eremo, habens cubitum longitudinis, et alterum latitudinis, et duos cubitos in altitudine. Quante autem magnitudinis hoc Salomon fecit, Scriptura non dicit, sed tantum quod altare aureum fecerit dicitur. Constat autem quia tantum facere non potuit, quantum fecit holocausti, quia si uiginti cubitorum in longitudine factum esset, totam templi latitudinem impleret. Quanto igitur ulterius erat positum altare holocausti quam incensi, quantumque genere oblationis ac uilitate metalli ignobilius fuit, tantum quantitate mensure, et hostiarum frequentatione prestabat, quia nimirum plures sunt multo quibus dicatur: Si uis ad uitam ingredi, serua  mandata, quam quos audire delectet: Si uis perfectus esse, uade, uende que habes, et da pauperibus . Nec tamen huius mensura altaris ratione mystica caret et numero. Habet enim uiginti cubitos longitudinis, et totidem cubitos latitudinis, et decem cubitos altitudinis, de quo quidem numero in expositione templi et uestibulo eius diximus. Sed et nunc dicendum breuiter quod altare holocausti electorum in Ecclesia typum tenet, qui suum corpus et animam Deo consecrare per ignem amoris illius querunt; perseuerantia horum in bona operatione per longitudinem altaris, amplitudo in caritate Dei et proximi per latitudinem, spes in exspectatione diuine uisionis per altitudinem figuratur. Quod uero longitudo et  latitudo altaris uicenorum erat cubitorum, magnam utique perfectionem designat eiusdem indefesse longanimitatis ac sincere dilectionis, que per utriusque Testamenti nobis obseruantiam tribuitur. Quater enim quini uicenarium numerum complent. Quinque autem libri Moysaice legis quatuor euangelice sunt libertatis. Et cum ad intelligentiam atque custodiam legis spiritualem illustrante Euangelii gratia peruenimus, uicenarium profecto numerum perficimus. Fitque idem numerus uicenarius in longitudine et latitudine altaris, cum corda electorum, docente utroque Testamento, et adiuuante ipso uno utriusque Testamenti auctore, et perseuerantiam boni operis etiam in persecutionibus seruant, et hilaritatem dilectionis in eos qui persequuntur exhibent. Denario  autem numero spes celestium premiorum designari solet, Domino affirmante, cum eos qui in uinea magni patrisfamilias laborabant, denario remunerandos esse testatur . Et merito per hunc numerum merces eterna figuratur, in qua nostra natura, et in eternum diuine uisioni coniungitur, quia in ipso numero mystice diuina simul et humana natura designatur, Deus quippe trinitas est. Homo autem septenario numero comprehenditur; quaternario uidelicet propter corpus, quod ex quatuor elementis consistit; ternario uero propter triplicem interioris hominis differentiam quam Scriptura nobis sancta ostendit, cum diligere nos iubet Deum ex toto corde, ex tota anima, ex tota uirtute. Unde et in decalogo legis tria sunt mandata, que nos ad cultum diuini  amoris excitant, septem que dilectionem commendant proximi. Qui ergo Decalogum in Dei et proximi amore custodiunt, iure mercedem huius custodie in Dei simul et proximi uisione percipiunt. Quique in hac uita et proximum quem uident, et Deum quem non uident, diligunt, hi in futura uita et Deum regem in decore suo, et proximum glorificatum ac decoratum uidebunt. Et ideo altare quod in figura factum est electorum, ad significandam eorum uitam perpetuam, decem erat cubitos altum. Cum uero dictum esset quod fecit Salomon altare aureum, additum est continuo: Et mensam, super quam ponerentur panes propositionis, auream. Mensa autem aurea Scriptura est sacra spiritualis intelligentie claritate fecunda; de qua Psalmista Domino: Parasti  in conspectu  meo mensam, aduersus eos qui tribulant me . Ne enim nos aduersarii tribulantes ad errorem inflectant, mensam nobis Conditor noster scientie celestis, per quam in fide ueritatis confortemur, parauit. Panes namque propositionis sancti sunt doctores, quorum nobis opera, uel uerba salutaria, ad exemplum uite proposita, semper in diuinis paginis quisquis bene querit inuenit. Unde et apte iidem panes in Exodo duodecim fieri precepti sunt, uidelicet propter apostolos duodecim, per quorum ministerium et Noui Scriptura Testamenti condita est, et Instrumenti ueteris, donante Domino, reuelata mysteria . Quo nimirum numero non tantum iidem apostoli, sed et omnes sunt designati  qui predicando uerbum pabulum uite fidelibus ministrant, quia omnes utique ipsam doctrine formam, quam apostoli a Domino accepere, sequuntur. Legimus autem de his panibus in Exodo, per singula Sabbata eos mutari debere et nouos pro ueteribus in mensa Domini proponi, unius quoque mensure ac similis forme semper eos parari preceptos. De quibus omnibus mysticus de interna refectione sensus, luce clarior refulget. Ablatis enim ueteribus, noui restituuntur panes, cum, assumptis de hac uita aliquibus doctorum fidelium, alios loco eorum sancta ordinat Ecclesia. Et hoc non nisi de die Sabbati, quia quisquis bonum certamen certauerit, cursum consummauerit, fidem seruauerit, tempore sue resolutionis requiem beate perennitatis intrabit. Unius  mensure, et non disparis, similes semper fiebant panes, quia nimirum una eademque forma est ueritatis et fidei, quam primo apostoli suis auditoribus ostendebant, ac deinde successores eorum, et omnes usque ad fidem seculi pii doctores in ecclesiis Christi per orbem predicare non desistunt.



CAPUT XXIII. De mensis decem aureis.

Quod uero in uerbis dierum legimus, quia fecit Salomon mensas decem, et posuit eas in templo, quinque a dextris, et quinque a sinistris, phialas quoque aureas centum, non tam ad panes propositionis, quam ad uasa Domini factas esse, credibile est; phialas uidelicet, quas pariter factas Scriptura refert; thymiamateria, thuribula et cetera que in sequentibus  leguntur. Nam quod paulo post in eodem uerborum uolumine subinfertur: Fecitque omnia uasa domus Domini, et altare eneum, et mensas, et super eas panes propositionis, uel pluralem posuit pro singulari, more Scripturis usitatissimo; ut in Iesu Naue: Filii autem Isrel preuaricati sunt mandatum, et usurpauerunt de anathemate , cum Achan solus, et non plures filii Isrel hoc fecerint, uel certe quia panes propositionis solebant ante sabbatum coqui, ut in sabbato mox poni possent in mensam propositionis; potuit fieri, ut panes nouiter cocti, mox illis mensis imponerentur, ibidemque nocte illa seruarentur operti, donec primo mane ablatis ueteribus, super mensam propositionis ponerentur calidi. Non autem he mense decem a figura unius mense propositionis  discrepant. Nam sicut mensa duodecim panibus onusta unanimem totius Scripture concordiam, auctoritate apostolica munitam designat; ita non immerito et mense decem auree diuine legis, et prophetarum eloquia figurate denuntiant, que uel refectionem nobis uerbi Dei, quasi panes propositionis offerunt, uel nobis exempla fidelium, quasi positorum in se uasorum, Domini claritatem et miracula proponunt. Recte autem bis quine sunt mense, non solum quia legislator quinque uolumina scripsit, uerum etiam quia tota ueteris Testamenti series quinque etates seculi complectitur. Geminatur autem numerus mensarum quinarius, et quinque a dextris, et quinque a sinistris ponuntur, cum post  Incarnationem dominicam eadem Scriptura, siue utrique Dei populo, Iudeo scilicet et gentili, committitur, siue euangelicis plena figuris ostenditur, que quondam Dei populo antiquo iuxta litteram solum intelligenda esse putabatur. Cum enim legentes in sancta Scriptura, uerbi gratia, Abel coronatum martyrio, Enoch translatum de mundo, Ne pereunte mundo mirabiliter saluatum, hospitalem Loth exterminatis impiis sublimiter remuneratum, Abraham merito obedientie patrem cunctarum gentium constitutum, Ioseph post uenditionem merito castitatis et innocentie exemplum uirtutis assumimus; quid mense quinque auree, siue uasa Domini, seu panes propositionis adhuc in sinistris templi, nisi quia diuine littere iuxta historicum sensum  ianuam nobis et recte uiuendi, et eterna premia a Domino speranda aperiunt? At cum easdem altius intelligentes, uel dispensationem dominice Incarnationis, uel alia quelibet sancte Ecclesie sacramenta sonare uidemus, quasi alias quinque mensas ad portanda uasa electionis, et alimoniam uite spiritualis in dextris templi inuenimus, quia eadem ipsa uerba sacre historie nouum omnino fulgur nobis sapientie celestis, nouos aperire sensus de ueteribus cognoscimus; in qua profecto figura et candelabra quina sunt facta in templo. Cum enim dixisset Scriptura regem Salomonem fecisse mensam, super quam ponerentur panes propositionis, auream, adiunxit subsequenter, et ait:



CAPUT XXXIu. De decem candelabris.


Et candelabra aurea quinque, etc. He enim mense ex typo sancte Scripture recte ponuntur, quia et iustitiam esurientibus panem uerbi ministrant, et uasa ferunt ministerii celestis, id est, iustorum nobis actus in exemplum proponunt; ita et aptissime per candelabra eadem diuina eloquia figurantur, uidelicet quia lucem sapientie errantibus proferunt. Hinc etenim Psalmista: Lucerna  pedibus meis uerbum tuum , etc. Hinc etenim Salomon ait: Quia mandatum lucerna est, et lex lux . Quare autem quinque a dextris, et quinque a sinistris, sint posita candelabra, ex his que de mensis tractauimus, facillime patet. Cum uero  dixisset: Quinque a dextris, et quinque a sinistris, conuenienter additur: Contra oraculum. Oraculum namque ubi erat arca, ut sepe dictum est, aditum designat patrie celestis, ubi Christus est in dextera Dei sedens, paternorum utique conscius secretorum. uel candelabra templi aurea contra oraculum sunt posita, quia diuina eloquia ad habitationem semper superne ciuitatis aspectant, ut huius agnitionem ac desiderium nostris cordibus infundant, et eos qui originem carnis e terra habent, ad appetendam promerendamque in celestibus sedem perpetue mansionis accendant. Sunt autem qui hoc quod de candelabris dicitur, quinque ad dexteram, et quinque ad sinistram, ita putant intelligendum, quod quinque fuerint a dextris illius candelabri, quod fecit Moyses  in deserto, et quinque a sinistris, utraque tamen ad meridianam plagam, in qua candelabrum, quod unum fecit Moyses, stare preceptum est. Quod eodem ordine de mensis decem intelligunt, que omnes quidem ad septentrionalem plagam fuerint posite, sed quinque ad dexteram Mosaice illius mense, et quinque ad leuam. uerum si consideres uerba sacre Scripture, quibus dicitur: Et candelabra aurea quinque ad dexteram, et quinque ad sinistram contra oraculum, patet, ni fallor, quod eque utraque per latus utrumque templi in longum sint posita. Nam si omnia candelabra ad australe latus templi in longum posita essent, non diceretur contra oraculum posita, sed potius contra Aquilonem, siue contra mensas, siue  etiam in mensis ubi stabant; quod dictum est in Exodo, de illo uno candelabro in tabernaculo testimonii, e regione mense, in parte australi ; itemquo in libro Numerorum: Cum posueris septem lucernas contra eam partem, qua candelabrum lucere debuit . Ex utraque parte templi candelabra, ex utraque erant mense, quia diuina Scriptura ad illustrationem ac refectionem utriusque Dei populi condita est, que nos in prosperis et aduersis, tristibus ac letis uenientibus uel accidentibus reficere, ne deficiamus, et ne ceci remaneamus, illustrare consueuit. uasa quoque misericordie sibi superposita, hoc est, scripta in se iustorum opera, utrisque nobis, per que in actione iustitie et ipsi confortemur, proponit. Si autem queris quid inter  candelabra et lucernas eorum typice distet, possumus recte intelligere lucernas esse uiros sanctos, qui oleo sancti Spiritus infusi, et ipsi igni dilectionis ardent in corde, et proximis lucem scientie proferunt in lingua. Candelabra autem que has lucernas in sublime tollunt, ut longe lateque uideri possint in Ecclesia, Scripturam esse sacram, que sanctorum nobis uirtutes et doctrinam sua lectione demonstrat; cui uidelicet interpretationi annuit sermo Domini, quo dicitur de Ioanne: Ille erat lucerna ardens et lucens . Possumus etiam ita aptissime dicere, quia lucerne sunt diuina eloquia, iuxta illud Psalmiste, quod et supra posuimus: Lucerna pedibus meis uerbum tuum . Candelabra autem harum lucernarum sancti omnes, qui sua corda et  corpora ferendis Domini mandatis, humili semper intentione supponunt. Quisquis enim in nullo propriam sequi curat uoluntatem, uerum in omnibus que Scriptura sancta dicit, attendit, eiusque se subiicere mandatis satagit; auscultare promissis, quasi candelabrum domus Dei aureum aureas eius gestat lucernas, quia casta corporis sui membra castas mentis cogitationes ad facienda que Deus iubet, supponere contendit. Et hoc tam fixa intentione quam candelabrum, necesse est firmiter ad superna erectum, impositas sibi lucernas non solum absque ruina, sed etiam absque ulla status sui mutatione seruare. Quod uero cum dixisset: Et candelabra aurea quinque ad dexteram, et quinque ad sinistram contra oraculum ex auro puro, addidit: Et  quasi lilii flores, et lucernas desuper aureas, uidetur iuxta litteram, quia suprema pars candelabrorum in modum sit lilii repandi deformata, quod in candelabro tabernaculi factum esse legimus, cuius et stipes medius, et calami ex ipso procedentes cum scyphis et spherulis, lilia scribuntur habuisse perplurima. Flores autem lilii, sicut sepe dictum, amenitatem semper uirentis terre uiuentium designant. De qua dicit beatus Petrus, regeneratos nos a Domino in spem uiuam in hereditatem incorruptibilem, et incontaminatam, et immarcessibilem conseruatam in celis. Et bene lilii flores aurei in candelabro sunt facti domus Domini, quia diuina Scriptura, spretis temporalibus gaudiis, ad appetenda nos bona patrie celestis prouocare consueuit. Et quomodo erectum  in altitudine candelabrum lilii flores et lucernas habet aureas in capite, ita omnes electi qui in eadem Scriptura sacra continentur, erecto ad superna sensu, celestia bona a Domino quesisse, et percepisse probantur. Diximus plenius de mensa et candelabro, et utroque altari, ac basi domus Domini, in libris quos de factura tabernaculi et habitu sacerdotali scripsimus. Si quis ergo iuxta capacitatem nostri sensus ex patrum traditione progenitam de his scire desiderat, in illo opere requirat. Sequitur:



CAPUT XXu. De cardinibus ostiorum, et perfectione operis domus Domini.

Et cardines ostiorum domus Domini, etc. Si ostia  domus interioris sancti sanctorum angelica sunt misteria, que nobis de corpore egressis introitum uite celestis reserant, et ostia domus templi doctores sancti ac sacerdotes, qui instruendo, baptizando, dominici corporis et sanguinis mysteria communicando, prima nobis presentis ecclesie lumina pandunt, quid cardines utrorumque ostiorum, nisi sensus et corda eorumdem sunt angelorum siue sanctorum, quibus immobiliter contemplationi ac dilectioni sui Conditoris adherent, ut eo ministerium diuinitus sibi delegatum, recte compleant, quod a uoluntate illius, cui ministrant, nunquam oculos auertunt. Aperiuntur ergo et clauduntur ostia tempore congruo, sed nullo suum cardinem tempore deserunt, quia et angeli et homines sancti siue in  hac uita fidei, siue in illa speciei fideles atque electos suscipiant, semper animum in radice interne dilectionis fixum tenent. Unde bene iidem cardines ex auro facti esse perhibentur, propter uidelicet meritum proprie claritatis.

Et perfecit omne opus, etc. Perficit Salomon opus quod faciebat in domo Domini, cum Rex pacificus noster in die nouissima omnes electos resurrectionis immortalitate glorificat. Alioquin quandiu status huius seculi geritur, facit quidem opus domus Domini Salomon, sed nondum perficit, quia corda electorum Dominus, ut bona operentur, inspirat et adiuuat; nullum tamen in hac uita duntaxat commorantem absque peccato esse tribuit, namque hoc donum future uite beatitudini reseruat. Perficit uero  omne opus templi sui, et hoc dedicationi aptum reddit, cum translatos de hac uita electos eternum perducit ad regnum. Quod bene significatur et in hoc, quod templum septem annis edificatum est, octauo autem perfectum ac dedicatum est. Septem namque diebus omne hoc tempus uoluitur. Octaua est dies iudicii et resurrectionis future, de qua Psalmi sextus et undecimus attitulati sunt; cui uidelicet tempori conuenit apte quod sequitur:

Et intulit que sacrificauerat pater eius Dauid, etc. Argentum namque ad nitorem eloquentie; aurum ad splendorem sapientie, uasa generaliter ad rationalem pertinent creaturam. Sanctificatque Dauid pater Salomonis argentum, cum Deus pater eloquentes  quosque gratia sancti Spiritus ad loquendum uerbum Euangelii confortat; sanctificat aurum, cum naturali ingenio preditos suo replens Spiritu, ad consideranda in lege sua mirabilia illuminat; sanctificat et uasa, cum omnibus generaliter filiis Ecclesie eiusdem Spiritus gratiam largitus, ad amanda illos, et appetenda dona perpetue salutis inflammatur. Hoc autem argentum, hoc aurum, hec sanctificata uasa Salomon infert in templum, cum Dominus noster peracto uniuersali iudicio omnes electos, et doctores uidelicet, et ceterorum fidelium cetum in gaudium regni celestis introducit: reponitque uasa diuersi generis argentea siue aurea in thesauris domus Domini, quando eos qui multitudine dulcedinis eius frui meruerint, abscondit  in abdito uultus sui a conturbatione hominum. Et apte multi sunt thesauri, in quibus uasa electionis recondantur, sed una domus Domini in qua iidem sunt facti thesauri, quia et una est Ecclesia, in qua omnes continentur electi, quantumlibet meritis distent: et una est et non diuersa patria illa celestis, que electis promittitur omnibus, quamuis, sicut stella a stella differt in claritate, ita et resurrectio mortuorum. Quod utrumque iudex ipse ac distributor premiorum Dominus una sententia demonstrauit,  cum ait: In domo Patris mei mansiones multe sunt. Unam ergo domum Domini fecit Salomon, sed multos in ea thesauros ad recipienda uasa diuersi generis, una tamen benedictione sanctificata parauit; que nimirum domus Patris non manufacta eterna est in celis, sed multe in ea mansiones, ad recipiendos omnes timentes se ac diligentes, quibus Dominus benedixit, pusillis cum maioribus. Amen.





IN ESDRAM ET NEHEMIAM PROPHETAS ALLEGORICA EXPOSITIO. 



PRAEFATIO.


Eximius sacre interpres ac doctor Scripture Hieronymus, cum libros eiusdem Scripture in epistola ad amicum breuiter percurreret, et que in singulis continerentur, strictim contingeret; Esdras, inquit, et Nehemias, adiutor uidelicet et consolator a Domino in uno uolumine narrantur, et instaurant templum, muros exstruunt ciuitatis, omnisque illa turba populi redeuntis in patriam, et descriptio sacerdotum, Leuitarum Isrel, proselytorum, ac per singulas familias murorum et turrium opera diuisa, aliud in cortice preferunt, aliud retinent in medulla. Quapropter, reuerendissime  antistes Acca, tuis diligenter obsecundans hortamentis, considerando eidem uolumini operam dedi. Confidens uero adiutore et consolatore Domino ac Saluatore nostro Iesu Christo, quia donet nobis propitius, retecto cortice littere, altius aliud et sacratius in medulla sensus spiritualis inuenire; quod uidelicet ipsum Dominum, ac templum et ciuitatem eius, que nos sumus, propheticis quidem figuris, sed manifesta ratione designet. In quo nimirum opere maximo nobis adiumento fuit prefatus Ecclesie magister Hieronymus in explanatione prophetarum, qui eadem que Esdras et Nehemias facta scribunt, ipsi sub figura Christi et Ecclesie fienda predixerant.



LIBER PRIMUS.


 Cunctis legentibus liquet domum siue templum Dei in Scripturis sanctis, et unumquemque electorum, et omnem simul Ecclesiam, hoc est uniuersitatem iustorum, solere appellari; pro eo quod in cordibus in se credentibus ac sperantibus, seque diligentibus, Deus inhabitare dignetur, iuxta hoc quod ipse ait: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus . Unde et Apostolus: Templum, inquit, Dei sanctum est, quod estis uos . Et in Epistola ad Hebreos: Et Moyses quidem fidelis erat in tota domo eius, tanquam famulus, in testimonium eorum que dicenda erant; Christus uero tanquam filius in domo sua, que domus sumus nos, si fiduciam et gloriam spei usque in  finem firmam retineamus . In cuius figuram domus siue templi spiritualis, Salomon rex fecit templum Domino in Ierusalem; nam Salomon ipse, qui interpretatur pacificus, apte figuram tenuit eius de quo canit propheta: Multiplicabitur eius imperium, et pacis non erit finis . De quo et Apostolus Ecclesie de gentibus scribens: Et ueniens, inquit, euangelizauit pacem uobis qui longe fuistis, et pacem iis qui prope, quoniam per ipsum habemus accessum  ambo in uno Spiritu ad Patrem . Quod uero idem templum septem annis edificauit, octauo autem consummauit ac dedicauit, significat quod toto tempore seculi huius, quod septem diebus circuit, Ecclesiam Dominus collectis ad edificium celeste fidelibus construit. Porro in uita futura, apparente gloria resurrectionis, ad integrum perficit, atque in gaudium uite immortalis in eterna sue claritatis uisione sustollit. Quia enim ipse octaua die, hoc est post septimam Sabbati, resurrexit a mortuis, recte octonario numero tempus etiam nostre resurrectionis exprimitur. Quod autem euo sequente quedam templi edificia pre nimia uetustate dissolui ceperunt, sed eadem mox instantia regum ac sacerdotum, qui illis fuere temporibus, instaurata, et in  pristinum suscitata sunt statum, significat quotidianos fidelium ac leuissimos erratus, de qualibus Salomon: Septies, inquit, cadit iustus, et resurgit ; qui quotidiana eque ipsorum solertia, donante Domino, per exempla uel exhortamenta precedentium iustorum, quasi per regum ac sacerdotum Dei corriguntur industriam; reges namque ac sacerdotes merito omnes in Ecclesia perfecti uocantur, cum sint membra regis ac sacerdotis summi, cum  seipsos bene regere, cum sua corpora Domino hostiam uiuentem exhibere didicerint. Quod postmodum, crescentibus malis, ipsum templum idolorum sordibus profanatum, et ad ultimum a Chaldeis destructum atque incensum est, significat grauiores lapsus eorum qui per confessionem quidem recte fidei, ac sacramentum lauacri salutaris, sancte Ecclesie membris adunati, sed denuo, fraude malignorum spirituum, a statu fidei deiecti ac uitiorum sunt flamma combusti. Quod diruto templo, ac destructa pariter urbe Ierusalem, ciues eius in Babyloniam transmigrati, sed post annos LXX acta de malis suis penitentia, ad patriam sunt Domino miserante remissi, ac rursus idem templum atque urbem sanctam grandi cum labore restaurarunt, figurate designat eos  qui, decepti a diabolo, non solum fidei sinceritatem atque integritatem boni operis perdunt, uerum etiam per acerbitatem scelerum gentilibus ac publicanis assimilari uidentur, iuxta illud dominicum: Si autem Ecclesiam non audierit, sit tibi sicut ethnicus et publicanus . Quorum tamen nonnulli per diuine respectum gratie resipiscentes, ad Ecclesiam reuertuntur, cum, illustratione sancti Spiritus compuncti, precepta diuine legis, que reliquerant, denuo audire incipiunt et custodire. Septem namque sunt dona sancti Spiritus, que propheta Isaias manifesta distinctione enumerat. Decem uero preceptis omnis diuine legis summa comprehenditur. Et septem multiplica per decem, septuagenarium numerum perficiunt. Unde apta significatione, qui per  opera peruersa in Babyloniam fuerant captiuati, post septuaginta annos liberantur, ac domum Dei et ciuitatem sanctam reedificant. Quia nonnunquam hi qui, per sua peccata a communione ac societate sancte Ecclesie separati, infidelium sorti ac numero copulabantur, rursum per donum sancti Spiritus, studio se bone operationis exercent, ac per hoc consortium fidelium, domus uidelicet et ciuitatis Domini, de qua fuerant eiecti, recipiunt. Notandum enim quod unam eamdemque penitentiam ad Ecclesiam reuersionem, et domus Domini reedificata post incendium, et ciuitas restaurata Ierusalem post destructionem, nec non et populus post captiuitatem patriam remissus, et uasa sancta, que ablata erant, domum reducta,  typice denuntient. uerum quia de his omnibus propheta Esdras, quomodo sint facta, sufficienter explicat, licet de uolumine eius aliqua commemorare, et, prout Dominus dederit, spirituali sensu exponere, quo manifestius patefiat qualiter his qui per negligentiam uel errorem perierant sit ad penitentiam redeundum; quanta Dei gratia, quanto ipsorum conatu sit admissorum poscenda uel impetranda uenia; quomodo iidem penitentes, una cum eis qui nuper ad fidem uenerant, unam eamdemque Christi domum edificent, ac pariter in futuro dedicationis illius solemnia exspectent.



CAPUT PRIMUM. Cyrus initio regni sui soluit captiuitatem populi Dei, redditisque uasis sanctis, Hierosolymam illum ascendere et templum reedificare precepit.


In anno primo Cyri regis Persarum, etc. Narrant ueteres historie, quibus et prophete Danielis Scriptura concordat, Cyrum regem Persarum, iuncto sibi socio Dario rege Medorum, Babyloniorum destruxisse imperium, occiso ultimo eorum rege Balthasar, et ipsa urbe diruta ac uastata. Qui uidelicet Cyrus sciens a Deo Isrel regnum sibi traditum, mox ut regnum illud, quod populum Isrel captiuarat, ac seruitio premebat, superauit, dedit facultatem eidem populo patriam redeundi, ac domum Dei sui, que in ea erat incensa, reedificandi; eamdemque libertatis  sententiam non tantum uerbo presentibus intimauit, uerum etiam eis qui longius per omnes regni sui prouincias aberant, missis epistolis, mandauit, ipsum qui est Deus Isrel, uerum esse Dominum et Deum celi, omniumque regnorum auctorem, publica uoce est confessus. Que omnia sic futura prophete sancti et Ieremias aperte predixerunt. Quorum Ieremias etiam numerum annorum quibus essent in Babylonia seruituri, et quando in patriam reuocandi, precinuit. Isaias autem etiam nomen regis Cyri, per quem a seruitio liberandi, et in patriam reuocandi, cuius permissu templum essent restauraturi, sine ullis prophetice locutionis enigmatibus ostendit. Ait enim Ieremias: Hec dicit Dominus exercituum Deus Isrel, omni transmigrationi quam transtuli de Ierusalem in  Babylonem: Edificate domos, et habitate, etc. Hec dicit Dominus exercituum: Cum ceperint impleri in Babylone LXX anni, uisitabo uos, et suscitabo super uos uerbum meum bonum, et reducam uos ad locum istum . Porro Isaias: Hec dicit Dominus Redemptor tuus, et Formator tuus ex utero: Ego sum Dominus faciens omnia. Et paulo post: Qui dico profundo: Desolare, et flumina tua arefaciam. Qui dico Cyro: Pastor meus es, et omnem uoluntatem meam complebis. Qui dico Ierusalem: Aedificaberis, et templo: Fundaberis . Hec dicit Dominus Christo meo Cyro, cuius apprehendi dexteram, ut subiiciam ante faciem eius gentes, et dorsa regum uertam, et aperiam coram eo ianuas, et porte non claudentur.  Ego ante te ibo, et gloriosos terre humiliabo. Portas ereas conteram, et uectes ferreos confringam. Et dabo tibi thesauros absconditos, et arcana secretorum, ut scias quia ego Dominus, qui uoco nomen tuum Deus Isrel, propter seruum meum Iacob, et Isrel electum meum. Et uocaui te in nomine tuo, assimilaui te, et non cognouisti me. Ego Dominus, et non est amplius, extra me non est deus. Accinxi te, et non cognouisti me . Ex qua Isaie prophetia credendum est, maxime Cyrum regem dilexisse filios Isrel, eosque de captiuitate exemptos domum remisisse, ac templum Domini reedificare iussisse, quod audierit prophetas eorum per Spiritum Dei de suo regno et Babyloniorum destructione fuisse prelocutos. Nam specialiter ipsum genus expugnationis, quo Babylonia  destrui cepit, expresserant idem prophete; quorum Isaias: Qui dico, inquit, profundo: Desolare, et flumina tua arefaciam. Porro Ieremias: Murus Babylonis ille latissimus suffossione suffodietur, et porte eius excelse igni comburentur. Narrant enim historie quia, diuiso atque exinanito per plurimos riuos flumine Euphrate, qui per medium Babylonis influebat, per arefactum ac desolatum eius profundum urbem hostis intrauerit. Hec de historia paucis dixerimus. At uero iuxta mysticos sensus, Cyrus rex Dominum Saluatorem et nomine designat, et factis, quod non ex nostra coniectura, sed ex manifestissimis Isaie uerbis dicimus, quibus ex persona Domini dicebat: Assimilaui te, et non cognouisti me . Assimilauit namque eum Deus filio suo, quamuis ipse Deum  se assimilantem minime cognouerit; primum in eo quod Christum suum eum cognominare dignatus est; deinde quod eum Cyrum, qui interpretatur heres, multo antequam nasceretur uocandum esse disposuit; hoc etenim uocabulum recte congruit illi cui dicit idem Deus Pater: Postula a me, et dabo tibi gentes hereditatem tuam . De quo et Apostolus: Quem constituit heredem uniuersorum, per quem fecit et secula . De quo etiam in carne apparente inimici persequentes dicebant: Hic est heres, uenite, occidamus eum, et nostra erit hereditas . Sed et in eo Deus Pater, quod subiecit ante faciem Cyri gentes, et dorsa regum uertit, portas ereas contriuit, et uectes ferreos confregit, uidelicet Babylonis, uel aliarum quas cepit ciuitates, quod  dedit ei thesauros absconditos, et arcana secretorum, diuersarum uidelicet opes ignotas prouinciarum assimilauit eum Domino et Saluatori nostro, qui predicantibus per orbem apostolis, gentium sibi uniuersarum colla subiecit, ipsos quoque rerum dominos, et sapientie secularis auctores sue ditioni substrauit; qui portas inferorum destruxit, ut ablatos inde electos suos ad libertatem patrie celestis introduceret; qui errores contriuit gentium, et doctrinas humana ratione munitas per humilium ora subuertit, ut, eisdem correctis, lumen sue fidei et ueritatis aperiret, in quo sunt omnes thesauri sapientie et scientie absconditi. Quos uidelicet thesauros idem Dominus noster in natura Diuinitatis eternaliter ex  Patre habuit; sed in assumpta humanitate ex tempore accepit, illo nimirum, ex quo ipse esse homo cepit. Assimilauit ergo Cyrum Dominus unigenito Filio suo, Deo et Domino nostro Iesu Christo, quia sicut ille, destructo Chaldeorum imperio, populum Dei liberauit, ac patriam remisit, templumque quod erat incensum in Ierosolymis, reedificari precepit, et hoc ipsum edictum etiam per litteras manifestare curauit, ut implerentur uerba Ieremie, quibus hoc futurum esse predixit; ita Mediator Dei et hominum, destructo per orbem diaboli regno, electos suos, qui erant dispersi, ab eius tyrannide reuocatos, in suam congregat Ecclesiam. Que et in presenti iustificata ex fide, pacem habet ad Deum per ipsum, et ad uisionem perpetue pacis festinat in futuro: Ierusalem  quippe uisio pacis dicitur. Qui etiam templum, quod erat incensum, facit restaurari, cum illos qui insidiis antiqui hostis fidem perdiderant ad salutem reducens, sua inhabitatione dignos efficit. Sed et Scripturas sanctas uniuersum misit in mundum, quibus fidem sui nominis, ac spem salutis, cunctis qui ad regnum suum pertinent, hoc est electis omnibus, predicaret. Quod ita futurum non Ieremias solus, sed communi sensu omnes predixere prophete. Iuxta hoc quod ipse discipulis ait: Quoniam necesse est impleri omnia que scripta sunt in lege Moysi, et prophetis, et psalmis de me . Suscitauit autem Dominus Spiritum Cyri regis Persarum, ut, agnita potestate ac prouidentia Dei Isrel, faceret que de eo narrat Scriptura. Et Dominus ait in Euangelio  Iudeis: Cum exaltaueritis Filium hominis, tunc cognoscetis quia ego sum, et a me ipso facio nichil; sed sicut docuit me Pater, hec loquor . Quod uero in Scriptura sua dicit idem Cyrus: Omnia regna terre dedit mihi Dominus Deus celi; bene quidem Deum Isrel Dominum Deum celi esse confessus est, quem etiam regna terre omnia in potestate habere, et cuicunque uellet, dare posse cognouit. Sed minus uerum uidetur sonare, quod sibi omnia regna terre ab eo tradita dicit, nisi forte intelligendum est, quod eo tempore, quo hec scripsit, nullum sui regni aduersarium habuerit; uel certe uicto, destructo, atque exhausto tam robusto tamque antiquo Chaldeorum imperio, nullum suo regno in toto orbe resistere  posse crediderit. ueraciter autem hic sermo conuenit maiestati eius, qui dixit: Data est mihi omnis potestas in celo et in terra . Sequitur eadem Scriptura Cyri:

Quis est in uobis de uniuerso populo eius, sit Deus illius cum eo, etc. Magna in his uerbis fides regis, magna claret pietas. Fides quidem, quod populum Isrel pre ceteris nationibus Dei esse populum intellexit. Pietas, quod, nullo prorsus excepto, omnes qui uellent liberos patriam redire permisit. Fides, quod eumdem Dominum Deum et habitare in celis, et esse in Ierusalem, et cum singulis reuertentium de Babylone in Ierusalem ascendere posse confessus est. Annon luce clarius est quod hunc non corporeum, et loco comprehensibilem, sed Spiritum, et  ubique presentem credidit? quem ita in Ierosolymis et in templo habere locum confessus est, ut simul eum regno celi presidere non dubitaret; ita in celis regnare credidit, ut nichilominus cum suis fidelibus esset in terra, eorumque et animos et manus ad ea que salutaria essent facienda dirigeret? Ceterum omnia Scripture huius uerba spiritualem sensum redolent. Cui enim non facile pateat solos illos cum quibus Deus est de confusione peccatorum, ad uirtutum opera, quasi de seruitio Babylonico, in Ierosolymam ad libertatem posse transire? Quia sine ipso nichil possumus facere . Quis non uideat recte in eadem sententia ascensionem esse nominatam? Quia nimirum omnes qui peccant, quique seculi curis seruiunt, in imo sunt. Qui uero  Deo placere desiderant, ad altiora necesse est mentem erigant, celestia suspirent, pompas mundi omnes atque illecebras eternorum amore transcendant. Ierusalem quoque esse in Iudea, hoc est in confessione memoratur, ut qui iper obliuionem Dei captiuari a Chaldeis, qui interpretantur quasi demonia, hoc est, malignis spiritibus mancipari meruimus, per confessionem diuine pietatis ad uisionem libere pacis et lucis redeamus; ibique edificemus domum Domino Deo Isrel, hoc est in unitate catholice pacis, in confessione siue nostre iniquitatis, seu diuine miserationis et gratie. Preparemus corda nostra, in quibus Dominus ipse propitius inhabitare, atque sua presentia illustrare dignetur.  Sed et proximorum corda ad laudem sui Conditoris et opera pietatis accendere curemus. Utroque etenim modo domum Domino edificamus, cum uel nosmetipsos in operibus iustitie exercemus, uel eos quos ualemus ad iter iustitie et exemplis prouocamus, et uerbis. Sequuntur reliqua eiusdem Scripture Cyri regis:

Et omnes reliqui in cunctis locis, ubicunque habitant, adiuuent eum, etc. Notanda distinctio uerborum, quia omnibus solutis ab iniuria captiuitatis, dedit facultatem rex ut quicunque uellet ad edificandum templum Domino duce ascenderet. Non tamen omnes illuc ascendere iussit. Si qui enim essent de eodem populo Dei, quos plus aliis quibusque in locis libertate donata uti delectaret, hos ascendentibus  auxilio esse de suo quemque loco precepit, data scilicet illis in necessitatem tam longi itineris pecunia siue pecoribus. Sed et alia illis dona eos dare et commendare desiderauit, que illo peruenientes, in templum Domini pro memoria manentium offerre deberent. Omnes ergo de captiuitate Babylonica liberati sunt. Omnes pietatis actibus sunt dediti; sed perfectiores ad edificandum Domino templum ascenderunt, ceteri eos qui ascenderant adiuuarunt. Quia etsi omnes electi de potestate tenebrarum eruti, ad libertatem pertinent glorie filiorum Dei, omnes ad societatem sancte ciuitatis, id est, Ecclesie, sed adnumerari letantur; non tamen omnium, sed perfectorum solummodo est, in edificationem eiusdem Ecclesie etiam aliis predicando  laborare. Unde tales pre ceteris fidelibus, duplici honore ab Apostolo digni esse censentur ; sicut et angelus Danieli, Qui docti fuerint, inquit, fulgebunt quasi splendor firmamenti; et qui ad iustitiam erudiunt multos, quasi stelle in perpetuas eternitates . Qui nimirum eruditores multorum, quo magis suos adiutores ad celestia querenda ac diligenda instituunt, eo minus ipsi pro terrenis acquirendis siue possidendis curam gerunt, imo etiam sepissime, quecunque temporalia acquisiere, cuncta pro spe eternorum relinquunt. Unde necesse est eorum inopie, ut ad predicandum subsistant, ditiorum, qui predicare nequeunt, largitate subueniri, ut etiam ipsi diuites predicationis eiusdem possint esse consortes.  Ex quorum persona dicit Gaio Ioannes: Pro nomine enim eius profecti sunt, nichil accipientes a gentibus . Nos ergo debemus suscipere huiusmodi, ut cooperatores simus ueritatis. Quamobrem nunc dicitur, quod hi, qui ascendebant ad edificandam domum Domini, adiuuari deberent largitione pecuniarum ab amicis suis ubicunque habitarent, id est, siue in Chaldea, siue aliis in locis in que ob metum profugissent Chaldeorum: excepto, inquit, quod uoluntarie offerunt templo Dei, quod est in Ierusalem; quia oportet eos qui temporalibus abundant diuitiis, non solum ex his pauperibus Christi necessaria ministrare, uerum etiam ipsos bona que possunt pro se libenter operari; quatenus horum merito uelut oblationis spontanee, et ipsi in templo  Dei, quod est Ecclesia, partem mereantur habere. Hec de scriptura regis Cyri paucis dixisse sufficiat. Neque aliquis ambiget, eius uerba spiritualibus redundare sacramentis: cum predictum sit, quod Deus suscitauerit Spiritum eius, ut hec scribenda siue imperanda esse intelligeret; cum ad implenda prophetarum uerba, hec eum populis mandasse, ipse propheta Esdras admonuerit. Quomodo enim fieret, ut arcana celestia scribere non posset rex diuino admonitus instinctu, qui Deum cognouisse, et confessus esse, uerumque decorem domus eius dilexisse atque instaurare probatur? cum preses perfidus, hostis et homicida Redemptoris nostri, maximum fidei uere scripserit sacramentum, ut cruci eius superposuerit:  Hic est iehsu Nazarenus, rex Iudeorum. In cuius intentione tituli, tam fixus perstiterit, ut nullatenus eum Iudeis, licet multum poscentibus, posset corrumpere. Quem etiam certi nobis mysterii gratia, Hebraice, Grece et Latine conscripsit; quia nimirum omnis diuina lex, quam habebant Hebrei, omnis sapientia mundana in qua gloriabantur Greci, omne regnum terrestre, in quo tunc maxime preeminebant Romani, Christum regem contestatur omnium sanctorum et confitentium Deum. Si ergo Deo infesti principis Scriptura tot et tantis est grauida sacramentis, quanto magis amator ac factor diuini cultus rex, et Domino inspiratus siue suscitatus, ut propheta dicit, ea que Domini sunt predicare simul et scripto diuulgare potuit arcana? Quem  autem fructum edicta uel scripta eius habuerint, sequens ex ordine Scripture sacre textus ostendit.

Et surrexerunt principes patrum de Iuda et Beniamin, etc. Cyrus quidem, transducta uoce, et missis litteris in uniuerso regno suo, permisit, imo precepit de uniuerso populo Isrel, qui duodecim tribubus constabat, eos cum quibus esset Deus, ascendere Ierusalem, ad edificandum domum Domini. Nec tamen de omni populo, sed tantum de Iuda et Beniamin, et tribu sacerdotali ac Leuitica, ad quos ipsa Ierusalem prius ac templum. Domini pertinebat, ascendere uoluerunt. Nam cetere decem tribus iam olim fuerant sub rege Ieroboam a templo Domini et cultu pietatis alienate, atque ob meritum tante transgressionis a regibus Assyriorum captiuate, et  ultra Medorum montes transmigrate, neque unquam omnes perhibentur patriam remisse. Porro due tribus Iuda et Beniamin, que Hierosolymam et circumpositas Iude regiones tenebant, una cum sacerdotibus et Leuitis, ad quos ministerium templi pertinebat, quamuis et ipse peccata decem tribuum fuerint imitate, non tamen unquam habitationem urbis Hierusalem, et templi ceremonias deserebant. Unde et ultime sunt capte a Chaldeis, et prime, regnantibus Persis, domum redire permisse; et merito, quia de tribu Iuda ortus est Dominus noster, materque eius Maria etiam de tribu Leui erat consanguinitatis iure sociata. Unde Elizabeth, uxor Zacarie sacerdotis, cognata eius ab angelo nuncupatur . Tribus quoque Beniamin his sese  religiosa fide coniunxerat, maxime quod ipsa ciuitas Ierusalem in eius sorte fuerit, atque ideo collate illis misericordie meruit esse particeps. Pulchre autem dicitur: Quia principes patrum de prefatis tribubus surrexerint ut ascenderent ad edificandum templum Domini. Principum namque et patrum, id est, magistrorum est opere et doctrina predicatorum, ad edificandam mentem errantium, in studio boni operis exhortando, increpando, corrigendo, certamen pii laboris assumere. Qui bene etiam surrexisse dicuntur, ut ascenderent in Ierusalem, quia quasi iacent animo debili atque inerti, qui uel sue uel fraterne salutis curam gerere detrectant. Surgunt uero audito regis edicto, imo suscitante spiritum  ipsorum Domino, ut ad edificandam domum Domini ascendunt, cum uerbis sanctarum Scripturarum admoniti, et gratia sui Conditoris accensi, ueternum negligentie prioris discutiunt; atque arrepto proposito instituti melioris, quotidianis bonorum operum profectibus, uelut quibusdam gradibus ascensionum, ad summa uirtutum, que sunt in eterne pacis uisione, tendere satagunt. In quibus uidelicet gradibus primi sunt, ut quisque propriam uitam a uitiis bene uiuendo compescat. Secundi, ut etiam proximos a suis erratibus siue negligentiis bene docendo conuertat. Supremi, ut post bona opera et doctrinam gaudia perpetue remunerationis exspectet. Quod autem eos qui ita ascenderunt ad edificandum domum Domini, uniuersi qui erant in circuitu, adiuuarunt  in argento et auro, substantia et pecoribus; superius breuiter, quomodo sit mystice accipiendum, disseruimus; predicatorum uidelicet inopiam, diuitum credentium debere copia sustentari. Quod etiam ita recte potest accipi; quia manus edificantium templum socii sui, qui edificare nequeunt, datis adiuuent pecuniis; cum uiri seculares predicatoribus sanctis liberos suos uel familiam Domino educandam committunt; ut quod per seipsos nequeunt, per eos qui perficere possunt, Domino munus sue deuotionis offerant. Dant autem uasa argentea, cum uiros eloquentia nitidos; dant aurea, cum naturali ingenio preclaros; dant iumenta, cum sensu tardiores, sed ad portandum iugum leue ac suaue onus Euangelii mansuetos; dant pecora, cum humiles  spiritu ac mites, qui de substantiis suis, quasi de lacte siue lanis, pauperibus gratis dare soleant; dant etiam substantiam et supellectilem uariam, cum multifariis bonorum operum floribus insignes uiros siue feminas parentes uel Domini sui sanctis doctoribus commendant, per quos Domino consecrentur, atque in edificium domus eius proficiant. Sunt enim plerique naturali dono casti, patientes, modesti, liberales, abstinentes, benigni, honores simul mundi ac delicias respuentes, amatores iustitie non minus quam sapientie, et forte sicut Cornelius, orationibus atque eleemosynis instantes; de qualibus dicit Apostolus: Quia legem non habentes, naturaliter ea que legis sunt faciunt . Hi cum sanctis predicatoribus in Christo renascendi, uel in fide amplius  confirmandi offeruntur, quasi suppellex uaria, que ad edificandum domum Domini deferatur, principibus patrum tribuitur.

Rex quoque Cyrus protulit uasa templi Domini, etc. Nabuchodonosor tulit uasa Domini de Ierusalem, cum quilibet immundus spiritus fidelium aliquos de Ecclesia rapiens, gaudio interne pacis priuat. Ponit autem ea in templo Dei sui, cum eos consortio iungit reproborum, qui sunt templum et ciuitas diaboli, capitis uidelicet omnium malorum et angelorum et hominum. Sed profert ea Cyrus rex, et annumerat principi Iuda referenda in Ierusalem, cum Dominus noster, qui est heres uniuersorum, eos quos ad salutem predestinauit eternam, de potestate Satane eruit, et Ecclesie sacerdotibus reconciliandos per penitentiam  offert; et bene annumerata esse dicit uasa principi Iuda; quia nouit Dominus numerum electorum suorum, neque aliqua perit ex ouibus eius confitentibus nomini eius magno et terribili; Iuda enim confessio interpretatur.

Et hic est numerus eorum: phiale auree triginta, etc. Diuersa uasorum species, diuersas fidelium personas siue operationes designat. Denique in Apocalypsi legimus, quia uiginti quatuor seniores habebant phialas aureas plenas odoramentorum ; et exponens Scriptura subdidit: Que sunt orationes sanctorum. Phiale ergo, que sunt uasa patula, lucida, simplicium corda designant, que nichil in se subdole cogitationis celare norunt, sed ea que  animo tenent, pura solent lingua proferre. Unde recte talibus aromata, hoc est orationes Deo acceptabiles inesse referuntur. At contra impura reproborum pectora spongiis, que cecis sunt tenebrose anfractibus, merito comparantur. Unde et Iudei Domino crucifixo spongiam aceto plenam obtulerunt ; ut tali ministerio figurarent, quia Conditori suo ad se in carne uenienti, de corde subdolo cogitationes et uerba acerba, ac procul a meracissimo patrum suorum sapore degenerantia offerant. Cultri uero, quibus utebantur ad incidendos ac diuidendos iuxta rationem congruam artus uictimarum, ut omnibus rite distinctis, pars in altari sacro igne consumeretur, pars in sacerdotum, pars in Leuitarum, pars in offerentium usum  cederet; illos nimirum in Ecclesia demonstrant, qui discretionis sunt gratia insignes, qui perfecte norunt discernere de sacrificio salutari, quod est Christus, que omnibus sint dicenda, que perfectioribus tantum, que humane cogitationis modum excedentia, Spiritus sancti sint igni tribuenda; item quia uictime Dei sint omnes qui ei fideli obsequio mancipantur. Cultri quibus artus uictimarum in frusta diuiduntur, scribe docti in regno celorum sunt typice intelligendi; qui merita sensusque auditorum suorum solerter examinantes, bene diiudicare norunt, quem in quo gradu ministerii ecclesiastici promouere debeant. Scyphi, que sunt uascula potandi, illos figuraliter exprimunt, qui feruentiore caritatis interne  solent flagrantia inebriari. Quod autem uasa quedam aurea, quedam argentea fuisse referuntur; aurea significant eos, qui maiore sapientie spiritualis splendore rutilant; argentea illos, qui dicendi uenustate nitidi, eloquentius ea que norunt exponere sciunt; quos ab inuicem distinguens Apostolus, ait: Alii datur per Spiritum sermo sapientie, alii sermo scientie secundum eumdem Spiritum . Quod autem numerus uasorum, et specialiter singulorum, et in summa generaliter omnium commemoratur, admonet nos, quia Dominus summam electorum suorum, non solum eorum qui in accepte fidei munditia perseuerant, uerum etiam eorum qui postquam deuiauere, resipiscendo ad fidem redeunt, in libro eterne memorie scriptam continet. In quorum  figuram apte subiungitur:

Uniuersa tulit Sasabasar, etc. Quia nimirum nullus de his qui ad uitam predestinati sunt, perire in perpetuum potest; sed omnes qui Domini sunt, quamuis tempore aliquo in Babylonem, id est, confusionem peccatorum, esse uideantur abducti, diuina prouisione per societatem iustorum quoque modo ad pacem reducuntur Ecclesie. Porro uasa que exercitus Chaldeorum capta Ierusalem fregisse, et fracta in Babyloniam transtulisse perhibetur, illorum typum exprimunt, qui ita uictore diabolo capiuntur, ut priusquam penitendo saluentur, ab humanis rebus ablati perennem rapiantur ad penam.



CAPUT II. Numerus eorum qui reuersi sunt in Iudeam ducibus Zorobabel et Iosue: simul et pecunie, quam principes patrum ad instaurandum templum obtulere summa describitur.


Hi sunt autem filii prouincie, qui ascenderunt de captiuitate, etc. Filios prouincie Iudee dicit, non Babylonie. Ad hanc enim pertinebant non tantummodo illi qui de ea in Babyloniam transmigrati, sed etiam qui ex illorum stirpe in Babylonia fuerant nati. Qui etsi in Babylone corporaliter orti sunt, animo tamen toto Iudeam et Ierosolymam suspirabant. Quorum figuram gerebat dux egregius ipsorum Zorobabel, qui nomine quidem ipse, quod sit ortus in Babylone demonstrat; sed intentione et actibus, quod sit ciuis Ierosolymitarum ostendit. Altero autem sensu filii sunt Ecclesie, filii patrie celestis,  non solum qui Ecclesie sacramentis iam sunt imbuti, uerum etiam illi qui etsi foris, hoc est inter impios tempore aliquanto oberrantes, diuina tamen electione ante secula preordinati ad uitam, diuine sunt gratie mysteriis suo tempore consecrandi. De quibus apte subditur:

Et reuersi sunt in Ierusalem et Iuda, etc. Cum enim liberati de potestate Satane hi qui a fide aberrauerunt, cum eis qui nuper fidem didicerant, in Ierusalem optate pacis, et in Iudam deuote confessionis siue laudationis redierint, mox suam quisque ciuitatem repetens ingreditur, id est, custodiam atque operationem uirtutum, quam ipsi diuina largitio secundum mensuram fidei largita est, deuotus exsequitur. Et bene cum dixisset generaliter reuersos  eos esse in Ierusalem et Iudam, continuo subiecit: Unusquisque in ciuitatem suam, quia nimirum sic in suis singuli ciuitatibus commorabantur, ut generaliter omnes ad Ierusalem et Iudam pertinerent. Designat ergo Ierusalem, uniuersalem sancte Ecclesie, que per orbem est, statum. Designant ciuitates ad eam pertinentes, singulas fidelium uirtutes, in quibus quasi presidio ciuitatum, a tentamentis atque incursibus malignorum spirituum muniuntur; possunt per ciuitates, in quibus commorabantur hi qui de captiuitate in Ierusalem et Iudam uenerant, etiam diuerse per orbem Christi Ecclesie, ex quibus omnibus una catholica perficitur, accipi. In quibus quicunque conuersantur, singuli se filios  catholice Ecclesie, quasi ciues Ierusalem profitentur. Utebantur autem ante alios ducibus Zorobabel et Iesu; quorum unus de regia, alter de sacerdotali prosapia genus duxisse, multis sacre historie locis ostenditur; qui ambo unam eamdemque Redemptoris nostri, ueri uidelicet regis, et summi sacerdotis personam designant. Ipse enim solus est, per quem uenire ad salutem debeamus. Unde ait: Nemo uenit ad Patrem, nisi per me . Qui singulos electorum, siue per seipsum occulta inspiratione, seu aperta eruditione per sanctos predicatores, de confusione uite presentis ad uisionem perpetue pacis, et confessionem diuine laudis, quasi ad Ierusalem et Iudam de Babylone colligit. Que nimirum uisio pacis, queque confessio gratiarum, ipso donante,  in presenti quidem inchoatur, sed in futuro perficitur.

Numerus uirorum populi Isrel, filii Phares duo, etc. Post catalogum ducum, consequenter numerus populi; post recensitam populi summam, dicati Dei gradus in ordine sequuntur. Populum autem Isrel, tribum Iuda et Beniamin dicit, et quicunque de aliis tribubus Assyriorum quondam euaserant manus; sed cum his a Babyloniis comprehensi, nichilominus in captiuitatem fuerant abducti. Denique notandum, quia in ipsa serie catalogi, magisque ubi idem catalogus in secunda parte libri, hoc es in uerbis Nehemie repetitur, quindecim ferme ciuitatum uocabula inseruntur, que, ni fallor, omnis non nisi in Iuda et Beniamin tribu inueniuntur. Unde uerisimile est, populum Isrel hoc loco de ipsis  maxime tribubus, una cum sacerdotibus et Leuitis, qui inter eos sortem habuerant, debere intelligi. Nathinnei autem, qui post sacerdotes, Leuitas, cantores, et ianitores in ordine describuntur, ipsi tunc fuere, qui nunc in Ecclesia subdiaconi uocantur, obedientes officiis Leuitarum, et oblationes in templo suscipientes a populis. Porro filii seruorum Salomonis dicebantur auctores templi, qui curam habebant ad sacra tecta reficienda, aut quecunque fuissent uexata, per eos denuo de sacra pecunia restaurarentur. Quod autem de uasis supra diximus, idem nunc de populo dicendum; quod ideo Scriptura tam uigilanter distinxerit, quot de quaque generatione captiuorum patriam soluti redierint; ut ex eo admoneamur, quanta certitudine Dominus summam  electorum suorum in libro uite conscribat, et uelut in albo celi consignet, quot animas quique fidelium, uel predicando, uel bonorum exempla operum monstrando ab errore conuerterint; pro quibus singulis certa mercede illos, qui conuerterant, remuneret.

Et hi qui ascendunt de Thelmela, etc. Hoc in loco etiam iuxta litteram, gratia Dei, qua et in ueteri Testamento gentiles ad salutem recipiebantur, ostenditur. Dum exposito catalogo eorum quos ueraciter ad populum Dei pertinere constabat, adiuncti sunt etiam aliqui ex eis, qui utrum ex Isrel an ex proselytis essent, ignorabatur, eorumque simul inter filios Isrel numerus exponitur. Qui etsi ob longam separationem patrum suorum a templo uel  populo Dei, quomodo ad eum pertinerent, indicare nequiuerant; tamen quia, data generali licentia, de captiuitate ascenderant, et cum eis qui certum ex Isrel semen duxerant, ad edificandum Deo templum properabant, recipiebantur ab illis ut socii. Gaudebant namque eos ob amorem communis fidei et religionis habere uelut fratres et notos, tametsi ob incertitudinem originis carnalis uidebantur eos minus cognitos habuisse. Porro in sensu spirituali, inter penitentes, qui liberati a captiuitate uitiorum, ad edificandam, uel in seipsis uel in aliis, domum Domini ascendunt. Sunt plerumque nonnulli grauioribus peccatis astricti, qui adeo ab omni actu pietatis et castitatis uidentur alienati, ut nichil prorsus bonitatis ac religionis, quam a doctoribus sanctis  acceperant, in eis remansisse uideatur. De quibus quid aliud dicendum, quam non posse eos indicare, utrum ex Isrel, id est, ex sancta Ecclesia fuerint generati credendo; quia nimirum tales peccando facti sunt, ac si in nullo unquam ad semen sanctum pertinuissent; qui tamen penitendo nonnunquam adeo corriguntur, ac meliorem conuertuntur ad uitam, ut numerus eorum inter ueros Isrelitas, in quibus dolus non est, merito conscribatur in celis .

Et de filiis sacerdotum, filii Thobia, etc. Eadem cautela filii transmigrationis erga sacerdotes agunt, qua et erga populum egisse referuntur. Curabant namque multum, ut sine confusione patesceret,  qui uere ad populum Isrel uel ad sacerdotale genus pertinerent; qui autem suspecti, aut certa proselytorum, hoc est aduenarum, essent stirpe procreati. Itaque sacerdotes suspectos ab altaris quidem officio, usquedum certius eorum origo claresceret, amouerunt; sed nichilominus in societate transmigrantium unanima secum pace seruabant. Iuxta sensum uero mysticum, querunt filii sacerdotum, de captiuitate Babylonica ascendentes, scripturam genealogie sue, et non inuenientes de sacerdotio eiiciuntur; cum ipsi altaris ministri tanta in scelera, tamue infanda dogmata decidunt, ut si penitendo ad salutem redeant anime, non tamen digni fieri possint, qui ad sacrum quem perdidere gradum promoueantur, ac docendi in Euangelio,  siue sacramenta conficiendi officium repetant. Hi etenim quamuis inter fideles uitam exspectant eternam, non tamen scripturam gradus sui, quem repetere nequeunt, inter perfectos sacerdotes inueniunt.

Omnis multitudo quasi unus, etc. Nota gratiam primitiue Ecclesie, in qua multitudinis credentium erat cor et anima una , etiam in hoc transmigrantium cetu reperiri: ita ut cum tantus esset exercitus, qui prope quinquaginta milium summam compleret, et hic diuersi gradus et conditionis existens, nichilominus omnis multitudo ob eamdem fidem et dilectionem, quasi unus esse uideretur homo, donante illo qui habitare facit unanimes in domo. Serui autem et ancille redeuntium de Babylone  Ierusalem, illorum in Ecclesia typum tenent, qui profectu quidem uite emendatioris uitia superare, ac uirtutum culmen ascendere satagunt; necdum tamen ipsi sibi ad prouidendam uiam uite regularis sufficiunt, sed eorum potius qui in Christo precesserunt opus habent adhuc industria cerceri, atque ad tramitem desiderate ueritatis dirigi. Sequitur:

Et in ipsis cantores atque cantatrices ducenti . Non solum in ordine Leuitarum cantores cum ianitoribus templi et Nathinneis, sed iidem quoque in ipso Dei populo iunctis sibi cantatricibus reperti, ad restauranda domus Dei edificia properant. Cantores autem iuxta litteram appellat  eos qui psalmos dulci modulamine resonabant; quod Leuitas in templo Dei inter sacrificia quotidiana facere solitos, uerba dierum testantur. Sed hoc ipsum eo tempore etiam plurimos de plebe suis quemque in locis fecisse credibile est. Iuxta uero mysticos sensus, cantores sunt in templo uel populo Dei, qui maiore animi dulcedine et celestia mandata ipsi custodiunt, et hec eadem suis auditoribus custodienda crebris exhortationibus commendant. Bene autem cantoribus etiam cantatrices iunguntur, propter sexum uidelicet femineum, in quo plurime reperiuntur persone, que non solum uiuendo, uerum etiam predicando, corda proximorum ad laudem sui Creatoris accendant, et quasi suauitate sancte uocis edificantium templum Domini  adiuuent laborem. Quorum omnium ministerio congruit et titulus et textus psalmi CXu. Est enim titulus, Quando domus Domini edificabatur post captiuitatem, canticum huic Dauid. Quod secundum litteram, restaurationem templi, de qua presens liber scribit, sonare uidetur. Sed anagogico, id est altiori sensu, edificationem insinuat sancte Ecclesie, que fit de animabus a captiuitate demoniaca saluatis, atque ad agnitionem sui Creatoris reuocatis; in qua uidelicet edificatione canticum laudis et confessionis, manu forti ac desiderabili, uidelicet Domino Iesu Christo, electus quisque debet resonare; ueraciter intelligens, quod absque gratia ipsius nichil possit boni facere. Cui uidelicet titulo congruit et psalmus: Cantate, inquit, Domino canticum nouum,  cantate Domino, omnis terra. Cantate Domino, et benedicite nomini eius, benenuntiate de die in diem salutare eius. Annuntiate inter gentes gloriam eius, in omnibus populis mirabilia eius , etc. Primo ergo iubemur in edificatione domus Domini, ipsi Domino cantare canticum nouum, id est, amorem eius et interno in corde retinere, et obseruantiam mandatorum eius foras ostendere; et hoc non pauci, sed omnis terra facere, per quam Ecclesia sancta dilatata est. Deinde salutare eius, uidelicet Christum euangelizare  precipimur: et hoc non paucis auditoribus, sed omnibus populis quibus Ecclesia constat toto orbe diffusa; non quia unus aliquis in omnibus possit gentibus euangelizare, sed omnes in omnibus  suo quisque tempore uel loco possumus, singulique uniuersis et debemus et possumus gaudium perpetue salutis optare, dicentes: Laudate Dominum, omnes gentes, et collaudate eum, omnes populi. Quoniam confirmata est super nos misericordia eius , etc.

Equi eorum sexcenti triginta sex, etc. Mulus ex asino et equa gignitur, mula ex equo et asina. Inter homines ergo qui de captiuitate ascenderunt, etiam animalia, quibus iter eorum adiuuabatur, pariter describuntur; eorumque, sicut et hominum numerus in libro prophetico designatur. Quia nimirum sunt multi in Ecclesia, uel sensu tardiores, uel etiam animo carnales, qui tamen cum magistris  spiritualibus submissa deuotione obtemperant atque ad portanda humiliter onera fraterne necessitatis, dorsum mentis supponunt, et ipsi cum ceteris electis de confusione diabolice captiuitatis erepti, ad superne ciuitatis menia tendunt. Quorum profecto numerus, sicut et perfectiorum, integer in memoria interni testis eterna conseruatur. Unde ex persona sancte uniuersalis Ecclesie Deo dicitur: Imperfectum meum uiderunt oculi tui, et in libro tuo omnes scribentur . Et in alio psalmo: Homines et iumenta saluos facies, Domine; quemadmodum multiplicasti misericordias tuas, Deus . At mox de perfectioribus: Filii autem hominum in protectione alarum tuarum sperabunt , etc.

Et de principibus patrum, cum ingrederentur templum  Domini, etc. Magne indicium deuotionis est, cum quis non debitas tantum oblationes, id est, Domini lege preceptas, sed insuper alia, quorum non preceptum, sed consilium accepit, donaria sua sponte diuine maiestatis obtutibus offert. Preceptum namque est: Non homicidium facies, non adulterabis, non facies furtum, non falsum testimonium dices; honora patrem et matrem, et diliges proximum tuum sicut teipsum . uoluntaria uero oblatio: Si uis perfectus esse, uade, uende que habes, et da pauperibus. Et quod Apostolus ait: De uirginibus autem preceptum Domini non habeo, consilium autem do . Et de seipso: Et Dominus ordinauit his qui Euangelium annuntiant, de Euangelio uiuere: ego autem nullo horum usus sum .  De quo et ad Thess.: Neque gratis panem manducauimus ab aliquo, sed in labore et fatigatione nocte et die operantes, ne quem uestrum grauaremus; non quasi non habuerimus potestatem, sed ut nosmetipsos formam daremus uobis ad imitandum nos . Recte ergo principes patrum donaria ad construendum domum Dei sponte obtulisse referuntur; quia quo amplius quique cum continentia interdictorum etiam a licitis abstinent, eo efficacius Ecclesiam Dei edificant; cum omnes qui exempla perfectionis eorum cognouerint, tanto magis in illicitis defluere ipsi formidant, quanto eos nec licitis per omnia uti considerant; sed potius dicere, Omnia mihi licent, sed non omnia expediunt . Bene autem dicitur, quia secundum uires suas dederint in impensas operis.  Hec est namque mensura humane perfectionis, iuxta uires quemque pro Domino laborare, ac statum sancte Ecclesie primo in sua recte conuersatione, deinde et in proximorum correctione firmare. Et recte hi qui taliter in populo Dei conuersantur, principes patrum uocantur; quia nimirum per sue perfectionem uite ac doctrine, etiam illis qui per studium pie sollicitudinis patres in Ecclesia uocari meruere, altius uiuendo et generalia legis mandata transcendendo principantur. Dederunt autem ultroneam oblationem, aurum, argentum, uestes sacerdotales. In auro sapientie claritatem, in argento nitorem eloquii, in uestibus sacerdotalibus opera iustitie, uulgi mores multum transcendentia, et  sacerdotalibus tantum ac Deo consecratis cordibus digna. Thesaurus enim desiderabilis requiescit in ore sapientis; et eloquia Domini, eloquia casta, argentum igne examinatum; et sacerdotes tui induantur iustitia . Aurum ergo et argentum, et uestes sacerdotales, principes patrum secundum uires suas in impensas offerunt operum templi, cum uiri sancti, quidquid sapientie, quidquid eloquentie, quidquid percipiunt actionis bone, totum hoc bene utendo in edificationem conferunt fidelium Christi. Certum autem pondus auri et argenti, certus uestium numerus sacerdotalium in sacra historia continetur, ut iuxta precedentem expositionem numeri uasorum, hominum, et animalium, meminerimus Dominum omnes cogitatus nostros, sermones, et actus  posse semper, ac digna mercede remunerare. Inter hec uero notandum est, quantum populo Dei iniuria captiuitatis ac longe seruitutis profuerit. Qui enim in paucissimo numero captiuati sunt, hoc est anime hominum, ut Ieremias scribit, quatuor millia sexcente, ceteris uel occisis uel timore hostium longe lateque dispersis, uel certe eorumdem hostium miseratione in patria relictis, nunc inter hostes multiplicati, ad quinquaginta ferme millia in patriam uiri redierunt. Qui nudati opibus, et equali omnis seruitio addicti transmigrati sunt, nunc non solum liberati, sed et auro et argento, uestibus, seruis, substantia, et iumentis locupletati reuertuntur. Et quia maxime ad rem pertinet, qui propter multitudinem deorum falsorum patriam perdiderant, ita ut eis increpante  propheta diceretur, Secundum numerum quippe ciuitatum tuarum erant dii tui, Iuda ; nunc eamdem patriam repetere, non tantum unius ueri Dei fide gaudentes, uerum etiam ipsam fidem una concordes et anime deuotione colentes, atque eius sese laudibus canendis, religiosa mente ac lingua subdentes; ita ut qui quondam ob diuersitatem religionis diuiso Isrel et Iuda nomine censebantur, nunc ob unitatem pietatis antiquo Isrel uocabulo omnes appellarentur. Cultum namque pietatis, quem in terra sancta prophetis reclamantibus, atque exempla iustitie demonstrantibus spreuerunt, hunc in terra aliena hostibus idololatrie seruientibus ad animum uocarunt. Quid ergo in his intuendum? quid  memorie commendandum? nisi quod eos, quos libertas et copia rerum omnium in patria negligentes reddidit, et celestium immemores mandatorum, ipsos seruitus peregre et inopia ad obsequium sui Creatoris ac Liberatoris adduxit. Familiaris namque res est, humanum cor opibus ac libertate dissolui, erumnis uero ac paupertate ad semetipsum recolligi. Quod ergo de uno populo semel factum est, hoc de omnibus post peccatum penitentibus quotidie solet actitari; dum hi qui per negligentiam in tentationes et laqueos inciderunt diaboli, per industriam penitentie diuinitus adiuti resurgunt; qui uirtutum opibus ab hoste antiquo nudati, de Ecclesie societate recesserunt, plerumque ad communionem illius maioribus quam antea perdiderunt uirtutibus exerciti  redeunt; quia nimirum quo se grauius errasse meminerunt, eo ardentius bonis insudare operibus satagunt.

Habitauerunt ergo sacerdotes et Leuite de populo, etc. Uniuersum Isrel dicit, non decem tribus solummodo, que quondam Isrel uocabantur, ad distinctionem duarum tribuum, que Iuda uocabantur; sed omnes generaliter qui ex captiuitate ascenderant, siue ex Iuda et Beniamin, seu de aliis tribubus originem ducentes. Nam decem tribubus in Assyrios transmigratis, et Samaritis in terra eorum substitutis, quicunque remanserant, dereliquerunt ac fregerunt omnia simulacra, et integro ex corde Domino seruire, atque in templum hostias suas offerre ceperunt; ut uerba dierum manifeste probant, ubi  scriptum est: Abstulit ergo Iosias cunctas abominationes de uniuersis regionibus filiorum Isrel, et fecit omnes qui residui erant in Isrel seruire Domino Deo suo, cunctis diebus eius non recesserunt a Domino Deo patrum suorum. Et paulo superius sub eodem rege, cum de instauranda domo Domini ageretur: Acceptaque, inquit, pecunia que illata fuerat in domum Domini, et quam congregauerant Leuite et ianitores de Manasse et Ephraim, et uniuersis reliquiis Isrel, ab omni quoque Iuda et Beniamin, et habitatoribus Ierusalem, tradiderunt in manibus eorum qui preerant operariis in domo Domini. Hi ergo qui residui cum tribu Iuda et Beniamin, quibus sociati fuerant, simul captiuati in Babyloniam, ac simul sunt in patriam remissi, suasque singuli ciuitates, quas uacuas  cum agris ac uillulis ingressi reperiunt. Non enim eas, cum ipsi in Babylonia seruirent, sicut nec duarum tribuum terras quisquam colonus intrarat, dicente Scriptura: Si quis euaserat gladium, ductus in Babylonem, seruiuit regi et filiis eius, donec imperaret rex Persarum, et compleretur sermo Domini ex ore Ieremie, et celebraret terra sabbata sua. Cunctis enim diebus desolationis egit sabbatum, usquedum complerentur LXX anni . Completo itaque hoc longissimo sabbato, recepit terra Iudea cum reliquis Isrel habitatores suos. Porro maior pars decem tribuum, que transmigrata erat ab Assyriis ultra Medorum montes, nunquam domum rediit; que nec si rediret, suas poterat ciuitates ingredi, quippe Samarite quas possidere. De quibus hodie Iudei multum  Iudaice et infideliter sibi promittunt, quod ueniente ac regnante Christo suo, hi etiam cum ceteris sue gentis hominibus sint in Iudeam reuersuri, atque in toto orbe regnaturi; non intelligentes dicta prophetarum, qui regnum et diuitias Ierusalem ciuitatis Dei, non uni genti Iudee carnaliter, sed omnibus in Christo gentibus spiritualiter, quod nunc per orbem agitur, promiserint. Hec de superficie littere paucis sint dicta. Spirituali autem sensu, sacerdotes, Leuite, cantores, ianitores et Nathinnei in urbibus suis, uniuersusque Isrel in ciuitatibus suis habitant, reuertentes de Babylone; cum et ministri altaris sancti, ac doctores, et ipsa Dei plebs in suis singuli gradibus Deo fideliter seruiunt; siue qui eodem gradu  aliquando uitiis sordidato uel perdito, per penitentiam correcti sunt; seu qui nuper de regno diaboli ad Ecclesiam uenientes, bonum sibi gradum bene ministrando acquisierunt. Suas etenim ciuitates introierunt Leuite, uel filii Isrel; non solum illi qui easdem ciuitates quondam captiuati amiserant, uerum etiam hi qui de captiuorum stirpe progeniti, ad ipsas se ciuitates ex paterna successione pertinere didicerunt. Sic et in sensu spirituali ciuitatem suam, de qua transmigratus est a Chaldeis, Leuita recipit, quando diaconus aliquis sancte Ecclesie uirtutem perfectionis, quam a diabolo seductus perdiderat, Domino donante, redintegrat. uerbi gratia, qui per ebriositatem, uel concupiscentiam, uel superbiam ad gradum quem acceperat, factus est indignus, et  denuo per continentiam, parcimoniam, humilitatem, et cetera uite correctioris insignia, ad eumdem dignior redit. Rursus Leuita in Babylone natus, ciuitatem suam in terram Iudeam ueniens ingreditur, quando quis regeneratus in Christo, reatum prime preuaricationis exuit, ac bene institutus in Ecclesia, semel acceptum diaconatus gradum, regulari moderamine custodit. Nam et ille sicut per gratiam sui Redemptoris, quasi de Chaldea seruitute liberatus est, ita etiam per exsecutionem bonorum operum, in quibus predecessores eiusdem gradus conuersati sunt, uelut ad menia proprie ciuitatis ascendit. Quicunque uero filiorum Isrel ita captiui abducti sunt, ut nunquam patriam reuersi, aliis potius suas ciuitates ac fundos possidendos relinquerent; illorum  utique designant erratus, qui sic peccando ab Ecclesia discedunt, ut nunquam penitendo resipiscant; sed aliis potius qui digni sunt, promissa sibi premia percipienda relinquunt; quorum uni, imo uniuersitati penitentiam suadens, dicit in Apocalypsi Dominus: Memor esto itaque unde excideris, et age penitentiam, et prima opera tua fac. Sin autem, uenio tibi, et mouebo candelabrum tuum de loco suo, nisi penitentiam egeris . Qui rursum alteri in fide perstanti, ne caderet, suggerens: Ecce, inquit, uenio cito; tene quod habes, ut nemo accipiat coronam tuam .



CAPUT III. Congregatur populus in Ierusalem mense septimo, et altari edificato faciunt Scenopegia, ceterasque exinde solemnitates Domini.


Iamque uenerat mensis septimus, et erant filii Isrel in ciuitatibus suis, etc. Septimus mensis, qui apud nos Octobris appellatur, totus erat pre ceteris mensibus legali obseruatione solemnis; in quo etiam dedicatio templi celebrata est. Congruebat ergo deuotioni fidelium, qui de captiuitate ascenderant, ut cum primo suas ciuitates singuli cum pecudibus, et pecunia quam attulerant, intrassent, atque in his mansiones sibi suisque congruas prouidissent, mox omnes pariter in Hierusalem confluerent, ibique altare ad offerenda Deo holocausta construerent; et hoc eo tempore anni, quo olim templum ipsum cum altari et omnibus uasis eius consecratum est, quo ad diem  consecrationis eiusdem annuatim uenire consueuerant. Altiore autem sensu, mensis septimus gratiam Spiritus sancti, que in Isaia propheta, et in Apocalypsi sancti Ioannis septiformis describitur, insinuat. In quo uidelicet mense post captiuitatem de ciuitatibus nostris in Ierusalem conuenimus, cum post ablutas sordes, erroresque uitiorum, post inchoata presidia operum bonorum, maiore eiusdem Spiritus gratia illuminamur, sicque in amore superne pacis, que in uera unitate continetur, accendimur: Ierusalem quippe uisio pacis dicitur. Et bene dicitur, quod omnis Isrel quasi uir unus septimo mense in Ierusalem congregatus sit; hoc etenim quotidie in spirituali Isrel agitur, cum per gratiam sancti Spiritus omnes per orbem electi, una eademque fide  Deum colunt, una et non dispari dilectione ad gaudia perpetue pacis et fidelitatis anhelant; atque hec in quantum ualent, etiam in presenti alterutrum sese diligendo ac sufferendo imitantur. Bene autem subditur:

Et surrexit Iosue filius Iosedech, etc. Utebatur enim ad opus diuini cultus magistris Iosue et Zorobabel, qui ambo, ut supra diximus, unam eamdemque Domini et Saluatoris nostri figuram complent. Iosue uidelicet propter sacerdotium, Zorobabel propter regnum; quia ille de sacerdotali, hic de regia stirpe descendit. Dominus autem noster uerus est rex Isrel, id est, omnium Dominum uidentium; uerus et pontifex secundum ordinem Melchisedech. Pontifex scilicet, quia nos per hostiam corporis sui  lauat a peccatis nostris, qui etiam post passionem et ascensionem suam ad dexteram Patris interpellat pro nobis . Rex, quia et in presenti ad bellum nos spirituale accingit, atque ut uincamus, adiuuat, et uincentibus in futuro regnum perenne tribuit. Non solum autem Iosue ac Zorobabel, sed et fratres eorum cum eis in edificationem plebi prefuerunt; illi nimirum fratres, de quibus idem rex et sacerdos noster, post gloriam sue resurrectionis mulieribus se querentibus apparens ait: Ite nuntiate fratribus meis . Qui uidelicet fratres, id est, altiores quique in Ecclesia, et suo Redemptori familiarius adherentes, domum eius cum illo edificant, cum corda fidelium uerbis et exemplis suis, ipso auxiliante, confirmant. Et  bene fratres Iosue sacerdotes appellat. Cuncte namque Ecclesie dicit apostolus Petrus: uos autem genus electum, regale sacerdotium . De cuncta item Ecclesia, dicit in Apocalypsi Ioannes: Beatus et sanctus qui habet partem in resurrectione prima: in his secunda mors non habet potestatem, sed erunt sacerdotes Dei et Christi . Cum enim electi quique membra sint summi sacerdotis, qui cum exhibent membra sua hostiam uiuentem, cum spiritum suum contritum Deo sacrificium reddunt, recte et ipsi cum merito fraternitatis et sacerdotii nomine censentur. Magna autem prouisione religionis, filii transmigrationis primo omnium altare Dei edificauerunt, ut quia templum Dei necdum erat fundatum,  haberent tamen ubi holocaustomata et hostias offerendo, deuotionem mentis sue ostenderent. Quod et nos hodie spiritualiter facimus in Ecclesia, cum ante omnia in corde nostro fidem dominice incarnationis et passionis collocamus, cum hanc nostris auditoribus ante alia suscipiendam, atque intimo corde radicandam tradimus, iuxta illud Apostoli, quod rudibus in Christo adhuc Corinthiis loquitur, dicens: Non enim iudicaui me scire aliquid inter uos, nisi Christum Iesum, et hunc crucifixum . In quo uidelicet altari holocaustomata nostra, hoc est cogitationes et opera perfecta, offerre debemus; quia nimirum ita solummodo uota actionum nostrarum Deo Patri possunt esse placabilia, si sacramentis nostri Redemptoris participemus, si uirtute Spiritus ipsius quasi  igne sacrosancti altaris incendimur; holocaustum namque totum incensum dicitur, quo nomine illa sacrificia uel hostias uocabant, ex quibus nil in humanos usus cedere, sed totum Deo dari, et sacro igne consumi preceptum erat. Quibus mystice illorum uita fidelium exprimebatur, qui nichil proprium querentes, omne quod uiuunt, in famulatum interni arbitri impendunt. Qui non solum uoluptates anime siue corporis sui pro Domino calcare, sed et ipsam animam pro illo ponere gaudent, qui possunt dicere cum apostolis: Ecce nos reliquimus omnia, et secuti sumus te; quid ergo erit nobis ? De quibus et ipse respondens: Et omnis, inquit, qui reliquerit domum, uel fratres, aut sorores, aut patrem, aut matrem, aut uxorem, aut filios, aut agros, propter nomen meum,  centuplum accipiet, et uitam eternam possidebit. Hoc autem holocaustum uite continentioris et sacratioris in altari Dei Isrel offerendum est, quia non nisi per fidem Redemptoris nostri, bona nostra opera, ut diximus, Deo Patri esse possunt accepta. Nam Diogenes, et similes eius stulte philosophie sequaces, cum propria reliquissent, et nudam in seculo ac pauperem uitam gererent, Dominum non sequebantur. Holocaustum quidem facere uidebantur, sed hoc in altari Dei Isrel non fecerunt; quoniam a suis quidem se uoluptatibus alienos reddiderunt, sed Christum Iesum apud Patrem aduocatum habere nescierunt. De quo altari bene subditur:

Collocauerunt autem altare super bases suas, etc. Bases quippe altaria sunt corda electorum, ad suscipienda  dominice fidei sacramenta, preceptis magistrorum precedentium, quasi fabrorum ferramentis preparata. Et bene unum altare, sed plures sunt que hoc portent bases; quia unus Dominus, una fides, unum baptisma, unus Deus , sed multa sunt corda fidelium, que una ueritatis regula instituta, quasi equalem collecta in sinum, communi deuotione celestium onus portant sacramentorum. Alioquin quisque minus instructis, et necdum uitia pristina deserere curantibus, fidei sacramenta committit, quasi altare Domini in terram sine basibus ponit, quia terrenis adhuc mentibus que sunt celestia tradit. Congruit autem huic loco quod in Euangelio Dominus ait: Neque accendunt  lucernam, et ponunt eam sub modio, sed super candelabrum, ut luceat omnibus qui in domo sunt . Sicut altare Dominus recte uocatur, quia nos ab iniquitatibus nostris emundat, quia uota orationum nostrarum suscipiens Patri commendat; sic etiam lucerna potest non inconuenienter appellari, quia in testa assumpte humanitatis lumen imposuit eterne diuinitatis. Supponuntur autem bases altari, supponitur lucerne candelabrum, cum fideles quique sua corda siue corpora ad exercendum operando quod credunt, humili intentione submittunt. Bene autem, cum diceretur collocasse eos altare super bases suas, adiunctum est, deterrentibus eos per circuitum populis terrarum; quia cum inceptis fidelium Deo deuotis, mox aderit contradictio nefandorum  uel spirituum uel hominum, qui opus bonum ne perficiatur, impedire contendunt. Unde bene tales populi terrarum uocantur, ad distinctionem eorum uidelicet qui dicunt: Nostra autem conuersatio in celis est . Sed quamuis populi terrarum deterreant, necesse est ciues superne ciuitatis ceptis uirtutum operibus insistant. Nam sequitur: Et obtulerunt super illud holocaustum Domino mane et uespere. Offerimus namque holocaustum Domino super altare ipsius, cum stabilita in corde nostro fidei eius integra deuotione, bonis actibus operam damus. Et hoc mane ac uespere facimus, cum nos pro certo meminerimus, et initia salutifere intentionis ab illo accepisse, et non nisi per auxilium gratie eius, ea que inchoauimus bona posse perficere, ideoque illi  uota gratiarum in omnibus, cum ardente desiderio pie conuersationis referimus. Item mane holocaustum facimus, cum pro lumine accepto spiritualis scientie, Conditori nostro uicem bene uiuendi rependimus. uespere holocaustum facimus, cum pro requie sempiterna, quam nos in illo post bona opera accepturos speramus, incessabili studio flagramus. Potest et iuxta litteram recte accipi, mane nos et uespere holocaustum Domino offerre, cum ita diuine maiestatis obtutibus placere omni tempore curamus, ut diluculo surgentes, non prius ad agenda humane fragilitatis necessaria procedamus, quam igne diuine caritatis inflammati, deuotis nos orationibus Domino commendemus, iuxta eum qui dixit: Et mane  oratio mea preueniet te. Similiter completis diei operibus, non ante demus somnum oculis nostris, aut palpebris nostris dormitationem, quam locum Domino in nobis solertiore orationum instantia consecremus, iuxta hoc quod idem dicit propheta: Dirigatur oratio mea sicut incensum in conspectu tuo, eleuatio manuum mearum sacrificium uespertinum .

Feceruntque solemnitatem tabernaculorum, etc. Solemnitas tabernaculorum, que in Euangelio Grece Scenopegia, id est, fixio tabernaculorum nuncupatur, festiuitas erat septem dierum, incipiens a quinto decimo die mensis septimi, in quibus precepit Dominus omnem populum facere sibi tabernacula de frondibus ac ramis ligni pulcherrimi, et egredientes de domibus suis, manere in iisdem tabernaculis septem  diebus, quotidie decreta diuine legis scrutantes, et holocausta Domino offerentes in igne. Hoc autem totum facere sunt iussi in memoriam temporis, quo egressi quondam de Aegypto, in tabernaculis morabantur in solitudine, predicante legem Moyse, et crebrius in diuina sibi apparente presentia, exspectans longo tempore, quando terram repromissionis intrare liceret, ne unquam eis tanti gratia beneficii mente excideret. uenientes ergo qui de Babylone ascenderant in Ierusalem, cum essent magna deuotione ad facienda omnia Domini mandata accensi, hanc solemnitatem quinto decimo die septimi mensis collecti celebrare curabant, diebus singulis eiusdem septimane ea que erant lege precepta gerentes. Que nos omnia pari deuotione spiritualiter agere  conuenit. Egressi enim sumus et nos per sanguinem agni de Aegyptia seruitute, ut ueniremus ad terram repromissionis, cum in sacramenta dominice passionis baptizati, iugum graue preuaricationis abiecimus, quatenus in libertatem glorie filiorum Dei adoptati, heredes regni celestis esse possimus. Manebamus namque in tabernaculis et tentoriis, per desertum longo tempore iter agentes, donec ueniremus ad patriam, cum in baptismo renuntiantes non solum Satane quasi regi Aegypti, id est, tenebrarum, sed et omnibus pompis atque operibus huius seculi, uelut peregrinos nos in hoc mundo ac uiatores, alterius autem uite, quam a Domino speraremus, ciues esse promisimus. Cuius in memoriam spei et promissionis, septimo mense debemus in tabernaculis  manere, hoc est illustrante nos gratia Spiritus sancti, que septiformis describitur, tota mente hunc mundum uelut extraneum urgentemque deserere, ac fixa intentione ad immarcescibilia paradisi gaudia properare; et hoc nos septem diebus, hoc est toto tempore uite presentis, que totidem diebus circumagitur, indesinenter facere oportet, singulisque diebus huius hebdomadis holocaustum facere debemus et opus diei in die suo; holocaustum uidelicet, hoc est oblationem totam incensam, in his que ad diuinum seruitium proprie pertinent, ut sunt orationes et ieiunia. Opus uero diei in die suo, in illis que ad obsequium fraterne dilectionis attinent; ut est esurienti panem, potum sitienti, algenti uestem, hospitium peregrino, infirmo uisitationem, sepulturam  mortuo, erranti doctrinam, dolenti solatium ministrare. Et bene cum diceret eos holocaustum diebus singulis secundum preceptum legis, et opus diei in die suo facere, interposuit, Per ordinem; quia nimirum quidquid in obsequiis siue diuini seu fraterni amoris inordinate geritur, meritum sue perfectionis amittit. Honor enim regis iudicium diligit ; nam quecunque in honorem summi regis deuote agimus, certe necesse est discretione iudicii, quando uel quantum sint agenda distinguamus; ne si rectum opus nostrum minus ordinate agimus, normam eius rectitudinis deprauemus. Hec nobis solemnia tabernaculorum, hoc est Scenopegie mystice celebranda, Paulus insinuabat, cum inter  predicandum scenofactorie arti uacabat . Faciebat enim scenomata, id est, tabernacula, ut et seipsum incolam esse mundi, ac peregrinum doceret, et eos quos erudiebat, peregrinandum in hac uita, in futuro autem patriam exspectandam sperandamque institueret. Tabernaculis namque peregrinantes uel iter agentes uti solemus; quod in hac uita sanctos agere testatur idem Apostolus, cum ait: Dum sumus in hoc corpore, peregrinamur a Domino . Et ad Hebreos: Non enim habemus hic manentem ciuitatem, sed futuram inquirimus . Quoniam uero uoluit ut hi qui mentem perfecte a mundo alienant, ac se ciues eius que sursum est patrie fideliter confitentur, mox uniuersis in se uirtutibus introitum pandant, recte subiungitur:

 Et post hec holocaustum iuge, etc. Holocaustum iuge dicit, quod mane offerebatur et uespere. Kalendas autem uocat initia mensium, id est, ortum lune nascentis; a quo semper Hebrei menses incipiebant, ut pote nullos menses, exceptis lunaribus, habentes. Unde pro Kalendis Greci melius neomenias, hoc est nouilunia, nuncupant. Si autem mense, propter dies triginta, quibus implentur, plenitudinem designant operum lucis, quando in fide sancte Trinitatis decalogi precepta perficimus; quid exordia mensium in quibus luna, ut denuo nobis lucere queat, nuper a sole dicitur accendi, nisi initia designat uniuscuiusque bone operationis, que donante gratia Conditoris nostri, quasi Solis iustitie presentia percipimus? Ob cuius significantiam diuine illustrationis,  sine qua nichil boni uel inchoare uel perficere ualemus, Dominus omnes Kalendas, hoc est, exordia mensium celebrari, et uictimarum ceremonias obseruari precepit. Unde est illud Psalmiste: Canite in initio mensis tuba, in die insigni solemnitatis uestre . Quod est aperte dicere: Gaudete, iusti, in Domino et uerbo doctrine proximis insonante; mox ut uos ad faciendum opus bonum ab illo esse respectos consideratis in luce insigni interne inspirationis; eius per quam uos a cupiditate mundi huius auocari, ac diuinis rebus altius uacare condecet. Bene ergo dicitur quod, peracta festiuitate tabernaculorum, filii transmigrationis faciebant holocaustum iuge, tam in Kalendis quam in uniuersis solemnitatibus Domini, que erant consecrate, et in  omnibus in quibus ultro offerebatur munus Deo. Quia postquam animus semel huic mundo perfecte abrenuntiauerit, oportet ut totum se obsequio diuine uoluntatis, quod holocaustum designare diximus, iugiter impendant; et hoc faciat tam inchoatione cuiusque bone actionis, quam in earum quas Dominus precepit deuota exsecutione uirtutum, nec non et in eis quibus pia mens exceptis generalibus mandatis sponte Domino famulari letatur. De qualibus ipse Dominus non precipiens, sed consilium tribuens: Si uis, inquit, perfectus esse, uade, uende que habes . Et cum de uxore non ducenda disputaret; non imperando sed suadendo ait: Qui potest capere, capiat . Sed et Paulus de his que in spontaneum munus Domino obtulerat,  gloriabatur dicens: Nunquid non habemus potestatem manducandi et bibendi? nunquid non habemus potestatem sororem mulierem circumducendi ? et cetera, eiusdem loci.

A primo die mensis septimi ceperunt holocaustum, etc. Sepius dictum est, septimum mensem, septiformem gratie spiritualis illustrationem designare. Unde bene nunc dicitur: Quoniam a primo die mensis septimi ceperunt offerre holocaustum Domino, quia nimirum ab ipso exordio diuine inspirationis, necesse est humana conscientia immutetur, ac neglectis infimis delectationibus, in ea que Domini sunt, sola cogitanda inardescat. A die primo mensis septimi, hoc est a prima illustratione  gratie celestis, offerebant holocausta uirtutum Domino, qui superueniente in igneis linguis Spiritu sancto, mox uelut ab eo quod fuerant immutati, nouis iam intimi amoris facibus ardere, et omnium linguis gentium magnalia Dei predicare ceperunt; atque adeo sunt hoc holocausto dediti, imo ipsi holocaustum factum, ut facilius occidi ab eis, qui contraria sapiebant, quam a sua intentione possent reuocari. Unde merito idem mensis septimus apud Hebreos nouus annus uocatur; suo nobis nomine indicans, quia per donum sanctus Spiritus fidelibus datur, ut mandatum nouum mutue dilectionis implere, et canticum nouum superne laudis in edificatione domus Domini ualeant resonare. De cuius uidelicet mensis obseruatione Dominus ita mystice precepit: Mense  septimo, prima die mensis erit uobis sabbatum memoriale, clangentibus tubis, et uocabitur sanctum; omne opus seruile non facietis in eo, et offeretis holocaustum Domino . Sabbatum quippe memoriale, id est, requies erit prima mensis huius die, cum mens accensa diuinitus, a temporalibus sese illecebris abstinuerit, et in contemplanda Dei uoluntate contenderit. Clangunt tubis sacerdotes, cum fideles eam quam ceperint flagrantiam interne suauitatis, etiam proximis predicare satagunt. Omne opus seruile non fit in tali sabbato, cum ab omni delectatione et contagio peccati, quantum in hac uita potest, mens se placendo Deo immunem seruauerit; seruile namque opus peccatum est. Quia qui facit  peccatum seruus est peccati . Atque ideo recte holocaustum Domino in eodem sabbato offertur, quia nimirum ille ueraciter a seruitio peccati liber redditur, cuius totum cor igne amoris incenditur. Notandum autem, iuxta litteram, quod septimo mense congregatus esse populus in Ierusalem, ibidemque congregatis omnibus Iosue et Zorababel cum fratribus suis altare edificasse, atque a primo die eiusdem mensis septimi holocaustem Domino obtulisse referuntur. Unde colligitur, hoc altare multum citato opere de lapidibus impolitis compositum, et non sicut olim de ligno fabrefactum, atque ereis esse laminis coopertum. Neque enim aliter, tametsi plurima fabricantium turba instante, potuit una eademque die, qua ceptum est perfici atque ad offerendum  in eo holocaustum preparari. Nam et in libro Machabeorum de lapidibus factum probatur, ubi ab ethnicis profanatum, et post annos sex a Iuda Machabeo renouandum fuisse memoratur . Et acceperunt, inquit, lapides integros secundum legem, et edificauerunt altare nouum secundum illud quod fuit prius. Notandum quoque, quod initium quinte etatis mundi, sicut et quatuor precedentium, oblatis Domino holocaustis consecratur. In prima namque etate beatus protomartyr Abel, primo omnium electorum, de primogenitis ouium suarum, et de adipibus earum, Deo holocausta obtulit, ingressumque seculi nascentis, et primo hostiis pecorum, et ad extremum proprio cruore dicauit. Secunde exortum etatis Ne, oblatis Deo  holocaustis de cunctis que arca continuerat animabus mundis consecrauit. Tertiam etatem Melchisedec sacerdos Dei summi, et Abraham patriarcha, hic pane et uino, ille proprio filio Deo oblato, sacratum, cuius ipsum quoque principium, id est, acceptum, cum uenisset in terram repromissionis, facto ibi altari, et inuocato eius nomine, consecrauit. Quartam etatem rex Dauid Domino consecrauit, edificato altari in area Areuna Iebusei, et oblatis Deo holocaustis, quibus iram eius, quam in populo numerando contraxerat, placaret . In quo loco et quondam Abraham filium obtulisse perhibetur; et deinde edificato a Salomone templo altare holocaustorum constat esse locatum. Quinte nunc etatis exordium Iosue filius Iosedech sacerdos magnus,  et Zorobabel filius Salathiel, edificato in eodem loco altari, et oblatis Deo holocaustis, mox ut discusso iugo longe captiuitatis, Hierosolymam rediere, dedicarunt; ac deinde holocausto iugi quotidie Dominum sibi placare curabant. Que cuncta in figuram precesserunt eius qui in sexta etate uenturus in carne, et hostia eiusdem sue carnis ac sanguinis totum orbem erat redempturus. Aedificato igitur altari, et oblatis Deo holocaustis, sequitur Scriptura dicens:

Porro templum Dei fundatum necdum erat. Fundatio templi Dei, illorum hoc in loco typice figuram tenet, qui nuper ad fidem conuersi, locum mansionemque Domino in suo corde et corpore preparant, dicente Apostolo: An nescitis quoniam membra uestra  templum sunt Spiritus sancti, qui in uobis est ? Et iterum: Per fidem habitare Christum in cordibus uestris . Qui ergo de captiuitate liberati Hierosolymam uenerant, edificare quidem templum disposuerunt, quod etiam postmodum opere patrarunt; sed primum edificato altari, seipsos quotidianis holocaustomatibus Domino commendabant, ut sic purgatiores ad edificandum templum mererentur accedere. Sic autem et in spirituali edificatione, sic omnimodo necesse est, ut quisquis alios docere decreuerit, prius seipsum doceat; qui proximus ad timorem uel amorem Dei instituere intendit, primo seipsum instantius Deo seruiendo dignum doctoris officio reddat, ne audiat ab Apostolo: Qui ergo doces  alium, teipsum non doces? qui predicas non furandum, furaris ? Unde et ipse de se Apostolus: Castigo, inquit, corpus meum, et seruituti subiicio: ne forte aliis predicans, ipse reprobus efficiar . Quapropter apte filii transmigrationis, non ullas alias uictimas, uel sacrificia, quam holocausta, hoc est totas incensas oblationes, Deo obtulisse reperiuntur: quia totum se, necesse est, bene uiuendo, et a licitis etiam continendo, suo Creatori mancipet, quisque male uiuens cupit ab illicitis actibus docendo compescere, ut et merito bone actionis supernum copiosius in predicando obtineat auxilium, et exemplo eiusdem boni operis suos auditores ad ea que docet efficacius sequenda prouocet. Potest etiam ita mystice interpretari, quod, edificato altari,  holocausta offerant Deo, sed necdum templum edificant hi qui nuper ad Dominum conuersi, mox fide eius agnita, tanto diligendo illum toto ex corde inardescunt, ut iam inter perfectos adnumerari ualeant, etiamsi necdum bona que cupiunt, operandi ac perficiendi tempus siue facultatem accipiant. Huiusmodi holocaustum beatus Abraham Domino, etsi nondum constructo templo, obtulit, cum perfectus iam fide exstitit et priusquam opera fidei exsequeretur, dicente Scriptura: Credidit Abraham Deo, et reputatum est illi ad iustitiam . Cum ergo fidei perfecte operis quoque boni plenitudinem addidit, offerens Isaac filium suum super altare, quasi etiam templo constructo, perfectiora Deo obtulit holocausta; quia nimirum singuli actus siue gressus  pie deuotionis, uelut ordines sunt lapidum politorum, quibus nostro in corde dilectam Deo domum habitationemque construimus. Quomodo autem filii transmigrationis post altare constructum, post oblata Deo holocausta, ad edificandum templum peruenerint, subsequenter ostenditur.

Dederunt autem pecunias latomis et cementariis, etc. Latomi sunt lapidum cesores. Unde scriptum est in libro Paralipomenon: Et precepit Dauid ut congregarentur omnes proselyti de terra Isrel, constituit ex his latomos ad cedendos lapides . Cementarii sunt, qui cementa ad conglutinandos lapides ex gypso uel calce faciunt. Unde alia translatio pro latomis et cementariis, cesores lapidum et fabros  habet. Notanda ergo pia populi solertia, quia in nullo suis opibus parcentes, ex his que sibi necessaria erant, et ex quibus ipsi uiuebant, uel materias ad edificationem templi emebant, uel operarios conducebant. Ioppe autem est ciuitas Palestine maritima, XL fere millibus passuum ab Hierosolymis distans. Porro Sidon et Tyrus urbes fuere Phenicis nobilissime, Libanum montem habentes in uicino. Unde illorum auxilia comparantes filii transmigrationis, rogauerunt sibi ligna cedrina de Libano cedi, et hec ratibus per mare in Ioppen usque deferri, unde rursum per terram possent Hierosolymam ad opus templi perferri, quod eodem ordine constat in prima templi constructione fuisse factitatum. Propter quod sibi Salomon regali potentia, ab amico rege  Hiram, absque nullo labore queque uoluit accipiebat. Hic autem exsules post multa annorum curricula patriam repedantes, quia potentiam regni non habuere, cuncta pretio que opus desideratum poscebat, obtinebant. Spirituali autem sensu latomi sunt in constructione domus Dei, qui corda proximorum docendo, uel increpando instituunt; quos dum firmo gradu inter participes eiusdem gratie consistere docent, quasi quadrando circumpositis lapidibus aptant. Quocunque enim uerteris quadratum, stabit. Et electorum mens dum inter uniuersa mundi, siue aduersa, seu prospera permanserit immota, quasi quadratam sibi inesse figuram uirtutis inuicte demonstrant. In qua significatione etiam arca Ne de lignis quadratis facta esse describitur . Nam eamdem Ecclesiam,  quam templum de lapide factum significat, etiam arca de lignis compacta figurauit. Eamdem et tabernaculum de tabulis et cortinis compositum demonstrauit . Cementarii uero sunt in domo Domini iidem sancti predicatores, qui dum eos quos bonis operibus instituunt copula caritatis ad inuicem nectunt, quasi quadratos politosque lapides, ne ordinem sue compositionis deserant, cementi infusione coniungunt, dicentes: Estote prudentes et uigilantes in orationibus, ante omnia mutuam in uobismetipsis caritatem habentes continuam . Et apostolus Paulus habenda nobis precipiens uiscera misericordie, benignitatem, humilitatem, modestiam, patientiam, et cetera huiusmodi, uelut lapides, uidelicet edificii celestis,  continuo subiecit: Super omnia autem hec, caritatem habete, quod est uinculum perfectionis . Sed et Sidonii Tyriique, qui cedebant ligna cedrina de Libano ad structuram templi, eosdem sanctos predicatores figurate denuntiant, qui homines quondam in gloria seculi huius sublimes ac nitidos, securi sermonis Dei de statu prisce conuersationis deiiciunt, ut salubriter prostratos, et uelut ab humore corruptiuo ingeniti sensus excoctos, ab omni uitiorum tortitudine corrigant, atque in ornatum siue munimentum sancte Ecclesie sublimiter erigant. De quo typice dicitur in psalmo qui inscribitur, In consummatione tabernaculi: uox Domini confringentis cedros . uox quippe Domini confringit cedros, ut consummetur tabernaculum, cum superna  inspiratione corda superborum humiliantur, ut, his quoque correctis, sancte Ecclesie numerus perficiatur. Unde bene Sidonii uenatores, Tyrii coangustiati interpretantur. uenatores quippe sunt sancti predicatores, cum uagos atque erraticos malorum sensus retibus fidei Christo subiiciendos capiunt, ipso dicente: uenite post me, et faciam uos fieri piscatores hominum . Iidem sunt et coangustiati, quia pressuram habent in mundo; tametsi confidentes, quia Dominus uicerit mundum . Latomi ergo et cementarii, lapides et cementum. preparantes; Sidonii et Tyrii, cedros de Libano ad opus templi deferentes, sanctos predicatores insinuant, qui mentes auditorum suorum ad societatem Ecclesie erudiendo  instituunt. Dant autem principes patrum, Iosue uidelicet et Zorobabel, ac fratres eorum, pecunias eisdem latomis et cementariis, quo eos promptiores ad operandum reddant, cum euangelizantibus uerbum, hi qui tempore, merito, eruditione precessere doctores, Christo auctore uel exempla uirtutum suarum proponunt, uel diuinorum apicum paginas largiuntur, quorum exhortationibus uel promissis confortati, minus in labore celesti lassescant. Dant et Sidoniis Tyriisque cibum, potum, et oleum, ut deferant ligna cedrina de Libano ad mare Ioppen, cum eisdem doctoribus, ut ad predicandum idonei esse ualeant, spiritualia carismata, in quibus maxima est caritas, emulanda commendant  uel certe cum Dominus noster, quem per Iosue simul  et Zorobabel designari docuimus, eisdem uerbi sui ministris spiritualia dona partitur; quibus intus illustrati, fortiores efficiantur ad debellandam predicando superborum iactantiam, ac sapientiam stultam. Neque opus habet doceri, quomodo cibus, potus, et oleum internam mentis nostre refectionem significet, qui bene dicit illud Psalmiste Domino canentis: Parasti in conspectu meo mensam aduersus eos qui tribulant me. Impinguasti in oleo caput meum, et poculum tuum inebrians quam preclarum est . Dantur ergo pecunie latomis et cementariis, datur lignorum cesoribus cibus, potus, et oleum, ut ad edificandum domum Domini materias prepararent, cum predicatoribus ueritatis diuinitus uirtutum copia confertur, quibus adiuti ad corrigenda prauorum  corda, ac perceptioni supernorum bonorum aptanda sufficiant. Deferunt uero ligna excisa in mare, non in illo demergenda, sed per illud Ioppen, que interpretatur pulchritudo, perferenda; cum iidem doctores auditoribus suis ad fidem uocatis, tentationes mundi sibi occursuras, sed fide superandas pronuntiant, ita ut primo siue uitiorum, seu prauorum hominum, feri sint fluctus tolerandi, et sic ad pulcherrima uirtutum menia portumque perueniendum. Possumus et ita intelligere, ligna ad edificium templi futura per mare ad Ioppen deferri, ut primum quidem abrenuntiemus diabolo, qui dictus est a propheta draco, rex omnium que sunt in aquis, hoc est impiorum; quorum conuersatio non  est in celis, sed in maris est perturbationibus seculi fluctuantis. Abrenuntiemus omnibus pompis atque operibus eius, ac deinde ad pulchritudinem perueniamus fidei, qua sanctam Trinitatem, unum et uerum Deum, qua dispensationem dominice incarnationis, qua unitatem sancte Ecclesie, remissionem peccatorum, carnis resurrectionem confitemur. Unde recte in hac ciuitate Petrus Thabitam, deuotam Deo feminam, a morte suscitauit ; quia nimirum in huius perfectione fidei, et generaliter omnis Ecclesia per baptisma a morte suscitatur peccatorum; et cum post baptisma denuo mortem peccati incurrimus, per eamdem necesse est fidem penitendo reuiuiscamus, ac per reconciliationem sacerdotum Ecclesie rursus fidelium cetu reddamur.



CAPUT Iu. Anno secundo aduentus eorum fundatur domus Domini, sed a populo terre ne perficiatur impeditur.


In anno autem secundo aduentus eorum, etc. Ad templum Dei eos uenisse dicit, non quia templum factum inuenerunt, quippe cum predictum sit illud, necdum fuisse fundatum; sed ad templum Dei dictum est, ad locum templum Dei, ad opus quod templum reedificare cupiebant. Fallunturque moderni Iudei, qui dicere solent nunquam parietes templi, sed tantummodo tectum a Chaldeis fuisse subuersum; cum manifeste scribat Esdras, filios transmigrationis templum a fundamentis fecisse. Cum autem supra dicatur, quod septimo mense uenerunt in Ierusalem; hic uero addatur, quod  anno secundo aduentus eorum, mense secundo, opus templi inchoauerint; patet profecto, quod in septem mensibus lapides, cementum, ligna, et cetera opera necessaria preparauerint; octauo autem incipiente mense operi optato iam instare ceperint. Sex enim erant menses anni primi, et septimus sequentis; quod in magno utique mysterio gestum quisque doctus facillime inueniet. Septem quippe ad sabbatum pertinent, in quo die Dominus uel condito mundo requieuit ab omnibus operibus suis, uel redempto per passionem suam mundo requieuit in sepulcro. Octo ad primam sabbati, in qua ipse resurrexit a mortuis. Septem ad spem nostri post mortem sabbatismi. Octo respiciunt ad gaudium nostre post resurrectionem perpetue beatitudinis. Quia ergo omnis electorum operatio,  qui sunt templum et domus Dei, per gratiam sancti Spiritus et incipit, et perficitur, omni respectu et intentione future quietis et immortalitatis peragitur; recte scrutatores templi a septimo mense oblatis Deo holocaustis, sumptus ad edificandum preparare incipiunt, atque in septem mensibus preparatis, octauo opus ipsum aggrediuntur. Neque alius omnino in preparatione tanti operis reperitur numerus, quam qui ille uel gratiam sancti Spiritus septiformem, qua adiuuamur operantes uel requiem animarum, aut resurrectionem corporum, quam bene sperantes operamus, figurate denuntiat. Quid autem tempus significet quadraginta et sex annorum, quibus edificatum est templum, ut etiam Euangelii scriptura testatur, suo loco exponitur. Magna autem  totius populi illius deuotio, et nobis quoque solerter imitanda ostenditur, cum non solum maiores natu, Zorobabel uidelicet et Iosue, et reliqui sacerdotes ac Leuite, sed et omnes qui uenerant de captiuitate in Ierusalem a maiore usque ad minorem, statuerunt Leuitas, qui urgerent opus Domini. Gaudebant namque se de captiuitate Babylonica Hierosolymam fuisse reuersos; et quantum superbe ciuitatis idola ac flagitia que euaserant, horrebant, tantum sacrate Domino ciuitatis, ad quam peruenire meruerant, decorem uidere cupiebant. Quantum fana idolorum, quibus diutius interfuerant, abominabantur; tantum templum sui Conditoris, quod dirutum esse dolebant, et a quo diutius captiui exsulauerunt, ocius restaurari  uolebant. Eodem namque ordine etiam nunc non solum episcopi ac presbyteri, et plebem fidelium, domum uidelicet Dei, debent edificare docendo, et doctores illi qui opus uerbi sanctissimum diligenter impleant, consulendo preponere. Sed et ipse populus de captiuitate uitiorem, ad uisionem uere pacis uocatus, ministerium sibi uerbi necesse ab his qui dicere norunt, exigat. Qui uidelicet ministri sermonis, id est Leuite, a uiginti annis et supra constituti esse narrantur; quia nimirum tales sunt ad predicandum Dei uerbum populo preferendi, qui decalogum legis non solum exsecutione operis in exemplum suis auditoribus ostendant, sed et puritate atque integritate cordis in conspectu sui Conditoris intemeratum custodiant. Nec dubitandum est ibi statum Ecclesie  prosperum sumere profectum, ubi et presules suum gradum rite custodientes, populo magistros ueritatis, a quibus erudiatur, regulariter ordinant, et ipse populus datos sibi magistros, ne a dicendo cessent, diligenter audiendo, ac dictis eorum obtemperando compellunt. Sed heu, proh dolor! iuuat nostrorum socordiam temporum, maioresque simul et minores ledit, hos a predicando uerbum, illos ab audiendo, utrosque a faciendo prepediens, quod minus sollicite pensemus, uel quanta acerbitas demonice captiuitatis, de qua eruti sumus; uel quanta sit solemnitas, ad quam uocati sumus, superne Ierusalem matris omnium nostrum, cuius in presenti Ecclesia iam pignus accepimus. uerum intueamur eximia Patrum opera, quo amplius de nostre actionis pusillitate  confundamur. Sequitur:

Stetitque Iosue et filii eius, etc. Iosue hoc loco non filium Iosedec sacerdotem magnum dicit, sed unum de Leuitis, de quibus predictum erat, quod constituti fuerint a uiginti annis et supra ad urgendum opus Domini; de quibus fuit et Cedmiel, et filii Henadad, qui pariter iniuncto sibi eidem operi, cum filiis et fratribus suis curam adhibuisse narrantur; denique supra in catalogo populi Isrel, hi post sacerdotes, primi Leuitarum nominatim commemorantur. Leuite, inquit, filii Iosue, et Cedmiel filiorum Odeuie LXXIu . Unde ex utroque loco colligitur, principes eos et patriarchas fuisse Leuitarum temporis illius. Ubi bene filii Iuda in medio Leuitarum interponuntur, qui simul instaurando templo  Domini curam impenderint; et hi propter eumdem pietatis consensum quasi unus stetisse commemorantur. Hic namque est ille, de quo prediximus, nobis semper imitandus ordo uirtutis, ut Ecclesiam sanctam, et dicati Deo gradus omnes, et communis populi totius deuotio pro suo quisque modulo edificet. Notandumque, et crebrius rememorandum, quantum boni populo malum captiuitatis contulerit; de qua eruti tanta omnes intentione, quanta nunquam antea celestibus obsequiis operam dare probantur. Sed et hodie multis qui in pace Ecclesie negligenter uixerant, subito errasse, et in flagitia aliqua cecidisse profuit, dum post casum penitendo erecti, uigilantius Domino seruire ceperunt; et qui pigri ad desides  in innocentia stare uidebantur, per accidentem sibi ruinam admoniti sunt solertius erga sui custodiam contra omnes antiqui hostis insidias accingi; ita ut qui nec propriam uitam curando offenderant, postmodum etiam fraterne salutis cum sua erectione curam gerant. Omnis igitur populus reuertentium de Babylone in Ierusalem, curam templi restaurandi, sed maxime Leuite, et filii Iuda habuere, uidelicet propter sacerdotalem simul et regiam sancte Ecclesie dignitatem. Regalis enim precipue et sacerdotalis tribus templum edificant; quia omnes nimirum, qui corda fidelium uel docendo uel bene uiuendo instituunt, ad corpus eterni regis ac sacerdotis, hoc est Domini et Saluatoris nostri, pertinent. Unde et ipsi auctores operis de utraque tribu, iehsu uidelicet de  sacerdotali, Zorobabel uero de regia, originem duxere.

Fundato igitur a cementariis templo Domini, etc. Magna omnium personarum deuotio ostenditur, cum fundato templo Domini, et sacerdotes, et Leuite, et populus omnis, iuxta suum quique gradum misericordiam Domini laudabant. Sacerdotes quidem sanctis ornati uestibus, prout stante adhuc templo consueuerant, tubis personantes, et cor populi ad suauitatem superne laudis accendentes: Leuite autem in cymbalis bene sonantibus hymnos Domino concinentes; populus uero clamore communi affectum sui cordis in laudando Dominum ostendens. Laudabant autem Dominum Leuite per manus Dauid, siue in organis, que ipse fecit; siue psalmos, quos ipse instituit, concinentes, siue quia Dauid in collocatione  arce principem fecit ad confitendum Domino Asaph et fratres eius, ut uerba dierum testantur, de quo rursum dicitur: Quia filii eius sub manu ipsius erant, prophetantes iuxta regem . Merito et hoc in loco, cum filii Asaph laudarent et confiterentur Domino, per manus Dauid, hoc est iuxta dispositionem eius hoc fecisse intelligendi sunt. Iuxta mysticum uero sensum, fundato a cementariis templo Domini, stant sacerdotes in ornatu suo cum tubis, cum conuersis ab errore peccatoribus, et fundata in corde illorum fide ac dilectione Christi, congaudent omnes qui audiunt Ecclesiarum magistri; seque ipsos solertius operibus bonis ornantes, tubis doctrine salutaris insonant, quatenus et exemplo uirtutum, et hortamento sermonum adiuuent bona  cepta eorum qui uel nuper ipsi penitendo ad gratiam Christi conuenire, uel nuper alios ad gratiam Christi docendo conuertere. Stant et Leuite, ut laudent Deum in cymbalis, cum etiam secundi ordinis ministri ad informationem neophytarum piis actibus suo Conditori deseruiunt, et hoc in mutue dulcedine caritatis. Cymbala namque, que se inuicem tangunt ut resonent, aptissime opera caritatis exprimunt, quibus alterutrum se sancti ad laudem sui excitant auctoris. Laudant etiam illum per manum Dauid regis Isrel, cum ipsius Domini et Saluatoris ea que per carnem gessit opera diligenter considerare, et in quantum sufficiunt imitari satagunt.

 Plurimi etiam de sacerdotibus et Leuitis, etc. Qui uiderant templum prius fundatum, et hoc templum coram oculis suis, partim fletus, partim gaudii uoces emittebant. Gaudii quidem, quia templum Domini, quod destructum fuerat, iam restaurari cepisset. Fletus uero, quia dolebant, cernentes quantum paries ceptus illius temporis a magnificentissima quondam Salomonis potentia, qua prius templum fundatum est, distaret. Letabantur multum, quia soluti a captiuitate, templum reedificandi facultatem acceperant. Sed flebant uoce magna, quia prius templum ob sua scelera nouerant esse dirutum, cuius nec magnitudinem ipsi, nec decorem ullatenus equiparare ualebant Nam quia propheta dicebat: Magna erit gloria domus Domini istius nouissime, plus quam prime   quia maioris, non ad magnitudinem uel ornatum domus, sed ad rem ipsam pertinet; quia maioris miraculi, et euidentioris erat diuine uirtutis, quod pauce captiuorum reliquie inimicis etiam resistentibus tantum opus perficere ualuerunt, quam quod rex opulentissimus, nullum omnino habens aduersarium, imo potentissimum ac ditissimum Tyri regem habens adiutorem, hoc cum artificibus doctissimis, prout uoluit, fecit. Item maior erit gloria domus illius nouissime quam prime; quia in priore domo cultores ueteris Testamenti, legis et prophetarum scripta populis predicabant. In secunda autem Christus et apostoli gratiam Noui Testamenti, ac regni celestis euangelizabant introitum. Sed et in reedificatione templi spiritualis fletus et letitia  simul principibus nascitur. Gaudent namque doctores sancti in salute penitentium; lugent, quia unquam penitenda commiserint, et non semper in Auctoris sui uoluntate perstiterint. Exsultant ipsi de sua salute qui per penitentiam a morte anime surrexerunt; lugent se unquam peccando uitam anime perdidisse. Letantur et neophyti gratia sui Redemptoris se esse collectos; dolent se cum toto genere humano in primo parente perisse, et quasi corrupto ab hostibus templo Dei, statu uidelicet corporis et anime immortalis, in Babylonem, id est, confusionem presentis exsilii se fuisse transmigratos. uerum quia, crescentibus bonorum profectibus, crescit pariter inuidia malorum, neque unquam inter augmenta piorum deerunt  tentamenta prauorum, qui uel bonum ficte ostentando, uel aperte malum ingerendo, sanctos ledere conentur, recte subiungitur:

 Audierunt autem hostes Iude et Beniamin, etc. Nota est historia; quia hostes Iude et Beniamin Samaritas dicit, quos captiuitatis decem tribubus rex Assyriorum de diuersis gentium populis in ciuitates eorum et terras transtulit. Qui postmodum accepta Dei lege, et hanc ex parte seruabant, et nichilominus eisdem quibus antea simulacris seruiebant. Hi ergo, quia ueros Dei cultores abominabantur, polliciti sunt eis auxilium operis, ut in societatem recepti possent inferre dispendium. Facile autem cuiuis patet quia tales populi falsos fratres, hoc est hereticos et malos catholicos figuraliter exprimunt.  Qui hostes sunt Iude, hoc est confessionis et laudis, quam Ecclesia Domino in presenti per fidem rectam et opera fide digna offert. Hostes quoque Beniamin, hoc est filii dextere, dum eos qui se audiunt, a sorte segregant populi fidelis, qui ad dexteram Iudicis in futuro benedictionem est et regnum percepturus eternum. Tales ergo dicunt ad Zorobabel et principes patrum, Aedificemus uobiscum, quia ita ut uos querimus Deum uestrum, cum affectant heretici auctoritatem sibi predicandi eque inter catholicos tribui, promittentes se unam eamdemque cum eis recte fidei et operationis tenere ac diligere castitatem, quatenus accepta potestate docendi in medio boni seminis, a quo apostolus Paulus cognomen accepit, ut spermologos, id est, seminiuerbius  diceretur, zizania doctrine occulte interserant. Sic fecere quidam in Niceno concilio, qui recte fidei inter catholicos Patres non catholica mente subscripserunt; ut quo fidelibus familiarius essent admixti, eo recipiende perfidie Ariane liberius locum struerent. Sic Pelagius in concilio Palestino heresim suam, qua gratiam Dei acerrime impugnabat, confessione et scripto non ex animo anathematizauit, ne ipse a catholicis sacerdotibus anathematizatus, locum docendi in Ecclesia, ac suum errorem seminandi facultatem amitteret. Ecce inquiunt, nos immolauimus uictimas ex diebus Assorhaddan regis Assur, qui adduxit nos huc. Immolastis uictimas, sed immundas; quia non renuntiastis idolis. Que enim participatio iustitie cum iniquitate? aut que societas  lucis ad tenebras? que autem conuentio Christi ad Belial ? Intrastis namque terram filiorum Isrel, non a Iosue introducti, non Ierosolymorum imperio subditi, sed a rege perfido, ab hoste populi Dei, in terram eius adducti, non ut in hac Domino, sed eidem regi aduersario seruiatis. Sic etenim heretici, sic falsi catholici, cum pacem Ecclesie, uel uiuendo peruerse, uel etiam docendo impugnant, ab Ierosolymorum sunt regno prorsus extranei, et ad gentilium magis, quorum peccata non deserunt, sortem perditam pertinent; imo, ut apertius dicam, tales non Domino Iesu, sed diabolo duce, cuius figuram Assorhaddan rex Assur tenuit, sancte Ecclesie fines intreunt. Quo enim nisi diabolo instigante agitur, cum quis sacramenta Ecclesie percipit, non ut per  hec ipse Deo consecretur sanandus, sed ut consecratus Deo alios ex familiaritate corrumpat, acrius indamnandus? Sic fecit Simon ille Magus , qui baptismum in Ecclesia, non ob sue studium saluationis, sed ut res Ecclesie certius ex uicinitate dignosceret, accepit; quod exitu ipso perdocuit, cum Ecclesiam, que in persona ficti fratris nequit, in persona aperti hostis acerbissime turbauit. Sequitur:

Non est uobis, et nobis, ut edificemus domum Deo nostro, etc. Non est hereticorum edificare domum Domini, que est Ecclesia, a qua ipsi probantur esse alieni; sed eorum solummodo qui Christo uero regi ac sacerdoti adherentes, principes patrum uocari meruerunt, ob curam uidelicet piam, quam habent  erga eos qui Deum uidere desiderant, quod interpretatur Isrel.

Factum est igitur, ut populus terre impediret, etc. Recte populum terre dicit eos, qui operarios ueritatis turbabant, atque opus Ecclesie tentabant impedire. Populum autem Iuda, id est, confitentem, et glorificantem eum qui integra mente Domino Deo suo edificare, hoc est eius uoluntatem faciendam, gloriam querendam, omnium quos posset animos atque ora conuertere querebat. Quoties autem heretici non solum in ciuitatibus singulis, uerum et in prouinciis integris uel peruerse docendo, uel etiam hostiliter seuiendo, dogma uere confessionis impedierint, utinam nesciremus. Nam ut de magistro gentium sileamus, qui biennio uinctus in Cesarea ob persecutionem  Iudeorum , ab officio edificande domus Dei linguam compescuit; ecce sequentium hereticorum insidiis, beatus Athanasius pluribus annis patria profugus, Ambrosius in sua ciuitate obsessus, Hilarius in exsilium relegatus, Eusebius martyrium passus; plures in Africa episcopi linguis abscisis, a sua prouincia eiecti, alii atque alii diuersis penis uexati uel interempti, domum Dei, quam edificauerant, populis terre, hoc est hominibus sua querentibus, non que sunt Iesu Christi, profanandam demisere; donec tempore diuinitus prouiso, denuo sapientibus architectis reedificande post captiuitatem eiusdem domus copia suppeteret; id est, donec catholicis Patribus restaurande, post deprehensas ac superatas hereses, Ecclesie facultas daretur.

 Conduxerunt autem aduersum eos consiliatores, etc. Notanda distinctio uerborum; quia consiliarios quidem, dicit, dato pretio conduxerunt aduersum instauratores templi, ut destrueretur consilium eorum; non tamen destructum dicit consilium eorum esse, aut quod opere cessarent, priusquam scripta ad Artaxerxen epistola accusationis, ipso iubente prohibuerunt eos, ut Scriptura dicit, In brachio et robore. Ibi enim sequitur: Tunc intermissum est opus domus Dei in Hierusalem, et non fiebat usque ad annum secundum Darii regis Persarum . Unde colligitur, quia toto quidem tempore Cyri operi cepto, quamuis segnius iusto, instabant; illo autem mortuo, non consiliis prauis impediti, sed aperta sunt impugnatione ab operando repulsi. Non enim audebant hostes,  uiuente adhuc Cyro, qui opus illud iusserat fieri, aperte obluctando, quamuis occulte suggerendo uel consiliando, edictis illius contraire. In promptu est autem allegoricus sensus: quia Ecclesiam heretici, prout temporis opportunitas artiserit, nunc consiliis malignorum dogmatum, nunc acerbiore gladiorum pugna insequuntur, et aliquando etiam suffragio gentilium principum eam uexare non metuunt. Impediunt enim manus populi Iude, cum Ecclesiam in membris suis infirmioribus ab operibus pie professionis retardant. Destruere nituntur consilium operandi, cum etiam animos eorum ab intentione ipsa bone actionis reuocare satagunt. Accusant eos ad reges, cum principum quoque terrenorum contra  Ecclesiam presidia conquirunt. Quod quantum noceat fidei, tempore Ariane perfidie luce clarius innotuit.



CAPUT u. Samarite scribunt epistolas accusationis regibus Persarum, et edicto regalium litterarum prohibent opus templi.

In anno autem regni Assueri . . . . scripserunt accusationem, etc. Artaxerxen hunc, qui epistolam accusationis a Samaritis suscipiens, uetuit Hierusalem ac templum construi, Iosephus  putat esse Cambysen filium Cyri, qui post patrem triginta annis imperio functum ipse octo annis regnauit; et post eum Magi, uno anno regnantes, Darium filium Hystaspis regni habuere successorem.  Cuius secundo anno, templum quo edificari permisit, dixit per Zacariam prophetam angelus, pro populo interueniens: Domine exercituum, usquequo tu non misereberis Hierusalem et urbium Iuda, quibus iratus es? Iste septuagesimus annus est . Assuerus autem, cui pariter epistola accusationis missa dicitur, ideo fortasse an aliquid rescripserit, aut responderit, tacetur, quia uel eodem quo regnare cepit anno decedens, Artaxerxi potius apicem regnandi, et hec curandi reliquit; uel contemporaneus quidem erat Artaxerxi, sed quasi minoris potentie illum magis hec tractare ac decernere permisit.

Hoc est exemplar epistole, etc. Artaxerxes, cui suadetur, et qui suasus precepit ne Hierusalem edificaretur, figuram tenet uel alicuius gentilium  principum, Ecclesie utique inimici et persecutoris; uel ipsius antiqui hostis omnium bonorum, aduersariique Iudeis qui accusabant apud regem uiros ecclesiasticos: Samaritani, qui accusabant, hereticos, ut semper, designant. Unde congrua sibi uoce Hierusalem ciuitatem rebellem ac pessimam nuncupant. Talem namque heretici catholicam, quam impugnant, unitatem iudicant. Re autem uera rebellis est, et muros parietesque recte fidei lapidibus testimoniorum celestium aduersus tela impugnantium errorum componit, de quibus Esaias dicit: Et occupabit salus muros nostros, et portas tuas laudatio . Sed non est pessima dicenda, nisi ab illis solummodo, qui ab optima sunt sententia prorsus auersi. Inter que notandum quod ex eo tempore  populus Dei Iudeorum cepit nomine censeri, eo quod ex tribu Iuda maxime fuerint hi qui primo de captiuitate ascendentes, Hierosolyme urbis menia, et opus templi restaurarunt, euacuatamque habitatore prouinciam, denuo superatis hostibus, qui proxima tenebant loca, possederunt.

Nunc igitur notum sit regi, etc. Deo gratia, quia uerum de ciuitate Domini, que est Ecclesia, hostes ipsius ciuitatis confitentur; quia si edificata post captiuitatem fuerit, et muri illius ciuitatis de lapidibus uiuis, hoc est animabus sanctis, contra mundi huius superbiam erecti, tributum nefande seruitutis ciues illius, hoc est electorum populi, ultra malignis spiritibus peccando non dabunt. Quinimo principibus  potestatis eris huius, edificatio pietatis nocebit, dum quotidie per lauacrum regenerationis regno diaboli auferuntur plures ex his, qui in seruitium regni illius ob reatum prime transgressionis fuerant generati; qui agente gratia Dei per Iesum Christum Dominum nostrum, amplius hosti indebitum, sed suo Conditori iam iustum uectigal debite seruitutis tribuunt, annuosque redditus primitiarum ac decimarum suarum, que per inchoationem ac perfectionem bonorum operum fiunt, illi a quo acceperunt largitori donorum, et bene uiuendo, et gratias agendo referunt.

Nos ergo memores salis quod in palatio comedimus. etc. Sal in palatio comedunt Samaritani, cum heretici sapore mundane philosophie, cum suauitate  rhetorice, cum uersutia dialectice artis instituunt. Qui etiam lesiones regis perfici uidere nefas ducunt, cum sufferre nequeunt, si qui regnum diaboli pia fide uel actione impugnare conantur, et timent bella concitari in Ecclesia, ne a propugnatoribus illius hereses et fallacie ipsorum una cum gentilium dogmatibus debellentur, duce nimirum illo qui ait: Non ueni pacem mittere, sed gladium . Et iterum: Ignem ueni mittere in terram; et quid uolo, nisi ut ardeat ? Gladium uidelicet sui uerbi, quo aduersarios sternat; et ignem caritatis, quo suorum corda accendens, omnia contrarie secte arma et scuta comburat.

Nuntiamus nos regi, quoniam si ciuitas illa edificata fuerit, etc. Fluuium dicit Euphratem, intra quem  Syria est. Qui merito riuum sancti baptismatis insinuat, uel quia unus de quatuor fluminibus est, que de uno paradisi fonte orientia totum orbem irrigant; in figuram nimirum quatuor euangelistarum, qui ab uno fonte uite, id est, Domino Saluatore inspirati, consona uoce gentibus cunctis lauacrum salutis predicant; uel quia Euphrates frugifer interpretatur; quod uocabulum aptissime congruit illi sacramento, quo orbis ablutus et sanctificatus, fructum animarum tricenum, sexagenum, et centenum Deo gignere consueuit. Querit ergo rex Persarum, qui interpretantur tentantes, possessionem trans fluuium, cum antiquus hostis, excitatis tentationum incursibus, Ecclesie fines irrumpere, et eos etiam qui sacro sunt fonte redempti, sibi subiugare conatur.  Iuuant eum Samarite, cum impugnantes Ecclesiam heretici, pro regno diaboli militant, et quasi dolentes dicuntur: Quoniam si ciuitas illa edificata fuerit, et muri ipsius instaurati, per fidem utique rectam, et opera religiosa iustorum, ille  trans fluuium, id est, in cordibus eorum qui iam Deo renati sunt per baptismum, possessionem locumque habere non possit. Intelliguntur etiam hi qui fidem rectam non intelligunt, quod unam eamdemque mentem lux simul et tenebre, iniquitas et iustitia, Christus et Belial, possidere nequeunt.

uerbum misit rex ad Rehum Beelteem et Samsai scribam, etc. Patet littere sensus, patet et allegorie; quia rex profanus, antiquus uidelicet aduersarius, libentissime fauet uotis eorum qui Ecclesiam persequuntur, et eam edificari prohibent. Habitant autem hostes Hierosolymorum in Samaria, que interpretatur custos; non quia precepta fidei et ueritatis ulla ratione possint custodire, qui uisioni uere pacis obstinata mente probantur contraire, sed quia ipsi  custodiam penes se uirtutum manere iactant, quando aduersus menia pacis per heresim pugnant.

Itaque exemplum edicti Artaxerxis regis lectum est, etc. Patet autem ordo historie, quod hostes populi Dei primo opus sanctum persequendo impediebant, deinde consilium recte intentionis eorum consiliis nequam dissipare tentabant, nec adhuc tamen eos ex toto ab opere domus Domini retrahere ualebant, priusquam regali auxilio fulti, auctoritate illis publica obsisterent. Quorum notanda in accusando fraudulentia, quod eos qui domum Dei edificabant, ciuitatem contra regnum Persarum edificare querebantur; et precipiente rege ne ciuitas edificaretur, ipsi mox accepta regalium litterarum auctoritate,  ne templum edificaretur, noxia uirtute restiterunt; cum neque ipsi aliquid de constructione templi, sed tantummodo ciuitatis accusassent, neque rex aliud quam ciuitatem prohibuisset construi.



LIBER SECUNDUS.



CAPUT uI. Ad exhortationem Aggei et Zacarie prophetarum, Zorobabel et Iosue templum Dei edificant; et Thathannai, dux regionis trans flumen, quid de his fieri debeat a Dario requirit.


 Prophetauerunt autem Aggeus propheta, et Zacarias, etc. Hec in libris eorumdem prophetarum plenius scripta sunt; quibus uidelicet uerbis ipsi uel socordiam redarguerint eorum qui negligentiores erga opus templi exstiterant, uel promisso Dei auxilio eos ad operandum accenderint; qua item deuotione ad exhortationem illorum Zorobabel ad Iosue, seu populus omnis sese ad opus edificande domus Domini accinxerint. Et quidem Aggeus propheta ita incipit: In anno secundo Darii regis, in uno die mensis sexti, factum est uerbum Domini in manu Aggei prophete dicens: Dic ad Zorobabel filium Salathiel, et ad Iesum filium Iosedec sacerdotem magnum, dicens: Hec ait Dominus exercituum,  dicens: Populus iste dicit, Nondum uenit tempus domus Domini edificande. Et factum est uerbum Domini in manu Aggei prophete dicens: Nunquid tempus uobis est, ut habitetis in domibus laqueatis, et domus ista deserta  ? Et paulo post: Et suscitauit Dominus spiritum Zorobabel filii Salathiel ducis Iuda, et spiritum Iesu filii Iosedec sacerdotis magni, et spiritum reliquorum de omni populo; et ingressi sunt, et faciebant opus in domo Domini exercituum Dei sui, in die uicesima et quarta mensis, in sexto mense, in anno secundo Darii regis . Et in sequentibus, quod supra posuimus: Magna erit gloria domus istius nouissime plus quam prime, dicit Dominus exercituum . Item Zacarias ita incipit: In mense octauo, in anno secundo Darii, factum est uerbum Domini ad Zacariam, filium Barachie filium Addo, prophetam . Ex quo titulo clarius apparet, quomodo eumdem prophetam Ezras filium Addo nominet, uidelicet quod nepos illius fuerit. Ipse autem Addo propheta  fuisse nobilis intelligendus est, cuius Zacarias cum esset eximius in prophetis, iure filius diceretur. Inter que notandum, quanti spiritus isti prophete fuerint, ut aduersum tanti regis edictum et Samaritanos, gentesque cunctas per circuitum edificationem templi impedientes, iuberent templum exstrui. Zorobabel quoque et iehsu, et populus qui cum eis erat, non minoris fidei probantur exstitisse, ut prophetas magis audirent iubentes, quam prohibentis regis imperium. uerum quia sepius in hoc uolumine de Zorobabel et Iosue, siue Iesu , diximus, quomodo Dominum Saluatorem, regem ac sacerdotem summum et genere designarent et actione, commodum uidetur ipsa etiam nomina eorum, quomodo illum significent, exponere. Zorobabel  ergo dicitur hortus in Babylone, siue magister Babylonis; Salathiel petitio mea Deus; iehsu siue Iosue, saluator; Iosedec, Dominus iustus. Et quidem aperte, sicut et filius Nun Dominum Christum Iesum sonat. Unde uterque populum in terram repromissionis, ille de longo incolatu eremi, hic de longiore seruitio captiuitatis introduxit, in figuram ueri Iesu, qui electos suos ab omnibus malis eruens, ad promissa superni regni gaudia inducit, qui est filius Iosedec, id est, Domini iusti, de quo canitur in psalmo: Dominus iustus concidet ceruices peccatorum, confundantur et reuereantur omnes qui oderunt Sion . Zorobabel, quod hortus in Babylone uocatur, iuxta historiam ad ipsum respicit; quia ibi natus est, cum esset de stirpe Dauid, qui  est natus in Bethlehem. Iuxta uero allegoriam, ad Dominum pertinet; qui ut modum a confusione errorum erueret, in Babylone, id est, in confusione huius mundi ad tempus oriri et conuersari dignatus est. Qui etiam magister Babylonis uocatur, non quod ea que Babylonis, id est, huius mundi sunt doceat; sed quod eos quos Babyloniorum iugo pressos inuenit, ad gratiam libertatis erudiat, atque eruditos ad menia patrie celestis perducat. Cuius pater est Salathiel, id est, petitio mea Deus, qui ipse dicit in psalmo: Pete a me, et dabo tibi gentes hereditatem tuam . Sed et unusquisque fidelium Deum et Patrem Domini nostri Iesu Christi inuocans cum non aliud ab illo quam ipsum Deum querit, potest  recte Salathiel, id est, petitio mea Deus nominari, iuxta illud Psalmiste: Quid enim mihi restat in celo, et a te quid uolui super terram ? et cetera, usque dum ait: Mihi autem adherere Deo bonum est. Petitio ergo nostra Deus est, cum ipsum solum ab ipso querimus, ut eterna ipsius mereamur uisione perfrui.

In ipso tempore uenit ad eos Thathannai, etc. Patet littere sensus, quia confortati uerbis prophetarum optimates Iudeorum, non ualebant hostium insectationibus a sancto opere prepediri, a quo quiescentibus adhuc prophetis pre timore hostium cessauerant. Quod eodem nunc ordine in sancta Ecclesia geritur, dum hi qui malignorum uel hominum uel spirituum insidiis retardati, tepidiores erga  opus bonum aliquandiu permanserant, repente uerbis siue doctorum fidelium seu diuinarum Scripturarum correcti, in tantum bonis studiis feruere incipiunt, ut nullis tentationum ualeant machinis uinci, aque proposito sue intentionis reuocari. Queritur autem merito quomodo dictum sit, Ad quod respondimus eis; quasi et ipse qui scripsit, tunc presens adfuerit, cum Ezras hunc librum scripsisse dicatur, qui non his temporibus Hierosolyme fuisse, sed longo post tempore, regnante Artaxerxe, illo uenisse reperitur. Aut ergo uere ibi fuit tempore illo quo templum edificabatur, et facto templo rediit Babyloniam, ut plures de filiis Isrel reduceret ad Hierusalem; aut certe etiam si adhuc ibi non erat, cum edificaretur templum, se tamen illis iungit qui edificabant,  quia quasi suum esset omne quod erga fratres suos agebatur, uel quod ipsi agebant, estimabat. Sic et Apostolus ob concordiam fraternitatis, se quodammodo consociat eis qui in fine seculi futuri sunt sanctis: Nos, inquit, qui uiuimus, qui residui sumus, in aduentu Domini nostri non preueniemus eos qui dormierunt .

Placuitque ut res ad Darium referretur, etc., usque ad finem epistole. Multum dissimilis est hec epistola, quam Thathannai scribit Dario, illi epistole quam Rehum et Samsai scripserunt Artaxerxi. Illa namque accusatione Hierosolymitarum, hec laude non solum gentis, sed et Dei omnipotentis plena est. Denique ita incipit: Dario regi pax omnis. Notum sit regi, isse nos ad Iudeam prouinciam, ad domum Dei  magni, que edificatur lapide impolito, et ligna ponuntur in parietibus, opusque illud diligenter exstruitur, et crescit in manibus eorum. Interrogauimus ergo senes illos, et ita diximus eis: Quis dedit uobis potestatem ut domum hanc edificaretis? etc. In quibus uerbis hoc quoque notandum, quomodo dictum sit, lapide impolito domum Dei edificatam; cum constet tantum opus non nisi de politis lapidibus potuisse fieri. Sed lapide impolito intelligendum est lapide nouo, quem ipsi quidem impolitum repererunt, sed poliendo aptum edificio domus Domini fecerunt: nam etsi ueterum lapidum, qui, sicut Ieremias plangens ostendit , dispersi erant in capite omnium platearum, aliqui remanserunt; nulli tamen dubium,  quin noui essent lapides poliendi, ex quibus opus templi possit impleri. Cuius nimirum rei in promptu est mysterium, cum uiderimus Ecclesiam Dei edificari, non solum de his qui penitendo resipiscunt ad uitam sanctitatis, quam olim peccando perdiderant; uerum etiam de illis qui nuper ad fidem uocati, institutione magistrorum quasi norma opificum compositi, atque in edificium domus Domini congruo sibi sunt ordine locati. Quamuis et ita recte possit accipi, quod de ueteribus ac nouis lapidibus, de iamdudum politis, ac diutius impolitis templum sit edificatum; cum de utroque populo, Iudeorum scilicet et gentili, una Christi Ecclesia colligitur; uno, qui iamdudum cognitione atque obseruantia legis Dei uelut politus exstiterat; altero, qui idololatrie mancipatus,  nulla spiritualium architectorum industria, nullo pietatis cultu deformitatem agrestis ac terrene mentis exuerat. Quodque sequitur in eadem epistola: Et ligna ponuntur in parietibus. Ligna que ad monimentum uel ornatum erant parietum templi apposita, eamdem sanctorum uitam in ornatum sancte Ecclesie, quam et lapides signant, iuxta quod supra docuimus. Quorum uidelicet lignorum meminit propheta in psalmo, in quo domus Domini edificatur post captiuitatem: Tunc exsultabunt omnia ligna siluarum ante faciem Domini quia uenit, quoniam uenit iudicare terram . Exsultant quippe corda superborum quondam, quoniam de monte impio paterne traditionis excidi, atque in edificationem domus Domini meruere transferri. Exsultant autem  ante faciem Domini, quoniam uenit iudicare terram; cuius districtionem iudicii salubriter timendo preuenerunt, et cuius aduentum quondam peccatores poterant timere, iam nunc correcti et iustificati, ocius hunc ad se desiderant. Illa ergo epistola insidiosis, hec amicalibus est scripta litteris; et merito, quia illa a Samaritis hostibus ubique Iudeorum; hec autem missa est a duce regionis, qui erat trans flumen, hoc est inferioris Syrie ac Phenicis, et a sociis eius, qui nullas contra Iudeos inimicitias habuere domesticas, sed tantum regis, a quo potestatem ducatus acceperunt, uoluntatem scire et exsequi curabant. Unde recte Samarite, qui primam scribentes epistolam, animos regis aduersus structores templi accenderunt, hereticis comparantur, qui  Ecclesiam sepe in tantum feda peste commaculant, ut etiam gentilibus exosam reddant, eorumque furorem aduersus illam excitent. Porro dux iste Syrie, qui regem de opere domus Dei non accusando instigat, sed consulendo interrogat, eorum recte imaginem exprimit, qui adhuc in gentilitate positi, fidem et opera mirantur Ecclesie; nec se credituros abnegant, si hanc ueram esse ac iustam diuinitatis culturam intelligere possint. Denique audiens a senibus Iudeorum, cum rationem sue edificationis redderent: Nos sumus serui Dei celi et terre, et edificamus templum, quod erat exstructum ante hos annos multos, quodque rex Isrel magnus edificauerat et exstruerat. Postquam autem ad iracundiam prouocauerunt  patres nostri Deum celi, et tradidit eos in manu Nabuchodonosor regis Babylonis Chaldei, domum quoque hanc destruxit; et cetera, que de renouatione eiusdem templi, que per Cyrum precepta est, responderunt; nil ultra cum suis consiliariis contradicere, neque edificantes uolebat impedire; uerum simplici animo perquirebat, utrumnam Cyrus templum edificari iussisset, et utrum ipse Darius hoc edificari uellet. Agnita autem uoluntate utriusque regis, siue edificatione templi diligenter, et ipse cum suis, ut totius opus perficeretur, auxilium ferre curauit, ut in sequentibus scriptum est. Que cuncta menti et actioni conueniunt eorum, qui in gentili prius uita constituti, conuersationem sancte Ecclesie repente uisam obstupescere, deinde rationem eiusdem religionis  audire ac discere student; atque ad ultimum agnito, quod hec a Deo celi et terre, qui est solus Deus uerus, originem sumpserit, et ipsi eius sacramentis credentes communicare, eiusque edificium iuuare letantur. uerum Darius rex, accepta ducis et consiliatorum eius epistola, quid egerit uideamus.



CAPUT uII. Darius, recensitis Cyri litteris, templum edificari precepit, quod sexto regni eius anno completur.

 Tunc Darius rex precepit, etc. Iosephus  nomen loci in quo he Cyri littere sunt inuente, ita posuit: Et inuentus est in Ecbatanis constructa turre, in regione Medie codex. Porro alia translatio sic habet: In Ecbatana, in edificio tutissimo regionis Medorum. Unde uerisimile uidetur,  quod nomen Medena, non aliud quam Mediam significet. Quod autem sequitur:

Et ut ponant fundamenta supportantia, etc., non est nobis exponendum; quia neque in priore templi edificatione, neque in posteriore aliquid harum mensurarum uel huiusmodi operis inuenitur. Unde colligitur hoc Cyrus de suo sensu protulisse, et mensuram siue ordinem operis, ut sibi congruum uidebatur, annotasse; siquidem templum, ut uerba dierum narrant, in mensura prima, hoc est intra muros interiores, habebat sexaginta cubitos longitudinis, uiginti cubitos latitudinis. Porro altitudinis, ut Regum historia scribit, usque ad cenacula cubitos triginta; deinde alios triginta cubitos usque ad cenaculum superius, quousque altitudo porticuum ascendebat, ut  Iosephus testatur ; deinde alios sexaginta usque ad summum tecti; id est, simul centum uiginti cubitos, ut uerba dierum docent. Quomodo autem dicit ordines ponendos de lapidibus impolitis tres, et sic ordines de lignis nouis, cum templum omne fuerit interius cedro uestitum? nisi forte Persarum erat moris ita templa facere opere uariato, ut terni ordines lapidum essent per parietes, et quartus de lignis fabrefactis: et hoc quoque in templo Hierosolymorum eodem modo fieri debere putauit. An forte de atrio sacerdotum intelligendum est eum dixisse, quod circa templum in gyro factum, tres ordines habebat lapidum politorum, et quartum lignorum cedri, eratque astantibus ad pectus usque altum;  aut certe domus Domini, que erat ante faciem templi, de qua Scriptura, cum palatium regis Salomonis fabricaretor, ita commemorat: Fecit et atrium maius rotundum trium ordinum de lapidibus sectis, et unius ordinis de dolata cedro, necnon et in atrio domus Domini interiori, et in porticu domus .

Sed et uasa templi aurea et argentea, etc. Quod dicit posita tunc fuisse uasa in templo Dei, significat templum Babyloniorum, in quo ea Nabuchodonosor posuerat, ut apertius supra legitur, de quo hec Cyrus auferri, ac Hierosolymam iusserat referri. Hucusque littere Cyri regis, que in Ecbatanis fuerant inuente; quibus repente nouo atque insolito more ex persona et auctoritate Darii regis additum est:

Nunc ergo Thathannai dux regionis, etc. Talis est  ergo consequentia textus, quasi si Darius ipse legisset Cyri litteras, easdemque perlectas statim sua auctoritate confirmaret, ita ut omnes aduersarios eorum compescens, templum Dei, prout illis legebatur, in loco suo edificare iuberet, cultoresque illius ipse in omnibus deuotissima mente ad seruiendum illius uoluntate iuuaret. Designet ergo Artaxerxes, qui supra domum uel ciuitatem Dei edificari uetuit, illos dominos, qui constructioni sancte Ecclesie mortis persecutionibus contradixerunt; inter quarum perturbationes eadem Ecclesia maxime martyrum uictoria floruit. Designet Darius piam illorum regum deuotionem, qui agnita uoluntate Christiane fidei, non solum non resistere, sed et suis eamdem adiuuare curabant. E quibus multi interdictis priorum persecutionibus,  se quoque ipsos cum subiectis sibi populis eiusdem fidei sacramentis consecrari uoluerunt; quorum persone conuenit apte, quod uerbis Darii regis subsequenter adiungitur:

Sed et a me preceptum est, etc. Quis etenim explicare ualeat, quantum Ecclesia liberalitate donorum regalium, uel adiuta sit, uel etiam locupletata per orbem? Quamuis etiam iuxta allegoriam possit accipi, quod de arca regis sumptus in opus templi tribuantur, cum etiam ex familia principum secularium aliqui ad fidem Christi, fauentibus ipsis principibus, conueniunt; qui uelut in arca erant regis, dum regalium essent arcanorum conscii. Sed dantur presbyteris, hoc est senioribus Iudeorum, in sumptus operis templi, dum his qui in Christi confessione  precesserunt magistris erudiendi, atque Ecclesie membris adunandi committuntur; qualis fuit Cassiodorus quondam senator, repente Ecclesie doctor; qui dum in expositione Psalmorum, quam egregiam fecit, diligenter intuitus est quid Ambrosius, quid Hilarius, quid Augustinus, quid Cyrillus, quid Ioannes, quod ceteri fratres dixerunt, edoctum se procul dubio a senioribus Iudeorum, id est, confitentium et laudantium, probauit. Cui simile est illud quod sequitur:

Quod si necesse fuerit, et uitulos, etc. Quis namque nesciat uitulos, agnos et hedos, que sunt munda animalia, frumentum quoque, sal, uinum et oleum, queque per legem Deo offerebantur, sepius in Scripturis  sanctis in significatione bonorum hominum, siue operum perfectorum, seu carismatum spiritualium solere intelligi? Que cuncta nunc, iubente rege, in holocaustum Deo celi offeruntur, cum fauentibus mundi huius potestatibus res sancte Ecclesie crescunt, subditique eis populi undique in unam eamdemque fidem ueritatis Christo consecrandi aggregantur, et quidquid boni naturalis quisque diuinitus audierit, quidquid a uiris Ecclesiarum salubre didicerit, totum hoc in obsequium diuini cultus impendit. De quibus apte dicitur, quod secundum ritum sacerdotum qui sunt in Hierusalem, dari deberent; quia nimirum ita solum accepta fiunt Domino uota offerentium, si secundum catholice pacis situm offerantur. Nam quecunque uel pagana  superstitione uel contentione heretica sunt bona permixta, hec bona estimari nullatenus debent. Offerunt autem ea sacerdotes iidem pro uita regis et filiorum eius, iuxta illud Apostoli: Obsecro igitur primo omnium fieri obsecrationes, orationes, postulationes, gratiarum actiones pro omnibus hominibus, pro regibus et omnibus qui in sublimitate sunt, ut quietam et tranquillam uitam agamus .

A me ergo positum est decretum, etc. Patet littere sensus: quia grauissima uoluit pena perire eum, si quis decretum sue religionis mutare tentasset; damna uidelicet, et omnium que habere possit, et anime sue, quam etiam confixus in ligno, cum tormento diutini cruciatus, amitteret. Sed et spiritualis patet intellectus, quia opera nostra lignis omnia  comparantur: bona quidem fructiferis, praua autem sterilibus atque incendio dignis. Tolliturque lignum de domo illius, qui holocaustis Domini contradicere nisus est; et erigitur, atque in eo ipse configitur, cum opera eorum qui paci sancte uniuersalis Ecclesie repugnant, omnibus manifeste quam sint inutilia, quam peruersa, patescunt; et ipsi in eisdem operibus non gaudium sibi uite, sed mortis potius laqueum conquisisse probantur. Domus quoque talium publicatur, id est publico censui perscribitur, cum corpora etiam eorum in quibus diutius in hac uita manserunt, ad resurrectionem perpetuo punienda tormento seuissimis exactoribus, hoc est spiritibus in potestatem traduntur. Bene autem ac  fideliter Darius decretum suum auxilio diuine potentie confirmari desiderat, dum repente deprecando subiungit, dicens: Deus autem qui habitare fecit nomen suum ibi dissipet omnia regna, et populum qui extenderit manum suam, ut repugnet et dissipet domum Dei illam, que est in Hierusalem.

Ego Darius statui decretum, etc. Et ipse ergo sicut homo temporaliter regno preditus, pro pace domus Dei, publica lege omnia que potest facit, contradicentes in quantum potest confringit: et Deum, quia eternam atque omnipotentem habet uirtutem, hoc idem ueraciter perficere rogat, piaque deuotione desiderat, ut et nomen eius in domo sua perpetuo maneat; et quicunque hanc impugnare presumpserint, ipsi in eternum regno et uita priuentur. Quod eodem ordine  nunc quoque in sancta Ecclesia geritur, cum terrene potestates ad fidem conuerse, pro statu eiusdem Ecclesie publica edicta proponunt, et hanc Domino adiuuante, atque inimicos omnes sub pedibus eius ponent, placidam semper habere quietem cupiunt, ac pacem.

Igitur Thathannai dux regionis trans flumen, e Starbuzannai . . . sic diligenter exsecuti sunt, etc. E nunc quoque confluentibus ad fidem populis, et aliquando etiam ex his qui foris sunt, paci illius fauentibus, seniores Iudeorum, hoc est illi qui sede magisterii sunt digni, Ecclesiam suam quotidie uel uerbo uel exemplo edificant ac prosperantur; quia etsi aliquandiu antiquus hostis impugnet, inuenit  tamen sermo Dei aliquos, in quibus uincat, ac fugatis aduersariis muros ueritatis exstruat.

Et prosperabantur iuxta prophetiam, etc. Predixerant enim iidem prophete, quia si edificando templo insisterent, mox donante Domino, et opus ipsum complerent, et bonis quoque omnibus pro mercede deuotionis largius abundarent. E quibus est illud Zacarie: Manus Zorobabel fundauerunt domum istam, et manus eius perficient eam; et scietis, quia Dominus exercituum misit me ad uos . Hoc est, cum uideritis templum ab ipso Zorobabel, a quo est fundatum, esse perfectum, tunc intelligetis missum a Domino, et que locutus sum, ipso mandante, dixisse. Item Aggeus: A die, inquit, uigesimo et quarto noni mensis, a die qua fundamenta iacta sunt templi  Domini, ponite super cor uestrum: Nunquid iam semen in germine est? et adhuc uinea et ficus et malogranatum, et lignum oliue non floruit ex die ista ? Quod ueraciter fuisse predictum, ipse exitus rerum docuit. Sed et omnes prophete, imo omnes sacre auctores Scripture prospera structoribus sancte Ecclesie, id est, doctoribus pollicentur, si non ipsi aduersitatibus fatigati, a labore sancto quiescant. Aderit namque diuinum auxilium, quo cepta domus Domini in auditorum corde credendo ac bene uiuendo compleatur. Adueniet architectis eisdem benedictio frugum uinee, fici, malogranati, et oliue, id est, abundantia copiosior spiritualium carismatum, que absque ulla dubietate tanto nobis largius a Domino prestabitur, quanto diligentius  habitaculum glorie illius, siue in nobisipsis, seu in proximorum cordibus exstruere sategerimus. Neque aliquis hoc quod ait Aggeus, sub Dario rege templi esse iacta fundamenta, contrarium estimet huic sacre quam exponimus historie in qua scriptum est: Secundo anno regis Cyri fundatum esse a cementariis templum, multum gaudente et collaudante Deum populo . Namque tunc ipsius templi fundatio descripta est, id est, domus sancte interioris, cuius mensuras specialiter et Regum et Paralipomenon historia refert. Nunc autem cum edificatione domus ipsius etiam porticuum et gazophylaciorum, que ipsam domum undique uersum in gyro ambiebant, edificia fundata narrantur, quorum in libro Paralipomenon  ita fit mentio: Fecit etiam atrium sacerdotum, et basilicam grandem, et ostia in basilica, que texit ere . In qua basilica templo circumposita, et populus ad orandum consistere, et custodes ac ianitores templi per uices suas die noctuque solebant excubare, sicut ibidem liber Paralipomenon abundantissime docet. Hec aliquando generaliter domus cum ipso templo adnumeratur; ut in Euangelio, ubi docente in templo Domino mulierem in adulterio deprehensam adduxere Pharisei et Scribe , quam nullatenus nisi in porticus templi aliquas introducere potuerunt; aliquando separatim, sub nomine gazophylaciorum, siue exedrarum, siue porticuum, siue atriorum. Unde est illud Psalmiste: Qui statis in domo Domini, in atriis domus Dei nostri.

 Et edificauerunt et construxerunt, etc. Artaxerxen dicit illum qui post Darium regnauit, cuius tempore Ezras de Babylone Hierosolymam ascendit. Queritur autem quomodo dicatur, iubente non solum Cyro et Dario, sed et Artaxerxe, domum Dei esse constructam; cum continuo subiungitur, eam regnante adhuc Dario fuisse completam ac dedicatam. Nisi forte credendum est etiam Artaxerxen, misso Hierosolymam plurimo auri et argenti pondere, iussisse, ut si quid minus in edificatione, uel in ornatu templi, siue uasorum eius esset completum, ex ipsa quam miserat et donauerat pecunia perficeretur. Nam et Ezra illuc properante scriptum est, quod idem rex cum principibus et consiliariis suis plurimum auri et argenti, et uasorum pretiosorum, miserit ad templum.  Ubi inter alia positum est in exemplari regis epistole: Sed et cetera quibus opus fuerit in domo Dei tui, quantumcunque necesse est ut expendas, dabis de thesauro et de fisco regis . Mensis autem Adar, cuius die tertia domus Domini completa est, ipse est qui apud nos Martius uocatur, quem Scriptura duodecimum annum iuxta cursum lune solet appellare. Nec uacat a mysterio, quod domus Domini, que septimo mense in edificio altaris cepta est, duodecimo est mense perfecta. Cepta est enim initio septimi mensis; quia omne quod facimus bonum, preueniente nos gratia Spiritus sancti, incipimus, et hac comitante ad perfectionem tendimus. Completa est autem duodecimo mense, ob significantiam perfectionis, que hoc numero continetur, maxime  propter summam apostolorum, in quorum fide ac doctrina Ecclesia perficitur. Item duodenarius numerus ideo perfectionem recte fidei et operationis designat, quia siue tria per quatuor, seu quatuor per tria multiplices, duodecim consummabis. Tria autem ad fidem merito propter confessionem sancte Trinitatis referuntur; quatuor ad opus bonum, propter totidem uirtutes excellentiores, prudentiam, fortitudinem, temperantiam, et iustitiam; quarum liber Sapientie, in laudibus ipsius sapientie ita meminit, dicens: Sobrietatem enim et prudentiam docet, et iustitiam et uirtutem, quibus utilius nichil est in uita hominis . Recte ergo domus Domini septimo mense inchoata, et duodecimo  est perfecta ac dedicata; quia mens electorum gratia Spiritus sancti illustratur, ut ad perfectionem bone operationis perueniat cum fide sancte et indiuidue Trinitatis, sicque letabunda dedicationem beate retributionis exspectat. Et quoniam hec ipsa retributio future nostre solemnitatis in tempore uniuersalis resurrectionis, et in uisione eiusdem in quam nunc credimus Trinitatis perficitur, recte domus Domini non solum duodecimo mense, sed et tertia eius die completa esse memoratur; quia enim Dominus tertia die resurrexit a mortuis, recte nostra resurrectio triduano potest numero designari, de qua dicit propheta: Quia ipse cedit, et sanabit nos; percutiet, et curabit nos; uiuificabit nos post duos dies, in die tertia suscitabit nos . Cepta est edificatio  templi primo anno Cyri regis, et sexto Darii anno consummata; qui sunt anni iuxta fidem Chronicorum XL. Siquidem Cyrus regnauit annis triginta, post quem Cambyses filius eius annos octo, qui in hoc uolumine, ut Iosephus autumat, Artaxerxes uocatur; post quem Magi qui illum interfecerunt, anno uno, post quos Darius usque ad consummationem ac dedicationem templi, annis sex; qui sunt, ut diximus, anni quadraginta quinque. Queritur autem quomodo, dicente Domino Iudeis sub figura templi de passione ac resurrectione sua: Soluite templum hoc, et in tribus diebus excitabo illud; responderunt ipsi: Quadraginta et sex annis edificatum est templum hoc, et tu tribus diebus excitabis illud ? cum non amplius quam quinque et sexaginta anni reperiantur  a primo Cyri usque ad sextum Darii regis annum. Sed si in Historia Iosephi legamus, in qua post consummationem ac dedicationem templi, tres adhuc annos addit, in quibus peribolos, id est, circumposita templo munitionum constructio, et quedam alia que remanserant perfecta sint; uidebimus quia recte in edificatione templi quadraginta et sex annorum potuerit summa computari, in quibus eminentiora eius edificia fuere cuncta completa. uerum nos hoc Euangelii capitulo admoniti, debemus animo retinere, quia templum, quod a Salomone edificatum, a Zorobabel et Iesu reedificatum est, multiplicem habet figuram. Nam et unamquamque animam designat electam, que propter inhabitantem in se Christum, Christi domus ac templum eius recte uocatur;  et Ecclesiam totam, hoc est congregationem omnium electorum, et angelorum et hominum; et ipsum Domini corpus, quod ex uirgine natum, ac sine peccato in mundo conuersatum, ab impiis morte solutum, sed ab ipso est die tertia resuscitatum ad uitam. Cuius figure specialiter aptatur illud, quod templum quadraginta sex annis edificatum esse dicitur. Narrant namque physiologi, quod hoc numero corpus humanum in utero a tempore conceptionis, usque ad perfecta membrorum lineamenta crescendo perueniat. Et decebat omnimode, ut domus que dominici figuram corporis erat habitura, eo annorum numero conderetur in Hierusalem, quo dierum numero ipsum Domini corpus in utero uirginis  sacrosancto erat creandum, que uidelicet uirgo ueracissime Hierusalem, id est, ciuitas Regis magni, et uisio pacis est cognominanda, illius nimirum de qua dictum est: Ipse est pax nostra, qui fecit utraque unum . Sicut etiam illud quod de eodem templo scriptum est: Ostium autem lateris medii in parte erat domus dextre, et per cochleam ascendebant in superius cenaculum, et a superiore in tertium ; specialiter dominici corporis figuram pretulit, de quo scriptum est: Sed unus militum lancea latus eius aperuit, et continuo exiuit sanguis et aqua . Ostium quippe lateris medii in parte erat domus dextra, hoc est ab orientali angulo lateris meridiani in terra incipiens, et per interiora eiusdem lateris occulto itinere paulatim ad altiora cenaculorum  perducens; quia Dominus et Saluator noster ianuam nobis salutis in dextro latere sui corporis uoluit aperire, per cuius sacramenta abluti ac sanctificati, altiorem regni celestis aulam possimus intrare. Ascendimus namque per ostium lateris medii in superius cenaculum, quando per aquam baptismatis, et poculum dominici calicis consecrati, ab hac terrestri conuersatione ad celestem animarum uitam peruenimus. A superiore quoque in tertium penetramus cenaculum, cum beatitudinem animarum etiam corporum immortalium perceptione cumulamus.



CAPUT uIII. Dedicant domum Dei filii transmigrationis, et solemnitatem Pasche celebrant.

 Fecerunt autem filii Isrel, sacerdotes et Leuite, etc. Merito gaudent filii transmigrationis, quod ipsi et iugum captiuitatis abiicere, et domum Dei, que destructa erat, merentur construere, offeruntque quasi deuoti Deo famuli plurimas in dedicationem domus eius hostias; offerunt etiam quasi fraternitatis amatores pro peccato totius Isrel, hoc est non eorum tantummodo qui presentes adesse potuerunt, uerum etiam illorum qui uel in Babylone, uel in aliis adhuc prouinciis positi, extra terram repromissionis inter hostes degebant; rogantes eis quoque Deum fieri propitium, et eos uel inter hostes a malis custodire, uel ab hostibus erutos optatam reuocare ad patriam. uerum quia reedificatio domus post captiuitatem illorum, ut sepe dictum est, correctionem  designat, qui a uia ueritatis, quam paululum inchoauerant, peccando aberrauerunt; apte restauratum huiusmodi templum dedicatur a sacerdotibus et Leuitis, et reliquis filiorum transmigrationis in gaudio; quia correctis his qui peccauere, multum fit gaudium in celo coram angelis Dei . Fit et magistris qui pro errantium salute laborauerunt; fit et omnibus qui a Babylone, id est, confusione peccatorum ad uirtutum arcem, terram utique repromissionis mente et opere transmigrauerunt. Et sacerdotes ergo et Leuite, et omnis populus in dedicatione restaurate domus Domini gaudent, quia omnes necesse est ordines sancte Ecclesie, reconciliatis per penitentiam his qui peccauerunt, congaudeant. Offerunt in hanc dedicationem  hostias, cum per errantium conuersationem uota gratiarum Deo referunt, cum multi conspecta eorum uita Deo deuota, et ipsi se ad maiorum uirtutum opera accingunt, nolentes eis segniores in operibus bonis existere, quibus innocentiores minus peccando permanserant. Quod etiam de eis qui nuper ad fidem, ad sacramenta Christi suscipienda perueniunt, eque potest accipi, quod multi sepe illorum qui in fide precesserunt, feruentiora nouitiorum studia emulentur, et eorum in bono perficiant exemptis. Non solum autem sacerdotes, Leuite et populus hostias in dedicationem domus Domini, quam renouauerant, sed etiam pro peccato totius Isrel offerebant; quia nimirum sic oportet eorum qui nobiscum adsunt  bonis fauere, sic illorum bona imitando, nostra facere, ut etiam pro statu totius que per orbem est Ecclesie, solerti cura Dominum precemur iuxta ipsum dominice orationis exemplum; in qua sibi nemo specialiter panem quotidianum dari, uel peccata dimitti, uel se specialiter a tentatione et malo liberari, sed potius pro omnibus qui eumdem habent Patrem in celis, orare iubetur. Item edificato templo dedicatio sequitur, cum impleta in fine seculi summa electorum peruenerit ad gratiam celestium premiorum. In quam dedicationem offeruntur hostie Deo multum acceptabiles; ille nimirum de quibus eadem domus Dei, id est sancta Ecclesia, post captiuitatem longam erumne mortalis, reedificata per gloriam immortalitatis suo Conditori ac  Redemptori canit, dicens: Disrupisti uincula mea, tibi sacrificabo hostiam laudis . Et quoniam eadem hostia laudis offerenda est Deo, non solum ob collata uirtutum dona, uerum etiam ob expurgatas atque ablatas sordes uitiorum: recte post oblatos in dedicationem templi uitulos, arietes, et agnos, hirci quoque pro peccato totius Isrel mactati esse perhibentur; gratia namque Dei, que uirtutum beneficia confert, ipsa nequitiam scelerum aufert. Neque ullum Pelagius in domo Dei habet locum, qui se suosque persuadebat libertate proprii arbitrii, uel liberari a malis, uel confirmari posse in bonis. Offeruntur autem in hac uita hirci pro peccato, cum electi superne pietatis supplicant ut liberentur a peccatis. Offeruntur et in futura, cum  iidem gratias ei referunt, quod ipso concedente sint liberati a peccatis; ideoque misericordias Domini in eternum cantabunt ; quia nunquam se miseros fuisse ac per donum ipsius beatos esse factos obliuiscuntur.

Et statuerunt sacerdotes in ordinibus suis, etc. Ordo poscebat deuotionis, ut post edificatam ac dedicatam domum Domini, mox sacerdotes ac Leuite, qui in ea ministrarent, ordinarentur; ne sine causa domus erecta fulgeret, si deessent qui intus Deo seruirent. Quod sepius inculcandum eis qui monasteria magnifico opere construentes, nequaquam in his statuunt doctores, qui ad opera Dei, populum Dei cohortentur, sed suis potius inibi uoluptatibus  ac desideriis seruiant. Quod autem dicit sacerdotes in ordinibus suis, et Leuitas in uicibus suis constitutos, uices hebdomadarum significat; in quibus cetus omnis utriusque gradus, per uiginti quatuor partes erat distributus, ita ut unusquisque ordo uicem sue hebdomadis per octonos dies, uidelicet a sabbato usque ad sabbatum in templo ministraret; et deinde uiginti tres hebdomadas templi liber officiis, curam proprie domus ageret, ut uerba dierum narrant. Nam et in circuitu interioris sacrarii iam fecerunt porticus templi, in quarum ianuis per uices obseruabant Leuite, sicut et ibi legitur. Quod uero dicitur, Sicut scriptum est in libro Moysi; non ad uices Leuitarum, sed ad opera Dei pertinet Moyses namque scripsit quid sacerdotes, quid  Leuite in domo Dei operari deberent; uices uero Leuitarum, et ordines sacerdotum per uiginti quatuor sortes, de quibus diximus, non Moyses, sed Dauid rex cum prophetis, sacerdotibus, et Leuitis illius temporis descripsit. Et nunc quoque edificata ac dedicata Christi Ecclesia, per regenerationem nouorum ad fidem populorum statui decet sacerdotes ac Leuitas in ordinibus et uicibus suis, super opera Dei; et non solum sacramentis fidei initiantur populi, sed exemplis atque eruditione precedentium in Christo iustorum ad agenda ea que Dei sunt, instituantur; et hoc non pro captu humani ingenii, sed sicut scriptum est in libro Moysi. Cui consonat illud dominicum: Euntes ergo docete omnes gentes, baptizantes eos in nomine Patris et Filii et Spiritus sancti,  docentes eos seruare omnia quecunque mandaui uobis . Non ergo nostros auditores nostra propria, sed ea que legis et Euangelii sunt mandata, docere debemus, si ad premia que Dominus promisit, una cum eisdem auditoribus peruenire curamus.

Fecerunt autem filii transmigrationis pascha, etc. Quid pertinuit ad historiam de celebratione pasche post edificatam domum Domini referre? cum iamdudum esset promissum, quod a die primo aduentus sui in Hierusalem, in cunctis solemnitatibus Domini legitimas hostias atque holocausta offerrent; nisi forte propterea de pascha facto specialiter referre uoluit, ut admoneret lectorem, quia filii transmigrationis edificationem templi eadem qua ceperant  mentis deuotione complerint. Ibi namque predictum est, quia congregatus est populus quasi uir unus in Hierusalem, et surrexit Iosue filius Iosedec, et fratres eius sacerdotes, et Zorobabel filius Salathiel, et fratres eius, et edificauerunt altare Dei Isrel, ut offerrent in eo holocaustomata . Et nunc dedicato templo, instante iam anno quadragesimo sexto, eadam pietas religionis omnium mentibus inesse memoratur, dum dicitur purificatos fuisse sacerdotes et Leuitas quasi unum, omnes mundos ad immolandum pascha. Que enim maior in hac uita potest esse perfectio, quam munde unitas multitudinis? Multa namque sacerdotum, multa Leuitarum millia erant, qui tamen omnes purificati et  mundi fuerant ad immolandum pascha. Neque hoc diuersis animarum intentionibus, sed, sicut Lucas de primitiua Noui Testamenti scribit Ecclesia, corde et anima una, que uera fidei ac dilectionis in Deum, nec dispar in populo unitas dilectionis et castitatis inuenitur. Cum dicitur ad immolandum pascha uniuersis filiis transmigrationis, et fratribus suis sacerdotibus, et sibi, statim subinfertur:

Et comederunt filii Isrel, etc. Uniuersis ergo filiis transmigrationis immolatum est pascha, omnes comederunt filii Isrel, non solum qui reuersi fuerant de captiuitate, sed et omnes qui alicubi antea constituti, eo tempore sese parauerant a coinquinationibus gentium terre ad eos. Quod etiam de proselytis recte potest intelligi, qui cum natura essent  gentiles, irritum conuerterentur populi Dei, accepta circumcisione, et hostiis purificati legalibus, ut digni essent et ipsi participatione sacrificii salutaris. Et notandum, quia gentes terre dicit eos qui coinquinantibus seruiunt; ut e contrario gentes esse celi doceret eos, qui ab eis separati, in unitate et castitate Domino seruirent, eiusque solemnia sincero corde celebrarent. Nusquam alias, nisi fallor, idem populus Isrel, ex quo egressi sunt ex Aegypto per Moysem, tante deuotionis cum sacerdotibus et Leuitis, magistris uidelicet suis exstitisse reperitur: sed hec deuotio castigatione diuina facta est, cum pro peccatis suis hostibus affligendi sunt traditi; afflicti aduersitatibus, a peccatis sunt penitendo auersi; merito penitentie et conuersationis sunt liberati ab  hostibus: et Deo melius seruituri, propriam reuocati ad patriam. Sed et hactenus uidemus sepissime illos, qui templum sui corporis sepius peccando profanauerunt, et per hoc diabolo sunt captiuati, redire ad Dominum per penitentiam. Et merito maiore instantia quam prius consueuerant, bonis insudasse operibus, quibus mansionem denuo in seipsis suo Auctori preparent. Notandum enim quod Salomon prius templum in pace sui regni permaxima, tempore breui, nullo omnimode contradicente perfecit; nunc autem destructum hoc propter peccata, filii transmigrationis in magna cordis compunctione labori longo insistentes, et sepissime ab inimicis retardati, tandem diuinitus adiuti restaurarunt. Facile namque est, conuersum quemque ad fidem agnitionemque  ueritatis, abrenuntiare diabolo, et confiteri Deum uiuum et uerum, sacramenta Christi percipere; hisque initiatum, in remissionem omnium peccatorum, templum eius effici, atque acceptam uite innocentiam comitante eius gratia seruare; sed multi laboris est, eum qui accepta fidei sacramenta peccando contemnit, pristinam recipere dignitatem; quia non huic facile emundatio per aquam baptismi denuo dari potest, sed infectum scelus longo penitentie labore, largis lacrymarum fluentis, districtiori continentie sudore eluendum est, cuius emundatione ipsa quoque consuetudo uitiorum, quasi inimica Samaritanorum turba, repugnat; tanto ad superandum difficilior, quanto diutius terram cordis  uirtute uacuam possidebat. Potest et hoc dici, quod ideo specialiter reedificata ac dedicata domo Domini, de pascha facto commemoretur, cum nulli esset dubium, quin homines tante religionis pascha suo tempore facere uellent; ut mystice insinuaretur hanc esse summam totius perfectionis, cum transcensis mundi cupiditatibus atque illecebris uniuersis, tota semper intentione mentis, alterius uite meditamur ingressum. Pascha enim transitus interpretatur, nomen inde habens, quod uel filii Isrel in eo per immolationem agni de Aegyptia seruitute ad gaudia libertatis transirent, uel ipse Agnus immaculatus, id est, Dominus Christus immolatus pro nostra redemptione, transierit ex hoc mundo ad Patrem. Quod et nos imitamur, cum ab infimis uoluptatibus  ad celestia querenda transimus. uere autem perficimus, cum a carnis ergastulo soluti celeste regnum intramus. Cui sensui apte conuenit quod sequitur:

Et fecerunt solemnitatem azymorum, etc. Hanc namque solemnitatem quomodo spiritualiter facere debeamus, docet Apostolus dicens: Itaque epulemur non in fermento ueteri, neque in fermento malitie et nequitie, sed in azymis sinceritatis et ueritatis . Que septem diebus est celebranda; quia per omne seculi huius tempus, quod tot diebus currit, in sinceritate nobis est et ueritate, imo in omnium bonorum operum uictimis atque holocaustis uita ducenda. Quoniam uero Dominus noster paschali tempore mortem transitorie gustatam, eterna resurrectionis uirtute  deuicit; potest hoc in loco celebratio pasche ad tempus nostre resurrectionis typice referri; ut edificatio quidem templi presentem sancte Ecclesie statum designet, dedicatio uitam futuram, que in animarum sanctarum, cum de corpore exierint, exsultatione geritur. Immolatio pasche gloriam insinuet resurrectionis, cum omnes electi carne Agni immaculati, id est, Dei et Domini nostri, non amplius in sacramento credentes, sed in re ipsa ac ueritate uidentes reficiuntur. Unde et in hoc pascha omnes sacerdotes ac Leuite, omnis populi cetus, omnes qui de gentibus ad eos confluxerant, mundi fuisse omnes, quasi unus adfuisse perhibentur; quia tunc ueraciter Agnus Dei tollit peccata mundi. Et sicut Ioannes apostolus ait: Sanguis Iesu Filii Dei mundat  nos ab omni peccato . Tunc uera erit unitas, cum fuerit Deus omnia in omnibus . Tunc uera azymorum solemnitas in letitia celebrabitur, cum nullo in electis permanente fermento malitie et nequitie, omnes in ueritate ac sinceritate cordis, diuine uisioni adherebunt; et hoc non in septem diebus seculi labentis, sed in una die uite perennis in atriis Domini, que melior est super millia in luce Spiritus sancti, cuius nobis septiformem propheta gratiam commendat .

Fecerunt solemnitatem azymorum septem diebus, etc. Hec est namque maxima in hoc seculo et in futuro letitia iustorum, perfectum esse opus Ecclesie,  conuersis etiam gentilibus, qui olim resistebant, ad adiuuandum eius statum et confirmandam per orbem uniuersum pacem Christiane Ecclesie religionis. Hucusque reditus de Babylone in Hierusalem populi, qui captiuatus fuerat; reductio uasorum, que abducta; restauratio ac dedicatio templi, quod incensum; celebratio solemnitatum, et decantatio canticorum Domini, que in terra aliena [decantari] non poterant, sub ducibus Zorobabel et Iosue scribitur. Que cuncta unam eamdemque cognitionem humane in Christo saluationis continent, cum uel hi qui cum peccato prime preuaricationis in mundum uenerant, sacramentis fidei purificati saluantur; uel hi qui peccando fidem acceptam corruperant, penitendo resipiscunt, et utrique per unum eumdemque  Saluatorem, uerum regem ac sacerdotem, quasi pascha felicissimum celebrantes, de hoc mundo ad Patrem, de morte transeunt ad uitam. uerum quia templo incenso, atque urbe Hierosolyma subuersa, Scripture quoque sancte, que ibidem seruabantur, simul fuerant hostili clade peruste, et has, miserante Domino atque ad suum populum reuerso, reparari oportebat; ut quia edificia eruta restaurauerant, haberent unde ipsi admoniti, restaurari intus in fide et dilectione sui Creatoris discerent. Unde bene sequitur:



CAPUT IX. Ezras sacerdos ascendit de Babylone, habens honorificas regis Artaxerxis litteras ad uniuersos custodes arce publice trans flumen; quibus et ipsum templum Domini honorificabat.


 Post hec autem uerba in regno Artaxerxis regis Persarum, etc. Hunc Artaxerxen, sub quo Ezras de Babylonia Hierosolymam ascendit, Iosephus  putat esse Xerxen filium Darii, qui post eum regnauit. Porro Chronicorum libri, successorem eiusdem Xerxis, qui etiam apud eos Artaxerxes appellatur, hic designatum estimant. Regnauit autem Darius, sub quo edificatum est templum, annos triginta sex; post quem Xerxes annos uiginti; post quem Artabanus menses septem, quos chronographi pro anno posuere; post quem Artaxerxes annos quadraginta. Scriba autem uelox in lege Moysi Ezras, eo quod legem que erat consumpta reficeret; non solum legem, sed etiam, ut  communis maiorum fama est, omnem sacre Scripture seriem, que pariter igni absumpta est, prout sibi uidebatur legentibus sufficere, rescripsit. In quo opere ferunt, quia nonnulla uerba, que opportuna arbitraretur, adiecerit; e quibus est illud: Et non surrexit propheta in Isrel sicut Moyses, quem nosset Dominus facie ad faciem, et cetera. Que uidelicet uerba non nisi is qui longo post Moysen tempore uiueret, dicere potuit. Et in libro Samuelis: Olim in Isrel sic loquebatur unusquisque uadens consulere Deum, uenite et eamus ad uidentem. Qui enim propheta dicitur hodie, uocabatur olim uidens . Nonnulla autem integra uolumina, que quondam in populo Isrel habebantur, intacta  reliquit; quorum ideo nunc nil aliud in sacra Scriptura, quam nominis tantum memoria habetur; ut est illud in libro Numerorum: Unde dicitur in libro bellorum Domini . Et in Iosue: Nonne scriptum est hoc in libro Iustorum ? Sed et in Regum et Paralipomenon uolumine commemorantur libri historici prophetarum Achie Silonitis, et Semeie, Iaddo, et Nathan, Esaie quoque, et Iehu filii Hanani ; de quo dicitur quia librum Regum Isrel scripserit; et multa alia, e quibus omnibus dicunt hodie nulla uspiam posse uestigia reperiri. Ferunt quoque Hebrei, neque apud eos de hac re ulla dubitatio est, quod idem Ezras le uiores litteras excogitauerit sub nominibus earum quas eatenus habuerant, quibus  uelocissime tantam librorum copiam, que erat consumpta, reficeret. Unde non solum scriba, uerum etiam scriba uelox cognominatur. Priores autem littere remanserunt apud Samaritas, quibus illi quinque libri Moysi, quos solos de sancta Scriptura receperant, scribere solebant.

Et ascenderunt de filiis Isrel, etc. Quia in primo die mensis primi cepit ascendere de Babylone, et in prima mensis quinti uenit in Hierusalem, preoccupando dicit eos uenisse in Hierusalem. Nam et in sequentibus quomodo uenerint, et ubi exercitum suum coadunauerint, plenius ex ordine describit. Notandum autem quod in capite uoluminis huius scriptum est quia ad promissum Cyri ascenderint de Babylone, ducibus Zorobabel et Iosue, de filiis  Iuda et Beniamin cum sacerdotibus et Leuitis omnes, quorum suscitasset Deus spiritum. De quibus etiam additum est quod essent de captiuitate quam transtulerat Nabuchodonosor rex Babylonis in Babylonem. Hic autem sub Ezra duce nulla Iude et Beniamin, nulla transmigrantis Nabuchodonosor, sed tantummodo filiorum Isrel, et sacerdotum ac Leuitarum, qui cum illo ascenderint, mentio est. Unde uerisimile uidetur, quod illi qui tunc reuocati sunt Hierosolymam, de Iuda et Beniamin fuerunt, qui a Nabuchodonosor fuerant in Babyloniam transmigrati. Hi autem qui nunc reducti per Ezram leguntur, de decem tribubus, qui specialiter post diuisionem Isrel uocabantur, exstiterint; quos reges Assyriorum longe ante tempora Nabuchodonosor  captiuarunt, et ultra montes Medorum habitare fecerunt. Tunc itaque due tribus maxima ex parte domum redierunt, ac templum graui cum labore restaurarunt. Decem autem tribus, que minorem templi et religionis curam habuerunt, iubente licet rege, patriam redire neglexerunt, eo quod destructo Chaldeorum imperio, libere sub regibus Persarum, qui gentem ipsorum diligebant, uiuerent. At uero cum templum reedificatum, et comprehensam esse Samaritanorum inuidiam compererant, tandem et de ipsis aliquid domum redire consenserunt; tametsi plures ibidem resederunt, quorum progenies usque hodie eisdem in partibus detineri, et Persarum genti seruire perhibetur. Sicut autem Zorobabel et  iehsu, ut sepe dictum est, Dominum Saluato rem designant, qui captiuitatem generis humani sua gratia relaxat, suamque in nobis domum ipse nos sanctificando ac possidendo edificat; sic et Ezras sacerdos ac scriba uelox, eumdem Dominum, qui non uenit soluere legem, sed adimplere , manifeste denuntiat. Qui et ob id scriba legis Dei, siue scriba uelox in lege Moysi potuit recte uocari, quia ipse Moysi legem per angelum dedit, ipse prophetas sanctos per gratiam sui Spiritus docuit omnem ueritatem, ipse omnium mentes electorum mox ut suo amore tetigerit, intelligendam faciendamque Dei Patris uoluntatem accendit. Unde gratiam Noui Testamenti promittens propheta dicebat: Et hoc testamentum quod disponam domui Isrel post  dies illos, dicit Dominus; dabo leges meas in mentem eorum, et in corde eorum superscribam eas . Cuius scribe pulchre meminit Psalmista dicens: Lingua mea calamus scribe uelociter scribentis . Lingua quippe prophete calamus erat scribe uelocis; quia que Dominus illum sine ulla mora temporis intus illustrando docuit, hec ipse per officium lingue foris hominibus temporaliter declarauit. Quem suo quoque nomine Ezras, qui interpretatur adiutor, aperte demonstrat. Ipse est enim per quem solum populus fidelium a tribulationibus liberari, et quasi de Babylonica captiuitate ad libertatem Hierosolymorum, de confusione uitiorum ad pacem serenitatemque uirtutum, proficientibus meritorum gradibus solet introduci. In secundo  Anabathmon, hoc est, ascensuum eorumdem Psalmo exclamat cunctis ad summa tendentibus, quo duce tendere ac peruenire debeant, insinuans: Auxilium meum a Domino, qui fecit celum et terram . Cuius etiam in actibus suis figuram Ezras tenuit, cum et ipse partem populi non minimam de captiuitate Hierosolymam reduxit, simul et pecuniam ac uasa Deo sacrata in gloriam templi eius aduexit, cum eumdem populum ab uxoribus alienigenis pontificali auctoritate purgauit. Que cuncta quid in Ecclesia sancta gestum a Domino, siue gerendum insinuent, docto patent lectori; sed et nos, ut etiam simplicioribus pateant, elaborare curabimus. Quod enim ascendit Ezras de Babylone, ascenduntque cum eo de filiis Isrel, et de filiis sacerdotum  ac Leuitarum; significat piam Redemptoris nostri dispensationem, qua in carne apparens, confusionem mundi huius, liber ipse a confusione uitiorum, intrauit, ut nos secum rediens, ab omni confusione liberatos, ad tranquillitatem superne pacis induceret; cuius uidelicet pacis sempiterne in presenti Ecclesia pignus accepimus, dicente Domino: Pacem relinquo uobis, pacem meam do uobis ; id est, temporalem in terra peregrinantibus relinquo, perpetuam ad celestem patriam peruenientibus do. De quo benedicitur, quia in primo mense ceperit ascendere de Babylone, et quinto mense cum filiis transmigrationis, quos ducebat, uenerit in Hierusalem. Quatuor namque mensibus iter de Babylonia Hierosolymam  completur; quia per quatuor libros sancti Euangelii, fidem et sacramenta ueritatis discimus, quibus de captiuitate hostis antiqui Domino duce eripi, atque ad libertatem glorie filiorum Dei debeamus ascendere. Quatuor eisdem libris precepta continentur operum, quorum quasi gressibus quotidianis ad superna promissa peruenire ualeamus. Neque hoc sine figura mysterii factum est, quod prima die mensis cepit ascendere de Babylone, et prima rursum die mensis peruenit in Hierusalem; primordium namque mensis, in quo luna nouum a sole lumen mutuari creditur, nouum doni celestis initium designat. Et apte prima die mensis primi ascendit Ezras de Babylone cum eis quos a captiuitate saluabat; quia principium sancte conuersationis,  in quo Satane et regno eius abrenuntiamus, illustratione diuine pietatis agitur in nobis. Prima quoque die mensis quinti peruenit in Hierusalem, quia et hoc non nostri libertate arbitrii, sed inspiratione superne lucis geritur in nobis, ut, auditis Euangelii oraculis, sancte Ecclesie membris incorporemur. Pulcherque ac salubris in Ecclesia mos, doctrina patrum inoleuit, ut his qui catechizantur quatuor Euangeliorum sacramentum explanetur, ac recitentur exordia. Item prima die mensis quinti uenit cum his qui liberati ab hostibus fuerant, in Hierusalem; quia dum completis quatuor sancti Euangelii preceptis celeste regnum ingredimur, quasi nouum mensis initium celebramus, quia noue iam lucis gaudia in Sole iustitie cernimus, et uelut post  quatuor menses lucide actionis, quod in uia uite peregrinus, quintum mensem perpetue remunerationis in luce patrie celestis agimus.

Et in prima mensis quinti uenit in Hierusalem, etc. Id est, confirmatus gratia et protectione diuina, quia prosperum ceptum iter perficeret. Item in sensu mystico uenit in Ecclesiam mediator Dei et hominum, iuxta manum Dei sui bonam super se, id est, iuxta dispositionem diuine uirtutis, que erat in ipso. Deus enim erat in Christo, mundum reconcilians sibi . Que uidelicet manus erat super illum, secundum id quod ille homo factus est. Unde ait: Pater maior me est . Maior namque humanitate Christi, diuinitas est non solum Patris, sed et ipsius Christi, et Spiritus sancti, que una est. Qua  etiam manu diuine potentie exaltatus in passione, ad menia superne ciuitatis ascendit, hac fidelibus suis se humiliter sequentibus ascensionis iter ostendit.

Ezras enim parauit cor suum, etc. O quanta uirtus dicti, que sublimitas meriti, parare hominem cor suum ad obsequium diuine uoluntatis, ac dicere posse: Paratum cor meum, Deus, paratum cor meum; cantabo, et psalmum dicam Domino ! Id est, et animo toto exsultabo in Domino, et operum exsecutione que eius sunt iussa perficiam. Parauit ergo cor, ut inuestigaret ac rescriberet legem Domini, quam flamma uorax absumpserat. Parauit etiam, ut ipse prior hanc faciendo impleret, et sic  ad alios docendos os aperiret. Quod eodem modo de Domino Iesu accipere in promptu est; parauit namque cor suum, ut inuestigaret legem Domini, quia talem sibi hominem quem susciperet, diuinitus prouidit, qui non solum sine peccato, uerum etiam plenus esset gratie et ueritatis, quia nulla sibi repugnante lege peccati, legem Dei absque omni mentis siue carnis contradictione seruaret. Unde dicit in Psalmo: In capite libri scriptum est de me, ut facerem uoluntatem tuam, Deus meus, uolui, et legem tuam in medio cordis mei . Item Dominus inuestigauit legem Dei, quia abiectis Phariseorum traditionibus, sanctam Scripturam, qualiter esset mystice intelligenda, quid arcanorum spiritualium intra tegmen littere celaret, edocuit; quia decreta Euangelii,  que ipse attulit mundo, magis perfecta, magis Deo Patri accepta, quam que Moysen premiserat, ostendit. Unde ait ipse: Audistis quia dictum est ab antiquis, Diliges proximum tuum, et odio habebis inimicum tuum: ego autem dico uobis, Diligite inimicos; et cetera huiusmodi.

Hoc est exemplar epistole edicti, etc. Artaxerxes hic, qui deuotissima mente pro suo modulo templum ac sacerdotes Dei ueneratur, eique promptum defert famulatum, Christianos principes, sicut et predecessor eius Darius, significat. Nec mirandum, si successores Cyri, qui templum Domini et ciuitatem edificari fecerunt, qui seruos eius ac legem dilexerunt atque iuuerunt, Christianorum regum figuram tenere dixerimus, cum ipse Dominus per prophetam,  Cyrum in figuram uenire dixerit filii sui, eiusque illum nomine honorari dignatus sit, dicens: Hec dicit Dominus Christo meo Cyro ; et cetera, que de illo supra latius posuimus.

Artaxerxes rex regum Ezre sacerdoti, etc. Scribam legis Dei celi doctissimum nominat, quia et ad ipsum regem fama peruenerat diuine uirtutis, per quam ille incensam a Chaldeis Legem eisdem quibus prius sermonibus, tametsi alio litterarum charactere, nouauerit. Deum autem celi et ipse nominat, ad distinctionem illorum quos de hominibus mortuis, aut certe nonnullis, stultam miserorum uesaniam instituisse nouerat. Obsecro autem, ne sit graue lectori breuiter textum epistole percurrere, et quantum persone Christianorum regum conueniat, uidere.

 A me decretum est, etc. Omnibus qui uelint ire Hierosolymam, licentiam tribuit, nullum ire compellit: et Christiani principes nullum cogentes, ne sit incerta aut dubia uoluntas fidei, uniuersis quibus placuerit de suo regno Christum colere permittunt.

A facie enim regis et septem consiliatorum eius missus es, etc. Et in libro Esther legimus moris fuisse regibus Persarum, ut in cunctis que agenda siue decernenda essent septem sapientum uterentur consilio. Septem consiliariis utuntur fideles, cum in omnibus que faciunt precepta ac decreta sequuntur Scripture diuine. De qua dicit Psalmista: Eloquia Domini eloquia casta, argentum igne examinatum, probatum  terre purgatum septuplum . Hoc est, sancta septiformis Spiritus illustratione perfectum. Quod si cui uidetur incongruum consiliarios eius regis Persici, a quibus populus et propheta Domini laxati a captiuitate ad patriam remittitur, aliquid in Ecclesia sancta boni posse figurari, legat opuscula Patrum, qui actus siue casus regum reproborum Sauli et Iechonie sanctissima Redemptoris nostri opera figuraliter designari dixerunt: Saulis uidelicet uncti in regem, sed merito scelerum suorum occisi, super innoxia regis Christi morte interpretantes: Iechonie uero translationem de Iuda in Bethlehem, quam propter peccata sua tenuit, ad gratiam Redemptoris nostri eiusdem typice referentes, quo relictis ob perfidiam Iudeis ad saluandas per orbem nationes  transmigrare dignatus est. Qui dicta uel acta Pharaonis, siue Nabuchodonosoris, typice super hostibus Ecclesie intelligenda tradiderunt. uerbi gratia, Pharao precepit infantes populi Dei masculos in flumine necari, feminas reseruari; quia diabolus fortia in nobis exstinguere, fluxa et infirma cupit enutrire. Item Nabuchodonosor iussit omnes populos sibi subditos audita uoce symphoniarum et musicorum prostratos adorare statuam suam. Et diabolus satagit genus humanum per dulcedinem pompe terrestris, a rectitudine mentis inflectere, et ad sequendam cupiditatem, que est simulacrorum seruitus, deceptorum corda peruertere. Si ergo mala reproborum opera in figura non solum malorum, sed et bonorum precesserunt, cur non et boni bonorum  actus siue sermones, que in prophetico uolumine continentur, bona sequentium gesta prefigurare potuerunt? Item uideamus opuscula sancti Augustini, qui etiam septem uiros unius mulieris sine filiis defunctos, de quibus Sadducei resurrectionem negantes, Dominum tentabant, certam ecclesiastici sacramenti figuram dixit habere, necnon et mulierem, et sterilitatem eius, et mortem. Ipsorum quoque uirorum mortem figuras esse rerum memorabilium docuit, cum hanc historiam neque ipse Dominus, neque euangelistarum quispiam ex sua persona narrauerit; sed que impii nefando ore contra Dominum protulerant, euangeliste propter sacratissimum Domini responsum suis litteris indiderint. Mittitur ergo Ezras a facie regis et septem consiliatorum eius, ut uisitet  Iudeam et Hierusalem. Et conuersi ad fidem principes seculi, et Scripturarum quoque sanctarum cohortationibus roborari, Dominum Christum ad saluandam Ecclesiam suam, et congregandam de gentibus per quotidianum auxilium, quod Ezre nomen significat, uenire desiderant, sedulo uoce proclamantes: Domine Deus uirtutum, conuertere, respice de celo, et uide et uisita uineam istam . Ut uisites, inquit, Iudeam et Hierusalem in lege Dei tui, que est in manu tua. Lex enim Dei in manu erat Ezre; quoniam hanc non lingua solum predicabat, sed actu implebat. Dominus quoque noster in carne apparens, legem in manu habebat, non solum quia legis precepta in omnibus secutus est, uerum etiam  quia in potestate edicta legis habebat; et ipse uidelicet eam quondam per Moysen, prout uolebat, statuens, et nunc eamdem prout uolebat per seipsum immutans, atque ad perfectiora transferens. Unde aiebat: Audistis quia dictum est antiquis, ego autem dico uobis. Et mirum quomodo uerbum, quo uti solebant prophete, in epistola Artaxerxis inueniatur, ut dicat legem Dei esse in manu serui illius. Scriptum est enim: Factum est uerbum Domini in manu Aggei prophete; et Dominus fecit quod locutus est in manu serui sui Elie; et, Testificatus est Dominus in Isrel et in Iuda per manum omnium prophetarum . Quia nimirum prophete non minus operando quam loquendo cunctis ea que Dei sunt predicabant, sequitur:

 Et ut feras argentum et aurum, etc. Notanda fides ac sapientia regis et consiliatorum eius, qui dona que Domino offerre uoluerunt, magis per illum qui legem Dei in manu habebat, id est, opere complebat, offerenda esse intellexerunt. Mirumque dictu, quam fideliter ac docte rex ipsum in Hierusalem habere tabernaculum dicat, quem supra Deum celi dixerat; tabernaculo namque in itinere uti solemus, et Deus celi tabernaculum habet in Hierusalem; quia qui eternam in celis sedem habet, ipse cum peregrinantibus in hac Ecclesia sanctis ad tempus demorari dignatur. Unde est illud Apocalypseos, Ecce tabernaculum Dei cum hominibus . uerum quia beatus Ezras non solum predicatorum sancte Ecclesie, e quibus unus ipse erat, sed etiam Domini  Saluatoris, ad cuius membra pertinebat, typum gessit, quasi per illum dona nostra offerimus, cuius in omnibus opitulatione indigemus, ut bona que agimus, Deo Patri esse possint accepta. Nemo enim, inquit, uenit ad Patrem nisi per me . Et de illo Ioannes: Ipse est enim propitiatio pro peccatis nostris .

Et omne argentum et aurum quodcunque inueneris, etc. Patet historia, quod ad hoc rex et consiliatores eius dederunt Ezre pecuniam ad templum Domini deferendam, ad hoc et alios dare cupiebant, ut de hac pecunia emerentur hostie, et sacrificia, et libamina, que offerrentur super altare Dei: et si quid superesset pecuniarum, hoc non aliter nisi iuxta uoluntatem Dei dispensaretur. Ubi et hoc notandum,  quia dum dicit de sacerdotibus oblaturos in domum Dei sui, manifeste docet, et si aliqui de sacerdotibus ac Leuitis cum Ezra Hierosolymam ascenderint, nonnullos tamen adhuc in Babylonia cum residuis sui populi remansisse. Patet et sensus allegorice, quia fideles ad hoc sua opera bona in sancta Ecclesia clarescere cupiunt, ut et ipsi per hec partem cum sanctis habere mereantur, et alii ipsorum proficiant exemplis. Nam uelut de argento et auro nostra sacrificia, libamina, et hostie ad offerendum Domino comparantur, cum conspecta nostrorum operum claritate proximi conuertuntur ad officium pietatis, quo et ipsi bene uiuendo, Domino consecrentur. Sed et si quid argenti superesset, et auri, de quo oblationes non essent emende, et hoc secundum  uoluntatem ac placitum Dei iussit ordinari. Sunt enim quedam clarissime sanctorum uirtutes que non tamen omnibus in exemplo operis possunt ostendi, sed tantum ad glorificandam Dei gratiam recitari; ut est illud quod Daniel et Ieremias pueri prophetauerunt, quod Ioannes nondum natus, quod Cornelius cum domo sua nondum baptizatus, Spiritum sanctum accepit, ut sunt innumera sanctorum miracula, que instar argenti et auri fulgent in domo Domini; nec tamen ex eodem argento siue auro oblationes, que super altare imponantur, emi possunt; quia talia cum audimus, mirari quidem uelut diuina debemus, sed non hec tamen quasi possibilia ualemus imitari. Sacrificia autem proprie dicebantur,  que de frugibus terre offerebantur, ut est panis, simila, spice; libamina autem, que de uino ac liquidis rebus fiebant.

uasa quoque que dantur tibi in ministerium domus Dei tui, etc. Non solum argentum et aurum diuersi ponderis, uerum etiam uasa dantur Ezre deferenda in Hierusalem. Sed et Dominus noster typicus, uidelicet Ezras, uasa que sibi creduntur ab hominibus, cuiusmodi est uas electionis Paulus, et de quibus ille loquitur, uasa misericordie, cuncta tradidit in conspectu Dei Patris in superna Hierusalem . De his uasis loquitur ipse in Euangelio: Aut quomodo potest quisquam intrare in domum fortis, et uasa eius diripere, nisi prius alligauerit fortem, et tunc bona illius diripiet ? Fortis etenim  rex erat Babylonis, id est, diabolus reprobis male dominans; sed uictus ac ligatus a Domino, ea que iniuste possidebat uasa, id est, electorum corda, amisit. Neque hec auferenti, atque ad supernam ciuitatem, cuius erant propria, reducenti contradicere potuit.

Et a me ego Artaxerxes rex statui, atque decreui, etc. Et principes Christiani subiectis sibi omnibus imperant, ut quidquid ab eis petierit Dominus et pontifex noster, absque mora tribuant, nil omnino retractantes, quin ueloces diuine uoluntatis iussa perficiant. Dent autem illi aurum in confessione uere fidei, frumentum in ostensione bone operationis, uinum in feruore dilectionis, oleum in exhibitione et hilaritate misericordie. Et hec cuncta sub numero  centenario sacerdoti magno et scribe legis Dei celi dari iubentur; id est, Domino Iesu Christo, qui celestia nobis a Patre deferens mandata, celestia sequentibus in domo Patris premia repromisit; et nulla prorsus alia quam superne gratia retributionis bonis insistamus actibus. Centenarius namque numerus, qui in computo digitorum de leua transit in dexteram, ea que in dextera indicis, hoc est, in uita eterna sunt, solet gaudia designare. Talentum autem triplicis esse mensure traditur, minimum librarum L; medium librarum LXXII; summum librarum CXX; coros XXX modii, batos qui et ephi, decima pars cori, id est, modii sunt tres.

Sal uero absque mensura. Omne quod ad ritum, etc. Sal sapientiam designare constat omnibus, unde et  in communi locutione insulsi uocantur hebetes; sed distat cuiusmodi sit sal. Nam et Dominus per legem in omni sacrificio sal offerri precepit , et in Euangelio dicit: Habete in uobis sal, et pacem habete inter uos . Nec tamen frustra Dauid in ualle Salinarum Idumeos percussisse legitur, quia nimirum sal celestis sapientie, quo initiantur catechumeni, in cunctis operum nostrorum sacrificiis offerre iubemur. Salinas uero uallium cum incolis suis percutit Dauid, quia infirmam ac mundanam sapientiam cum sectatoribus eius destruit Christus. Unde bene nunc precipitur, sal absque mensura tribui diligenter in domo Dei celi; quia nimirum necesse est ut quidquid sapientie quis habet, totum  hoc in obsequium sui Creatoris exhibeat. Et recolendum, quod in superioribus huius libri legitur dixisse Samaritanos, scribentes ad alterum Artaxerxen, quia memores fuerint salis quod in palatio comederant, ideoque tolerare non potuerint, ut templum et ciuitas Dei contra utilitatem eius edificaretur. Nunc autem hic Artaxerxes iubet omnibus arce publice custodibus, ut inter alia donaria sal suum, in quantum opus sit, in domum Dei celi tribuant. Ibi namque cognoscitur, quod heretici nonnunquam ad impugnandam Ecclesiam fraudulento humano sapientie gustu animentur. Hic autem insinuatur, quod conuersi ad fidem simul sapientes, ipsam sepe fidem per disciplinam eiusdem sapientie secularis adiuuent, dum aduersarios eius per eam potentius  uincunt.

uobisque notum facimus de uniuersis sacerdotibus, etc. Hoc priuilegio, quo sacerdotes, Leuite, et ceteri domus Dei ministri a uectigalibus immunes redduntur, manifeste ostenditur, quod cetera plebs filiorum Isrel, ad patriam perueniens, tributa regi pendebat. Quod discreta omnimode prouisione rex fecisse cognoscitur, ut hi qui in diuino seruitio semper occupati erant, a suo essent famulatu liberi; quique nil in terra proprium possidebant, sed ex decimis populi uiuebant, ab his nemo tributa soluenda exigeret. Ex quibus omnibus apertissime probatur, regem non solum dilexisse, sed et optime didicisse que diuine seruitutis posceret cultus.

 Tu autem, Ezra, secundum sapientiam Dei tui, etc. Repetit rex sermonem quem dixerat, et ueritatem, quam cognouit, iterato sermone confirmat. Supra namque ait, in manu Ezre legem esse Dei ipsius. Nunc autem dicit, sapientiam Dei eius in manu illius. Quia nimirum sapientia est lex Dei, dicente Psalmista: Os iusti meditabitur sapientiam, et lingua eius loquetur iudicium. Lex Dei eius in corde ipsius . Et iustus in manu sua legem Dei et sapientiam habet, dum in omnibus que agit et loquitur, memorem se esse diuine uoluntatis ostendit. Patet ergo littere sensus, patet et intelligentia spiritualis, quia uidelicet Dominus et Saluator noster habet sapientiam Dei in manu sua. Ipse enim Dei uirtus et Dei sapientia, cuius solius est constituere iudices  ac presules Ecclesiarum, qui secundum uoluntatem eius iudicent omnia, et indoctis per orbem fidem eius predicent. Et omnis qui decreta contemnit legis illius, uel presenti pena, uel futura iuxta modum quisque sui punietur erratus. Hec ergo Artaxerxes scribens Ezre, et amorem quem erga cultum religionis habebat litteris comprehendens, patenter expressit, quid futuris temporibus Christiani reges deuotionis habituri, quid erga fidem ueritatis essent acturi. Unde breuiter epistolam eius, quibusque licet intermissis, commemorare curauimus; ut lector cognosceret, quantum concordet his que reuelata Euangelii gratia Christiani principes pro sancte Ecclesie pace fecerunt. Possumus sane personam Ezre non solum ad Dominum Christum, sed etiam aliquem  presulem siue doctorem Ecclesie figuraliter referre; quibus sepe reges ac principes litteras pro fidelium statu miserunt. Meritoque ipse Erza, cui hec est data epistola, subsequenter in Dei laudem erumpit, dicens:

Benedictus Dominus Deus patrum nostrorum, etc. Et quis dubitet sancta eius ac mystica dicta confiteri, que propheta diuinitus ei inspirata commemorat, a quo etiam domum Domini glorificatam asseuerat?



CAPUT X. Numerus eorum qui cum Ezra ascenderunt et ut auxilium sibi itineris a Domino ieiunando et orando impetrauerint.

Et ego confortatus manu Domini Dei mei, etc. Manum Dei, uirtutem Dei, que omnia operatur, appellat.  Merito autem ille congregat, quos de Babylone Hierosolymam adducat, qui manum Dei, qua confortetur, ipse habere in se cognoscitur. Quia nimirum sic demum quisque idoneus ad alios Deo per suam doctrinam aggregandum efficitur, dum prius ipse gratiam eius contra omnia que opus sanctum impediunt, intus in mente roboratur

Hi sunt ergo principes familiarum, etc. Usque ad finem genealogie diligenter principes qui secum de Babylone ascenderunt, enumerat, et genealogiam ipsorum explicat. Numerum quoque eorum, qui ad MCCCC et XL peruenit, adiungere satagit; ut ita insinuet, quia nomina eorum qui de confusione mundi huius ascendunt, in libro uite Agni continentur ascripta.  Sed et doctores quique, principes uidelicet familiarum populi Dei, quantum animarum numerum Domino acquisiere, in tantum augmenta perpetue remunerationis accipiunt, iuxta illam Euangelii parabolam, ubi, dicente seruo bono et prudente: Domine, ecce mna tua decem mnas acquisiuit , respondit eidem dominus, dicens: Et tu esto super decem ciuitates; id est, ex eorum quos docuisti uita, gloriosior in celesti regno appare.

Congregaui autem eos ad fluuium qui decurrit ad Ahaua. Nomen hoc loci nusquam alibi me legisse memini. Cum uero in sequentibus scriptum est, Et predicaui ibi ieiunium iuxta fluuium Ahaua; et post aliquanta, Promouimus ergo a flumine Ahaua duodecimo die mensis primi; uidetur uerisimile, quod et  Ahaua fluuius sit, et alter aliquis fluuius in eum decurrat, in quorum confinio Ezras eos qui ascenderunt secum congregauerit. Iosephus autem pro hoc nomine ponit Euphratem. Unde potest Ahaua non incongrue riuus aliquis fluminis Euphratis intelligi.

Et mansimus ibi tribus diebus, etc. Opportune egit Ezras, ut priusquam iter tantum inciperet, diligenter sibi copiam prouideret ministrorum domus Dei, per quos Hierosolymam perueniens, ea que in templi usus essent necessaria, perficeret.

Et misi eos ad Eddo, etc. Mare Caspium, ut scribit Orosius, sub aquilonis plaga ab oceano oritur, cuius utraque circa oceanum littora et loca deserta incultaque habentur. Inde meridiem uersus per longas  augustias tenditur, donec per magna spatia dilatatum, Caucasi montis radicibus terminetur. Habet ab oriente usque oceanum Hircanorum et Scytharum gentes plurimas, propter terrarum infecundam diffusionem late oberrantes. Ab occidente gentes habet plurimas. Sed generaliter regio multo Albania ulterior sub mari et monte Caspio, Amazonum nuncupatur. Ubi notandum, quod cum historici Caspium scribant, Ezras hoc loco Casphie nominet. Hebrei namque P litteram non habentes, pro hoc in nominibus Grecis siue barbaris Ph littera utuntur, ut Phetrus, Philatus. Ergo et in Casphie loca filii Isrel per captiuitatem Assyriorum uel Chaldeorum peruenisse probantur, dum illo mittit Ezras, ad adducendos sibi ministros domus Domini, Leuitas uidelicet  et Nathinneos, quos Iosephus sacros seruos nominat. De quibus notandum, quod multum libera in pace, quamuis inter exteros uiuebant, qui statim ad imperium siue ad preces Ezre, tantam exercitus copiam destinare ualebant. Nam ducentos quinquaginta et octo uiros electos in illa expeditione fuisse, sequens eorum catalogus ostendit; quibus adiunctus Ezras, in exercitu suo mille septingentorum prope uirorum summam habuisse reperitur.

Et predicaui ibi ieiunium, etc. Exemplum ieiunandi et orandi, cum aliquid magne uirtutis incipere uolumus: et quia nunquam fallit fida in Dominum spes, neque fieri potest, ut quod iustum a pio et iusto auxiliatore per continentiam atque orationes cum fide querimus, non impetremus. Sed diligentius  intuendum, quod ieiunium premittitur, et sic oratio subsecuta docetur. Primo namque ait, Et predicaui ieiunium, ut affligeremur coram Domino. Ac deinde subiungit: Et peteremus uiam rectam nobis et filiis nostris, etc., usque in conclusionem sententie: Ieiunauimus autem, et rogauimus Dominum nostrum pro hoc, et euenit nobis prospere. Oportet namque omnimode, ut quicunque ad deprecandam misericordiam Domini ingrediatur, primo continentius uiuendo, dignum se qui exaudiatur prebeat; atque ita Dominum rogans, non dubitet prospere sibi euentura que postulat.



CAPUT XI. Ezras donaria regis et consiliariorum eius appendit principibus sacerdotum deferenda in Hierusalem, qui illo uenientes offerunt holocausta Domino.


Et separaui de principibus sacerdotum duodecim, etc. Sepius dictum est, quod argentum et aurum, et uasa, que de Babylone Hierosolymam mittebantur, animas designarent, que de confusione et erroribus mundi huius conuerterentur ad Dominum. Unde apte huiusmodi uasa sacerdotibus commendat Ezras, qui ea Hierosolymam perferant; quia per sacerdotum necesse est manus diluantur in baptismo, et consecrentur Domino, quicunque ad consortium sancte Ecclesie pertingere desiderant. Per sacerdotum eque officium debent reconciliari sancte Ecclesie penitendo, qui ab eius societate peccando recesserant, et in seruitium diaboli, in captiuitatem Babylonii  regis in peccatis perseuerando deciderant. Et bene duodecim sunt sacerdotes, quibus hec cura delegata est, propter duodecim apostolos, per quorum doctrinam Ecclesia et per orbem primo fundata est, et usque ad finem seculi per successores eorum edificari non desinit. Quibus conuenit hoc quod eisdem sacerdotibus dixit Ezras:

uos sancti Domini, et uasa sancta, etc. Oportet enim ut doctores Ecclesie nunquam obliuiscantur sanctimonie, qua ipsi sunt Domino consecrati per Spiritum sanctum, in die redemptionis, ad quam suscipiendam etiam suos auditores instituant; ut qui iam Domino oblati sunt per rudimenta fidei, etiam per eorum qui in fide precesserunt exempla ac monita magis magisque confirmentur, ac superne  ciuitatis introitu digni efficiantur. Quibus uigilandum est per omnia, et curandum, ne aliqua de creditis sibi animabus, uasis uidelicet Domini, pereat, sed integro eas numero ad sancte ciuitatis adyta perducant.

uigilate et custodite, donec appendatis, etc. Appendimus autem argentum et aurum, et uasa, que accepimus ab Ezra, coram principibus sacerdotum et Leuitarum, et ducibus familiarum Isrel in Hierusalem, et in thesaurum domus Domini, quando eos quos nobis superna dispositio commisit, tales instruendo ac docendo exhibemus, qui irreprehensibiles inueniantur, et apti thesauro aule celestis, hoc est sedibus interne pacis ac lucis; et hoc non iudicio quorumlibet hominum qui facile possint falli,  sed examine beatorum apostolorum, ceterorumque sublimium uirorum, qui cum Domino sunt de nostris actibus iudicaturi. Hi etenim merito principes sacerdotum ac Leuitarum, et duces familiarum Isrel, hoc est uirorum siue animarum Deum uidentium sunt intelligendi. De quibus Psalmista Domino: Constitues, inquit, eos principes super omnem terram . Et de quibus Salomon in Ecclesie laudibus: Nobilis, inquit, in portis uir eius, quando sederit cum senatoribus terre . In portis autem, in discrimine dicit nouissimi examinis.

Promouimus ergo a flumine Ahaua duodecimo, et cetera omnia plena mysteriis. Superius namque legitur, quod prima die mensis primi ceperint ascendere de Babylone; et nunc dicitur, quod duodecimo  eiusdem mensis die promouerint a flumine Ahaua. Primo ergo die mensis de portis Babylonie exierunt, sed usque ad duodecimum diem iuxta memoratum flumen exspectabant, donec ad se Leuitas et Nathinneos de Caspie locis euocarent, seque ipsos ob pericula longi itineris solertius Domino ex tempore ieiunando et orando commendarent. Et nos ergo cum nouos Ecclesie populos diabolo renuntiare, et Deum uerum credere ac confiteri docemus, quasi primi mensis initio de Babylone cum pecunia Domino consecranda egredimur; quia principium eis noue conuersationis, que ereptos a diabolo ad regnum celeste ducat, ostendimus. Unde idem mensis in Scriptura sacra mensis nouorum siue nouarum  frugum solet appellari. Nam et ipso mense, sub eadem significatione noue conuersationis, patres de Aegypto per Moysen educti sunt. uerum cum eisdem noue uite auditoribus symbolum fidei tradimus, quod per duodecim apostolos ordinatum, et totidem est sententiis comprehensum, quasi duodecim diebus in prima mansione consistimus; et sic ceptum ad terram repromissionis iter aggredimur, qui per acceptam fidei notitiam, uirtutum eis callem, quod ad uitam perueniamus, ingrediendum esse monstramus. Quibus diebus Ezras cum filiis transmigrationis, ieiuniis, et orationibus, et congregatione Leuitarum ac Nathinneorum deditus erat; quia nimirum necesse est, ut cum nouos populos fidei acquirere proponimus, tum ipsi uirtutum studiis maxime operam  demus, quibus et nosipsos Domino familiarius commendemus, et eis, quos erudimus, exemplum bone actionis prebeamus: fratrum quoque cohortem religiosam nobis in auxilium aduocemus, quo adiuti animas fidelium ad societatem electorum, atque ad arcem uite perfectioris, quasi uasa sancta ad templum Domini efficacius transferamus. Apte quoque subiungitur, quia uenientes Hierosolymam qui ascenderant de Babylone, triduo manserint ibi, et sic argentum et aurum, et uasa que attulerant, oblata et appensa sint in domo Domini. Tres quippe dies sunt mansionis in Hierusalem, eximie uirtutes cunctis fidelibus habende, fides, spes, et caritas. Has ergo oportet doctores primo in seipsis ostendere, et sic eos quos docuerunt, quosque eisdem  uirtutibus instituerunt, precedentibus in Christo patribus probandos offerre. Cum enim sancta Ecclesia eos, quos catechizamus, in fide et actione probos inuenerit, quasi uasa que offerimus in templum, per manum sacerdotum appendens, et puri metalli et perfecti ponderis esse reperiet. Quod et in hac Ecclesia per electos quotidie in credentium uita examinanda agitur, et in superna eque Hierusalem, ut supra diximus, in eis qui ad eam intrare meruerint, perfectius completur. In hac namque uita doctores sancti quasi triduo manentes in Hierusalem, quarto die argentum et aurum quod obtulerant appendendum, sacerdotibus offerunt, cum et sese fide fortes, spe sublimes, dilectione feruentes exhibent, et suos quoque auditores per confessionem recte fidei, instar  argenti probati clarescere, per puritatem sensus inuiolati, in modum auri primi fulgescere, per susceptionem in se spiritualium carismatum, quasi uasa Deo consecrata preminere demonstrant. In superna quoque patria iidem doctores cum primo pro sua fide, spe, et caritate, deinde etiam pro illis quos docuerunt gratiam remunerationis accipiunt, quasi post gaudium triduane mansionis in Hierusalem, ob donaria et uasa pretiosa, ac Deo digna que attulerunt, amplius honorantur. Distat autem inter hec uasa que Ezras cum sacerdotibus in Hierusalem offert, et ea que supra Zorobabel ac iehsu obtulisse referuntur; quod illa de templo Domini translata in Babylone, et postmodum sunt Hierosolymam relata;  hec autem in ipsa Babylonia facta, sed deuotionis sunt gratia Hierosolymam missa a rege uel principibus Persarum, uel etiam a populo Isrel, qui illis in partibus morabatur. Illa ergo uasa designant eos qui post acceptam notitiam et sacramenta fidei, post inchoata uirtutum opera decipiuntur ab hoste antiquo, et in confusione rapiuntur errorum; sed miserante Christi gratia reuocantur ad salutem. Hec autem illos qui cum peccato prime transgressionis morte obnoxii erant nati, sed per lauacrum regenerationis sacerdotum ministerio expiati, sancte Ecclesie sunt filiis aggregati. Illa penitentes de suis erroribus, hec perseuerantes uirtute cepta gentes insinuant. De quibus bene subiungitur:

Descriptumque est omne pondus in tempore illo.  Omne quippe pondus argenti et auri, et uasorum, que Domino offeruntur, sacerdotes in templo describunt, cum doctores studiosi diligenter uitam examinant subditorum, et quantum singuli ad fidem uel operationem profecerint, subtili indagine diiudicant, et iuxta sue modum capacitatis quemque in domo Dei per gradus sibi competentes ordinant. Sed etsi nunc prepositorum ignauia torpet, uitamque sibi commissorum aut ignorat, aut se nosse dissimulat, adest internus arbiter, qui numerum credentium, pondusque animi singulorum in trutina sui examinis integrum conseruat, ut reddat unicuique secundum opus eius. Potest et ita dici; quia peruenientibus sanctis predicatoribus ad supernam Hierusalem cum his quos instruxerant, describatur  in tempore illo omne pondus bone actionis eorum, in libro uite, et digna in celis retributione donetur.

Sed et qui uenerant de captiuitate filii transmigrationis, etc. Magna deuotio et religiositas ostenditur eorum qui, dum uenerant a captiuitate, peruenientes ad templum et altare Domini, primo omnium obtulerunt holocausta, non tantum pro seipsis, sed etiam pro omni Isrel, hoc est, et pro eis qui iam domum reuersi fuerant, et pro illis qui adhuc extorres patrie durabant, ut omnia omnis auctoris sui misericordia protegeret. Patet etiam spiritualis intellectus, quia illi ueraciter et perfecte captiuitatem antiqui hostis, qua peccando tenebantur, penitendo euaserunt, qui se fixa intentione diuino seruitio subdunt, qui totos se ab infimis abstractos cupiditatibus,  flamma desiderii celestis ad superna accendunt. Hoc est autem holocausta, id est, tota incensa, sacrificia uel hostias Domino offerre, nil nisi eius uoluntatem in omnibus cogitare uel facere. Perfecte quoque mentis indicium est, cum quis pro omni Isrel immolat, id est, pro generali fidelium omnium sospitate, quasi unitatis in omnibus ac fraternitatis memor, superne pietati supplicat.

Dederunt autem edicta regis satrapis, etc. Alia Editio habet: Et clarificauerunt populum et domum Dei. Leuauerunt ergo populum, dum eam auctoritatem regiam, qua Ezras sublimatus est, honorabilem omnibus fecerunt. Leuauerunt et domum Dei augustius ornando uasis ac donariis, que ad illam rex  te consiliarii ac principes eius miserunt; ministros quoque ac sacerdotes illius a tributis et uectigalibus, preterquam Domino soli, liberos reddendo. Mystice autem populus et templum Dei unam eamdemque sancte Ecclesie figuram tenuit; quam leuat Ezras et filii transmigrationis, allatis de Babylone uasis Deo sacris, cum predicatores sancti, aggregatis ei, donante Domino, credentium cetibus, honorabilem eam omnibus etiam externis ac terribilem exhibent. Item predicatores iidem, cum eos quos suis uel exemplis in bona conuersatione instituere, uel uerbis usque ad celestium perceptionem premiorum prouehunt, leuant iam populum et domum Dei, quia magnum profecto et manentibus in superna patria, et peregrinantibus adhuc in terra electis gaudium  faciunt.



CAPUT XII. Ezras audiens populum Isrel uxoribus alienigenis esse pollutum, assumit habitum plangentis, ac ueniam reatus a Domino precatur.

 Postquam autem hec completa sunt, etc. Huius culpa transgressionis, et in Malachia propheta manifeste descripta, ac prophetica auctoritate redarguta est; quia uidelicet reuersi de captiuitate Babylonie tam principes et sacerdotes ac Leuite, quam reliquus populus, adiecerunt uxores suas Isrelitici generis, que paupertate et inopia longioris uite, et fragilitate sexus, non ferentes laborem, confecte erant, et infirmitatem ac deformitatem corporum contraxerunt, et cum alienigenis uel etate  florentibus, uel cultu corporum pulchrioribus, uel potentum ac diuitum filiabus matrimonia copularunt. Quod non de Isrel, qui tunc cum Ezra, sed de illis intelligendum est, qui cum Zorobabel et Iesu iamdudum de captiuitate ascenderant; neque enim poterant hi, qui cum Ezra uenerant, tam cito tanti ducis ac presulis, ut intelligendum est, contemnere doctrinam, ut necdum quinque mensibus in patria demorati, suas reliquerint, et uxores acceperint externas; de quorum numero potius intelligendi sunt hi principes fuisse, qui hoc facinus ad Ezram referentes castigare curarunt. Nec mirandum quomodo hoc populus Isrel cum sacerdotibus et Leuitis scelus patrasse dicatur, cum illa transmigratio magis  de Iuda et Beniamin, quam decem tribubus, que Isrel uocabantur, exstiterint. Sciendum enim quod abducto in captiuitatem Isrel, id est, decem tribubus, indifferenter pristino nomine, et due tribus Iuda ac Beniamin appellant Isrel. Populus igitur Isrel hoc loco non ad distinctionem Iude et Beniamin decem tribus sunt accipiende, sed ad distinctionem populorum terrarum generaliter populus Dei intelligendus, qui dignitatem sui nominis celestis, terrenorum societate polluerit. Nam et idem Malachias propheta, quem ipsum esse Ezram Hebrei asseuerant, in libro sue prophetie huius preuaricationis ita meminit: Transgressus est Iudas, et abominatio facta est in Isrel et in Ierusalem, quia contaminauit Iudas sanctificationem Domini, quam  dilexit, et habuit filiam Dei alieni. Disperdat Dominus uirum qui fecit hoc, magistrum et discipulum de tabernaculis Iacob, et offerentem munus Domino exercituum . Ubi Iudam dicens, manifeste prime transmigrationis populum hoc facinore pollutum significat. Quod uero adiungit: Disperdat Dominus uirum qui fecerit hoc, magistrum et discipulum de tabernaculis Iacob; appellatione magistri et discipuli, et principes et populum hac preuaricatione pollutum, atque consortio sanctorum, si non corrigent, ambos eradicandos esse docuit. Et quod addidit: Offerentem munus Domino exercituum, admonet incassum eos Domino uictimas hostiarum offerre, qui seipsos peccando non timent diabolo subdere. Inter que miranda fides, et propositum  optimum populi de captiuitate eruti, qui semen sanctum, alias autem gentes ad distinctionem suam populos terrarum appellant, ut palam insinuent seipsos, quamuis de terra procreatos, non tamen in terra, sed in celis habere conuersationem, dum pre ceteris nationibus in Deum celi credebant, et celestia ab illo beneficia consequi sperabant. Unde merito dolent sanctificationem suam ab hominibus gentium esse coinquinatam; et quod grauius est, principes etiam, a quibus corrigi debuerant, primos errasse fatentur. Notandumque diligenter, atque in exemplum operis trahendum, quod ea que principes peccauerunt, et plebem sibi commissam peccare fecerunt, eque principes alii, qui sanctius uiuebant, corrigere satagunt. uerum quia per seipsos nequeunt,  referunt ad pontificem, id est, archiepiscopum suum causam, cuius auctoritate flagitium tam graue, tam multifidum, tam diutinum expietur. Nulli autem dubium quin uxores alienigene hereses et superstitiosas philosophorum sectas figuraliter exprimant. Que cum in Ecclesiam incaute admittuntur, non solum semen sanctum catholice ueritatis et pure actionis suis contaminant erroribus, sed et peccata omnia, quibus ethnici solent pollui, dum Christiani non erubescunt imitari, quasi per uxores alienigenas degeneratam a semine sancto uerbi Dei, quo fuerant generati, dicente apostolo Iacobo: uoluntarie enim genuit nos uerbo ueritatis ; et quasi profanam de filiabus exterorum sobolem procreant, dum, illecebras errantium secuti, peruersos ex his  actus in cunctorum notitiam proferunt.

Cumque audissem sermonem istum, scidi pallium meum, etc. Ezras intimum cordis dolorem ostendit, scidit uestimentum, euellit pilos capitis et barbe; sedet merens, ut tali dehonestamento corporis et indumenti cum merore uultus uelocius omnium animos ad penitentiam uel sui uel fraterni reatus excitet, quia per uestimenta solent opera nostra designari, quibus aut ad gloriam, si munda, aut ad interitum quis induatur, si polluta, nec nuptiali splendida caritate probentur. Per pilos capitis cogitationes, que de occulta cordis radice, uelut de internis cerebri sinibus, oriuntur. Que si recte sunt, conseruari: sin autem reprobe, debent abscindi.  Unde de Samuele, qui sanctus erat futurus, ait genitrix: Et nouacula non ascendet super caput eius . Et apostolis Dominus: Et capillus, inquit, de capite uestro non peribit, quia nimirum omnes sanctorum cogitatus eterna apud Dominum sunt memoria digni. At uero peccator, ut mundari possit ab iniquitatibus suis, reprobas necesse est a se cogitationes, origines uidelicet et fomites malorum operum, abiiciat. Unde leprosus in Leuitico cum recepisset sanitatem, inter alias purificandi ceremonias, etiam omnes pilos sue carnis eradere precipitur, ut sic expiatus hostiis castra mereretur ingredi . Quia tunc demum a uitiorum feditate perfecte mundamur, cum non solum actus, sed et cogitatus a nobis noxios expellere satagimus.  Barba quoque, que uirilis sexus et etatis index est, in significatione uirtutis poni solet. Scidit pallium et tunicam pontifex, ut populum quem regebat, minus perfecta habere opera designaret, et quem sua soliditate necesse esset discindi per penitentiam, atque in meliorem habitum renouari. Euellit pilos capitis, ut eidem populo intimaret cogitationes nequam suo de corde exstirpandas, ac renascendis utilibus locum esse dandum. Euellit et pilos barbe, ut in ipsis etiam, quas habere uidebantur, uirtutibus humiliarentur, et parua hec aut nulla in examine interni arbitri esse meminissent, que uitiis esse permista clarescebat. Sedit merens, ut per lamenta penitentie ueniam reatus tanti promerendam esse doceret. Nec mirandum, si tanta boni presulis cepta,  magnum mox in subditis fructum uirtutis procrearent. uide enim quid sequatur:

Et conuenerunt ad me omnes qui timebant, etc. O quanta rerum mutatio! Supra dictum est quod perfidia principum et magistratuum multi sunt ad luxuriam secuti, et nunc bono principe in lamenta conuerso, et per suos luctus ac lacrymas quid esset peccatoribus agendum innuente, conuenisse dicuntur ad eum omnes qui timebant uerbum Dei, quo transgressores esse puniendos comminatur. O quantum exempla pia bonos iuuant doctores! Nihil omnino locutus Ezras, sed, solo audito scelere, in lacrymas et ploratus esse conuersus scribitur, et turbam ad se fidelium non uociferando, sed merendo  traxisse. Subiungitur:

Et in sacrificio uespertino surrexi de afflictione mea, etc. Parauerat se Ezras per compunctionem cordis, simul et afflictionem corporis, qui dignus efficeretur auditu superne pietatis, et sic in uerba orationis prorumpebat. Curuat autem genua, et expandit manus, fundit ad Dominum preces in tempore sacrificii uespertini; hoc Deo sacrificium gratius fore non ambigens, quod in spiritu humilitatis, et in anima contrita, quam quod carnibus et sanguine offerretur pecudum. Typice autem, quod indumento scisso curuat genua, et expandit manus ad Deum, et fusis precibus ac lacrymis plurimorum mentes ad penitentiam conuertit, ut in sequentibus scriptum est, Dominum Saluatorem ostendit, qui pro  nostris sceleribus et ante passionem, et in ipso tempore passionis orare dignatus est; quique, extensis in cruce manibus, indumentum sue carnis ob nostram restaurationem ad tempus uulneribus scindi ac mortificari uoluit, ut qui, sicut Apostolus ait, mortuus est propter peccata nostra, resurgat propter iustificationem nostram . Quod apte in tempore sacrificii uespertini factum est, uel quia Dominus in fine seculi sacrificium sue carnis et sanguinis obtulit Patri, ac nobis in pane et uino offerendum precepit; uel quia ad finem proueniente sacrificio legali, sua nos passione liberauit, atque a populis terrarum separans, celestes fecit, et castos sibi corde ac corpore concessit adherere. Ipsa quoque oratio, qua se, cum esset iustus, populo peccatori  sociabat, dicens:

Deus meus, confundor et erubesco, etc. Humilitati congruit Redemptoris nostri, qui in similitudine carnis peccati, ut peccata mundi tolleret, apparuit. Unde et in Psalmis, qui, Euangelio teste, ex ipsius persona scripti sunt, manifeste sua delicta appellat, que in se susceperat nostra, dicens: Deus meus, Deus meus, quare dereliquisti me ? Et adiiciens: Longe a salute mea, inquit, uerba delictorum meorum . Et iterum: Deus, tu scis insipientiam meam, et delicta mea a te non sunt abscondita ; non quia ipse delicta in se, uel insipientiam posset habere, qui, sicut Apostolus ait, factus est nobis sapientia a Deo, et iustitia, et sanctificatio, ac redemptio; sed quia causam eorum  quos saluare uenerat, in se suscipiens, etiam ea que illorum fragilitati ueraciter conuenerant, in se transferre dignatus est.



CAPUT XIII. Orante ac plorante Ezra, populus et ipse ad penitentiam conuertitur, unanimique consilio ab uxoribus separantur externis.

 Sic ergo orante Ezra, et implorante, etc. Quantum oratio, fletus et lamentatio Ezre profecerit, ostenditur, cum mox ad eum cetus fluentium permaximus utriusque sexus et omnis etatis collectus esse perhibetur. Flebant autem uel hi qui peccauerant, penitentiam sui reatus agentes; uel illi qui in castitate permanserant, de fratrum  suorum preuaricatione et casu dolentes. Sed siue hi, siue illi, siue utrique fleuerint, multum omnes conturbati ad preces et lamenta sui pontificis ostenduntur, cum etiam mulieres, cum pueri quoque hic interfuisse narrantur. Potest autem et ea discretione factum intelligi, quod prius innocentes et recti ad eum confluxerint, cum ait: Et conuenerunt ad me omnes qui timebant uerbum Dei Isrel, pro transgressione eorum qui de captiuitate uenerant ; nunc uero etiam ipsi qui peccauerunt cum uxoribus suis et liberis penitentiam acturi conuenerint.

Et respondit Sechenias, etc. Secheniam hunc Iosephus dicit primum fuisse Ierosolymitarum, qui et ipse, ut principem decebat, maxima auctoritate,  mox intentione Ezre iuuabat, et populum uidelicet una secum peccasse confitendo, et penitentiam esse agendam suadendo, abiectis uxoribus alienigenis, cum eis qui ex illis nati erant liberis.

Et nunc si est penitentia in Isrel super hoc, etc. Si populum, inquit, perfecte huius transgressionis penitet, primo conuersi ad Dominum promittamus correctionem, ac postulemus ueniam; deinde ad nos ipsos reuersi, omnem a nobis patrati facinoris et radicem exstirpemus et fruticem, eiectis uidelicet uxoribus cum omni sua sobole non licitis; hoc est enim quempiam ueraciter agere penitentiam, et totum intus in corde ad Dominum conuerti, et foris omnes peccandi materias ab ipsa origine resecare. Quodque subiungit:

 Surge, tuum est decernere, etc. Decentissime docet quomodo sit apud maiores in consilio agendum, ut uidelicet quisque pro suo sensu quod optimum intellexerit, siue intellexisse sibi uisus fuerit, dicat; et tamen ei qui potest, locum decernendi relinquat, paratus obtemperare omnibus que ille secundum uoluntatem ac legem Dei agenda disposuerit.

Et surrexit Ezras ante domum Dei, etc. Eliasib erat summus sacerdos temporis illius, si quidem post Iesum filium Iosedec, Ioachim filius eius, et post eum Eliasib filius illius, summi sacerdotii gradu functus est, et ut sequentia huius sacre historie, et Iudaica Iosephi probat historia.

Panem non comedit, etc. Exemplum hic habebunt eximium non solum flendi et orandi, uerum etiam  ieiunandi pro his qui peccauerunt; et cum beati sint lugentes, qui propria deflent peccata, quoniam accepta remissione consolantur, quanto esse beatiores credendi sunt, qui etiam fraternis lugent erratibus; et hoc in tantum, ut ne panem quidem et aquam, que abstinentium est refectio, contingere uelint, neque domum suam ingredi, uel in lectum sui stratus ascendere, sed in atriis domus Domini potius orantes pernoctare gaudeant. Ibi enim erat domus sacerdotis, quam, uespera superueniente, Ezras perhibetur ingressus. Denique alia Editio pro cubili Iohanan, pastophoriam Iohanan habet, quo nomine solet sepe Scriptura porticus illas cognominare, quibus templum erat undique circumdatum, et in quibus ministri et custodes eiusdem templi manere consuerant.  Lugent etiam nunc in transgressione eorum qui de captiuitate uenerant, qui dolent eos qui nuper a peccatis penitendo erepti erant, rursus ad ea peccando esse prolapsos, per que denuo a diabolo possint captiuari. De quorum seductoribus quasi de parentibus uxorum immundarum, loquitur apostolus Petrus: Superba enim uanitatis loquentes, pelliciunt in desideriis carnis luxurie eos qui paululum effugiunt . Et paulo post de eis qui uelut de captiuitate ascendentes, nichilominus per luxuriam sunt capti: Si enim, inquit, refugientes coinquinationes mundi, in cognitione Domini nostri et Saluatoris Iesu Christi, his rursus implicati superantur, facta sunt eis posteriora deteriora prioribus .

 Et missa est uox in Iuda et Ierusalem, etc. Dum dicuntur filii Iuda et Beniamin conuenisse, manifeste patet quia hi qui alienigenarum uxorum connubio polluti sunt de prima transmigratione fuerant, que de his tribubus erat, ac per Iesum et Zorobabel domum reuocata est, sicut et superius diximus.

Ipse est mensis nouus, uicesimo die mensis, etc. Nonus mensis ipse est qui ab Hebreis Casleu, a Romanis uocatus December, quem in medio hiemis uenire et esse pluuialem ac tempestiuum, mirum quis nesciat. Unde diligentius notandum quia cum in medio hieme populus conuenerit, tremere a peccato et pluuiis memoratur. Cum enim pluuias ipso etiam tempore pluuiarum ultra solitum cadere cernerent, reuersi ad conscientiam, intellexerunt hoc  ob sua scelera factum, iramque superuenturam celestem, ex ipsa eris perturbatione admoniti timuerunt. Ideoque non in priuatis domibus sua negotia agere presumpserant, sed in platea domus Domini, assumpto penitentie et humilitatis habitu, consederunt. Hoc propter eos qui, turbatis licet elementis, et uel uentorum fragore, uel inundantia pluuiarum, uel niuium aceruis, uel ardore siccitatis, uel etiam exitio hominum, siue animalium, desuper ingrauescente, atque ipso indice per aperta indicia uim sue ire minitante, nichil omnino de correctione morum, qua iudicem placent, plagamque impendentem euadant, inquirunt; sed tantum seduli pertractant qua arte aduersa que exterius propter peccata deseuiunt, aut euitent aut superent. Sedit autem populus in platea  domus Dei, hoc est circa atrium sacerdotum, quo ipsa domus Dei undiqueuersum erat circumdata, ut supra docuimus; habens circa se ex omni parte per quadrum edes atriorum amplissimas, in quibus etiam populus, si quando propter pluuias opus esset, stare poterat, et nichilominus ea que in templi ianuis gerebantur, uel circa templum, uidere. Habebant namque interiores parietes iuxta terram in columnis factos, exteriores solidos.

Et surrexit Ezras sacerdos, et dixit, etc. Hic locus respondet ad hoc quod supra dictum est: Et surrexit Ezras ante domum Dei, et abiit ad cubiculum Iohanan filii Eliasib, et ingressus est illuc, panem non comedit, et aquam non bibit; lugebat enim. Ubi notanda deuotio pontificis, qui lugens, orans, ac ieiunans  pro transgressione populi, per triduum in atriis templi permanebat; nec prius domum suam uolebat intrare, quam, accepta consensione populi ex toto illum corde penitentem conuersumque ad Dominum uideret. Cuius deuotionis etiam reliqui principes fuisse consortes uidentur, cum dicuntur et ipsi finita synodo abiisse in domos patrum suorum. Nam si non uoluit hoc hac sententia sacre scriptor historie significare, quid opus fuit scribere quod, expleto colloquio, Ezras et principes familiarum in domos patrum suorum de templi septis exeuntes abierint, cum eos hoc facturos, etiam si Scriptura non dixisset, nemo non sciret? Quid opus addere, Et omnes per nomina sua, cum et hoc esset omnibus notissimum,  nisi quia tales eos uoluit intelligi quorum nomina et actus merito in memoria tenerentur, ac posteris noscenda traderentur?

Et sederunt in die prima mensis decimi, etc. Nota numerum ternarium figuris mysticis esse usitatissimum. Supra dictum est quod in tribus diebus omnes filii transmigrationis uenire deberent in Ierusalem; et nunc in tribus mensibus, decimo uidelicet, undecimo, et duodecimo, castigantur ab uxoribus alienigenis. Tres namque sunt uirtutes, sine quibus ad uitam peruenire nequimus, fides, spes, et caritas. Tertio tempore seculi ueniens in mundum Dominus, gratiam nobis Euangelii contulit. Primum namque tempus ante legem in patriarchis, secundum in prophetis sub lege premisit, in tertio ipse cum gratia  uenit; quia sua nos passione redimens, tertia die resurrexit a mortuis; per cuius gratiam, quia et consortio sancte Ecclesie copulamur, et a uitiorum expurgamur illecebris, apte filii transmigrationis, et in tribus diebus castigandi ab erroribus suis Ierosolymam conuenerunt, et in tribus mensibus ipsi castigandi opus compleuerunt. Sed et iuxta litteram opportune satis ac salubriter elaborauerunt principes familiarum et Leuite, ut ante initium mensis primi consummarentur omnes qui profano erant connubio maculati; id est, a tali scelere purgarentur, quatenus ipsum mensem primum in quo erat pascha faciendum, mundi intrarent, mundi paschalia festa peragerent, mundi annum quem mundi inchoassent,  ad finem usque perducerent. Quod etiam nos omnibus annis in Quadragesima pasche conuenit imitari, ut instantibus solemniis dominice Resurrectionis, mundemus nos ab omni inquinamento carnis et spiritus, quo et ipsi participes resurrectionis esse ualeamus.



CAPUT XIu. Summa eorum qui uxores quas duxerant alienigenas eiecerunt.

Et inuenti sunt de filiis sacerdotum qui duxerant, etc. Hebrei huic loco aptant illud Zacarie prophete: Et ostendit mihi Dominus Iesum sacerdotem magnum stantem coram angelo Domini, et Satan stabat a dextris eius, ut aduersaretur ei . Et paulo post: Et iehsu erat indutus uestibus sordidis, et stabat ante  faciem angeli. Et respondit, et ait ad eos qui stabant coram se, dicens: Auferte uestimenta sordida ab eo. Et dixit ad eum: Ecce abstuli a te iniquitatem tuam, et indui te mutatoriis. Et ponite cidarim mundam super caput eius . Recte, inquiunt, stabat Satan a dextris illius et a sinistris, ut aduersaretur ei, quia uera erat accusatio, eo quod et ipse cum ceteris alienigenam accepisset uxorem. Quod autem dicitur, quia iehsu erat indutus uestibus sordidis, tripliciter interpretatur, uel ob coniugium illicitum, uel ob peccata populi, uel propter squalorem captiuitatis. Angelus autem, ante cuius faciem stabat iehsu, precepit ceteris angelis ex persona Domini ut auferant ab eo sordida uestimenta, de quibus diximus. Qui cum preceptum opere complessent, rursus idem  angelus loquitur ad Iesum: Ecce abstuli a te iniquitatem tuam; hec sunt sordida uestimenta; et indui te mutatoriis, hoc est, Isrelitem tibi coniugem copulaui. Quodque sequitur: Ponite cidarim mundam super caput eius; que mitra a plerisque dicitur; in hac uolunt intelligi sacerdotii dignitatem, quod, ablutis sordibus peccatorum, mundum habuerit sacerdotium. Sed intuendum, quod non scribit Ezras Iesum ipsum alienigenam duxisse uxorem, sed quosdam de filiis et fratribus eius hoc facinore dicit esse pollutos. Quamuis et culpa filiorum ad patrem respiciat, nec perfecte possit esse iustus qui filios delinquentes, dum potuit, corrigere neglexit. Unde aiunt quidam prefatam de Iesu prophetiam non ad filium Iosedec, sed ad Dominum Saluatorem esse  referendam. Qui cum sit splendor glorie, et figura substantie Dei, sordida ad tempus uestimenta acceperit, ex compassione nostre fragilitatis, dicente Isaia: Ipse autem uulneratus est propter iniquitates nostras, et infirmatus est propter peccata nostra ; cui Satan stabat a dextris, ut aduersaretur ei, querens semper dextris eius, et uirtutibus contraire, ut sacra Euangelii refert historia. Et apostolus: Est, inquit, per omnia pro similitudine absque peccato . A quo sordida uestimenta auferuntur, et induitur mutatoriis, cum lauerit nos a peccatis nostris in sanguine suo, ut sit quod apostolus ait: Quicunque ergo in Christo baptizati estis, Christum induistis. uel qui sordida habuit uestimenta in passione, mutatoria accepit in resurrectione,  ita ut de illo ueraciter dicere possimus: Qui etsi noueramus Christum secundum carnem, sed iam nunc non nouimus . Cidarim quoque accepit in capite, quia sempiternum habere probatus est sacerdotium, iuxta illud Psalmiste: Tu es sacerdos in eternum . Quod uero dicit Ezras, fratres quoque Iesu filii Iosedec uxores duxisse alienigenas, non fratres eius carnales, sed more sancte Scripture cognatos oportet intelligi; neque enim fratres eius germani eatenus in carne uiuere, et uoluptati operam dare potuerunt, cum centum et eo amplius anni essent transacti ex quo Cyrus, regnare incipiens, Iesum et Zorobabel cum transmigratione Iuda et Beniamin,  ad construendam domum Domini Ierosolymam remisit. Sequitur:

Et dederunt manus suas, ut eiicerent uxores, etc. Primo a se uxores abiiciunt illicitas, et sic pro se arietem offerunt, ut ablato scelere mundi ad altare accederent. Difficile namque est eius acceptam Deo esse uictimam, qui non prius culpam, pro qua offert, relinquere contendit, dicente Isaia: Quiescite agere peruerse, discite bene facere . Et quia filii uel fratres fuere summi sacerdotis, qui primi peccauerant, recte in castigationem sceleris, arietem de gregibus offerunt, ut tali hostia designent, quia seipsos qui doctores populi ac principes quasi duces gregum sequentium esse uidebantur, a pristina uita mactare, ac purgatos dignam penitentiam Deo per  meliorem uitam offerre disposuerant. Notandum inter ea quanta arte pugnandi diabolus fideles semper impugnet, quam nullum eis unquam securum a certando tempus relinquat. Ecce enim qui aduersitatibus superari non poterant superantur blandimentis; uincebant hostes publicos edificato templo Domini ac dedicato, sed uincebantur amore mulierum gentilium, ne templa cordium uel corporum suorum Deo inhabitatore digna seruarent. Cuius rei temporibus nostris manifestissime est figura completa, cum uideamus animos fidelium multo periculosius nunc interius tentari, a concupiscentia sua abstractos et illectos, quam tentabantur quondam extrinsecus, cum immanis aduersarius contra eorum constantiam ferro et igne seuiebat. Sed aderit pietas Domini,  que, sicut tunc illis aduersus aperta furentium certamina uirtutem patientie largita est, ita et nobis aduersus subripientium laqueos blanditiarum cautele donet custodiam. Denique agente industrio pontifice et his qui timebant Dominum cunctis, compuncti sunt corde qui peccauerant, et eiecerunt uxores alienigenas; sicque, expulsa turpitudine luxurie, rediit decus castimonie, atque in ciuitate Domini, eiecto rudere uitiorum, respersi sunt flores et aromata uirtutum. Hucusque uerba Ezre, quibus et primo Zorobabel ac Iesu, et deinceps sua facta descripsit. Et ipse autem typum Domini Saluatoris manifeste tenuit, in eo quod sanctam renouauit Scripturam, quod populum de captiuitate Ierosolymam reuocauit, qua domum Domini maioribus donis sublimauit, quod duces  trans flumen Euphratem, ac presides qui legem Dei nossent, constituit, quod filios transmigrationis ab uxoribus castigauit externis. Restaurauit enim Dominus Scripturam sacram, quia quam Scribe et Pharisei, uel per traditiones suas fedauerant, uel iuxta litteram tantum intelligendam esse docebant, ipse spirituali sensu plenam, prout a Moyse uel prophetis scripta erat, ostendit. Sed et Nouum Testamentum misso desuper Spiritu sancto per apostolos siue apostolicos uiros fecit describi. Eduxit populum de Babylonica captiuitate, et ad Ierosolymam terramque repromissionis liberatum induxit, quia et semel passus in cruce mundum suo sanguine redemit, ac descendens ad inferos, quoscunque ibi ueros  Isrelitas, id est, electos, inuenit, abductos inde ad menia superne ciuitatis adduxit, eisque gaudia olim promisse hereditatis concessit. Et quotidie fideles a perturbatione mundi huius congregans, ad consortium sancte Ecclesie regnumque perenne conuocat. Auxit ornatus templi auro et argento et uasis pretiosis, que uel populus Isrel, uel principes Persarum, illo per eum miserant, quia in se credentes de utroque populo, Iudeo uidelicet et gentili, in Ecclesiam introducens, claritate fidei et operis eorum hanc semper ornare ac glorificare non desistit. Constituit duces ac  presides omni populo trans flumen, qui legem Dei nossent ac docerent; quia in sancta Ecclesia, que et flumine sacri baptismatis abluta est, et flumen Babylonium, hoc est, perturbationem seculi fluctuantis fidei sinceritate transcendit, apostolos, euangelistas, pastores posuit, et rectores. Castigauit filios transmigrationis ab uxoribus alienigenis, quia illos qui professione fidei mundo abrenuntiauerant, illecebris mundi ultra seruire prohibuit. Eiecit et filios talium genitricum de cetu transmigrationis, ne forte adulti perfidiam potius earum quam fidem sequerentur patrum, quia opera nostra etiam que hominibus bona uidentur, si carnalibus sint delectationibus permista, si originem de contagio humani fauoris sumpserint, reprobasse docuit, neque  illorum consortio digna, qui, mundum perfecte relinquentes, tota mente ad celestia transeunt; qui non blandimentis eneruari temporalibus, sed aduersitatibus magis exerceri, atque ad requiem sempiternam gaudent preparari. Quod si quis obiicere uoluerit, non esse scriptum quod filios adulterarum, sed tantum ipsas mulieres eiecerint, quamuis supra suggerente Sechenia, ac dicente: Percutiamus fedus cum Deo nostro, et proiiciamus uniuersas uxores, et eos qui de his nati sunt, subiunctum sit continuo, et dictum: Surrexit ergo Ezras, adiurauit principes sacerdotum et Leuitarum, et omnem Isrel, ut facerent secundum uerbum hoc, et iurauerunt, intelligat quia si non proiecerunt hos filii transmigrationis liberos, quos sibi mulieres alienigene pepererant,  illa fuerit causa, quod eos abrenuntiare materne infidelitati docuerunt, et consecratos Domino per circumcisionem et hostiam salutarem sue fidei et castitatis consortes esse fecerunt. Cuius profecto rei in promptu esse mysterium constat, quia bona opera, que intuitu temporalis commodi, uel fauoris, uel delectationis agimus, aut inter mala sunt opera reputanda, aut infima intentione secernenda, et pro celesti solum retributione sunt facienda. Qui enim, uerbi gratia, ieiunat, orat, eleemosynam dat illa intentione, ut uideatur et laudetur ab hominibus, talis nimirum proles bone actionis quasi de immunda genitrice nata est conscientie sordidantis; ideoque transmigrantium in cetu, qui de Babylone Ierosolymam  ascenderunt, partem habere non potest, quia nimirum iustitia, uel potius simulatio iustitie, que in presenti mercedem suam recepit, futura in celis mercede carebit. At si talis auctor operis, mentem ad meliora conuertens, pro celesti retributione facere ceperit que pro inanis appetitu laudis faciebat, quasi sobolem suam, tametsi indigne editam, Domino consecrans, ciuem Ierosolymitanam facit, quia opus male inchoatum corrigens ex tempore, perpetua in celis mercede dignum reddit.



LIBER TERTIUS.



CAPUT Xu. Nehemias, pincerna regis Artaxerxis, audita afflictione eorum qui erant in Ierusalem, ieiunat, orat, querit misericordiam a Domino.


 uerba Nehemie filii Helchie, etc. Nehemias interpretatur Latine consolator Dominus, uel consolator a Domino; qui cum renouauerit muros Ierusalem, et populum Dei ab hostium insultatione liberatum, in diuine legis obseruantia sublimauerit; profecto constat quia et uocabulo et opere et persona sua non inconuenienter Mediatorem Dei et hominum, hominem Christum Iesum designet, qui se ad consolationem pauperum spiritu missum insinuat, cum ascensurus in celum discipulis ait: Ego rogabo Patrem, et alium Paracletum, hoc est,  consolatorem, dabit uobis . A quo edificandam ciuitatem Dei, sanctam uidelicet Ecclesiam, simul et consolandos esse merentes, ostendit Psalmista cum dicebat: Aedificans Ierusalem Dominus, et dispersiones Isrel congregans. Qui sanat contritos corde , etc. Congruit figura Nehemie et sanctis predicatoribus, quorum ministerio superna nobis consolatio prestatur, dum, post lapsum peccati, spem uenie ac propitiationis diuine penitentibus pollicentes, quasi diruta ab hostibus Ierosolymorum menia murosque restaurant. Mensis autem Casleu ipse est quem nos Decembrem uocamus, estque apud Hebreos nonus, apud nos anni mensis ultimus; cuius uocabulum, quod Latine spes eius interpretatur, apertissime conuenit uotis eius qui  ad erigendas ruinas sancte ciuitatis animum intendebat. Primum namque bone actionis fundamentum est, spem nos habere indubiam de auxilio Domini perficiendi que cupimus. Ipse est mensis in quo Dominus noster in carne natus est, pulcherrime nobis suo nomine longe ante prefigurans, quod in eo diu speratus ab electis, uerus Nehemias, id est consolator a Deo Patre, ad edificationem sancte Ecclesie esset uenturus in mundum. Quod autem scribit Nehemias, fuisse se in Susis castro cum uenirent uiri qui nuntiarent de Ierosolymis. Susa est metropolis regni Persarum, ut in Esther historia legimus ; quam non solum Nehemias, sed et Daniel propheta castrum uocat ; non quod castrum sit urbs, ut diximus, metropolis ac  potentissima, sed quod tanta sit firmitate edificata, ut castrum esse uideatur. Interpretatur autem Susis equitatio, uel reuertens, quod uidelicet nomen munimini mentis fidelium conuenienter aptatur, eorum maxime qui de captiuitate Ierusalem curam gerunt, hoc est de salute eorum qui aliquando per insidias diaboli de Ecclesia rapti, sed penitendo sunt denuo per gratiam Dei ad Ecclesiam reducti. Tales sunt enim in reuertente castro, hoc est in robore mentis reuocate ab infirmis delectationibus ad desiderium  superne patrie, a quo in primo parente deciderant. Tales sunt in equitatu sanctorum cordium firmissimo, qui Deum portant sessorem. Iuxta illud prophete: Ascendens ascendens super equos tuos, et equitatio tua sanitas. Ascendit quippe Dominus super equos suos, cum predicatorum corda que regit gratia sue pietatis illustrat; et equitatio eius sanitas, quia et illos quibus regendo presidet ad salutem prouehit eternam, et alios quoque per eos quibus eque presidet eiusdem perpetue salutis participes facit. Interrogante igitur Nehemia de eis qui remanserant de captiuitate Ierusalem, uideamus quid sequatur:

Et dixerunt mihi: Qui remanserunt, et relicti sunt, etc. Patet littere sensus, quia qui remanserant de  captiuitate, etsi in pace uersari uidebantur, amico eius existente rege Persarum, quibus etiam in multo ante Esdram scribam cum epistolis miserat, qui haberet potestatem in omni regione trans flumen; in afflictione tamen maxima erant mentis, quod exprobrarent eis hostes ciuitatem sanctam adhuc remansisse destructam. Sed et nunc in sancta Ecclesia merito affliguntur, ac tristitia salutari compunguntur, qui resipiscentes ipsi a preteritis sceleribus, proximos adhuc suos uitiis subiacere considerant, ita ut per negligentiam eorum qui correctis multis prodesse poterant, quasi per muros urbis dissipate diabolus liberum in Ecclesiam habeat introitum. Quod eo magis dolendum sit necesse est, si et ipsi qui aliis doctrina uel exemplo prodesse debuerant, exemplum interitus sese cernentibus corrupte uiuendo  premonstrant. Hoc est enim portas Ierusalem flammis hostilibus esse perustas, eos qui bene uiuendo ac docendo dignos in cetum electorum introducere, indignos uero arcere debuerant, auaritie, luxurie, superbie, contentionis, inuidie, ceterorumue que hostis malignus ingerere solet, uitiorum incendio perire. Quid uero nobis ad hec fieri uidetur, quidue agendum sit, ostenditur cum protinus adiungitur:

Cumque audissem uerba huiuscemodi, sedi et fleui, etc., usque ad Et dirige seruum tuum, etc. Si enim uir sanctus, audiens destructa lapidum ac lignorum edificia, recte lugebat, ieiunabat et orabat, et hoc multo tempore sedens in tristitia; quanto magis in destructione ac ruina animarum, que per peccatum committitur, continuis est luctibus, lacrymis, orationibus  insistendum? quatenus, miserante Domino, ad pristinam erigantur sospitatem, qui in opprobrium religionis, triumphante inimico, iacebant diutina uitiorum sorde squalentes.



CAPUT XuI. Nehemias, accepta licentia et epistolis regis, uenit Ierusalem edificare ciuitatem; a quo anno supputantur septuaginta hebdomades annorum quas predixit angelus Danieli, et pertingunt ad tempus passionis Domini.

 Factum est autem in mense Nisan, etc.  Nisan est primus anni mensis secundum Hebreos, in quo semper agere Pascha solebant, quem nos Aprilem dicimus. Quod ergo supra dixit, quia luxerit, ieiunauerit, atque adorauerit diebus multis, patet profecto, quia per quatuor menses continuos, nonum uidelicet, decimum, undecimum, et duodecimum, huic sacratissime deuotioni operam dabat, tempus exspectans opportunum, in quo suum posset desiderium regi intimare. Et quidem princeps uinarius erat, regi poculum porrigebat, officium letitie foris agebat, sed ipse interius graui tristitia premebatur, quod sanc am ciuitatem dirutam et populum Dei opprobrio et contemptui inimicis Dei habitum esse meminisset. Unde cum suis similibus protestatur loquens in Psalmo: Super flumina Babylonis, illic  sedimus et fleuimus, dum recordaremur tui, Sion .

Dixitque mihi rex: Quare uultus tuus tristis est? etc. Quomodo Cyrum primum Persarum regem figuram tenere Domini Saluatoris, Isaia docente, manifeste cognouimus, eo quod captiuitate populum Dei soluerit, et templum instaurari preceperit; ita etiam recte successorem eiusdem imperii Artaxerxen, qui ciuitatem Ierusalem reedificare eadem deuotione mandauit, in typum Domini accipere ualemus, qui ciuitatem sibi de uiuis lapidibus, hoc est, unam de omnibus electis Ecclesiam per officium predicatorum construit. Unde bene Artaxerxes lumen silentio tentans interpretatur. Lumen etenim uite Dominus est, qui corda fidelium suorum silentio tentat, dum  eos aliquando dulcedine gratie celestis illustrat, aliquando pressuris uite presentis obnubilat, ut temporalibus aduersis eruditi, ardentius eterna bona desiderent. Memorabilis hic annus, quo Ierusalem edificari permissa est, et mysticis prophete Danielis iam olim est presignatus litteris, dicente ad eum angelo, septuaginta hebdomadas abbreuiatas esse super populum eius, et super ciuitatem eius sanctam. Et paulo post: Ab exitu sermonis, ut iterum edificetur Ierusalem usque ad Christum ducem, hebdomades septem et hebdomades sexaginta due erunt. Et paulo post: Confirmabit autem pactum multis hebdomada una, et in dimidio hebdomadis deficiet hostia et sacrificium. Incipiunt ergo he hebdomades a uicesimo anno Artaxerxis, quando edificandi Ierusalem  licentiam dedit: quo tempore, ut Iulius Africanus scribit, regni Persarum centum et quindecim anni fuerant euoluti, et totidem anni usque ad Alexandrum Magnum, quando Darium occidit, imperfecti remanserant; captiuitatis autem Ierusalem centesimus octogesimus et quintus erat annus: et perueniunt usque ad tempora dominice passionis, per quam hostiis et sacrificiis legalibus finis impositus est. Habent uero singule hebdomade annos septenos, annos quadringentos et nonaginta , secundum lune cursum uidelicet; ita duntaxat, ut uni singuli, nouo et insolito more, non amplius quam duodecim menses lunares habeant. Unde consulte angelus septuaginta hebdomadas non annumeratas, sed abbreuiatas super  populum eius dicit, qui sunt anni solares 475. De qua tota prophetie sententia plenissime, prout potui, disserere in Temporum libro curaui.

Et audierunt Sanaballat Horonites, etc. Et heretici contristantur, atque omnes inimici Ecclesie, quoties electos quosque pro catholica fide uel correctione morum, quibus Ecclesie muri renouentur, laborare conspiciunt. Notanda etenim animarum rerumque diuersitas, quia supra quidem dicti sunt hi, qui remanserant de captiuitate in Iudea, in afflictione magna et opprobrio fuisse; sed et Nehemiam longum cum fletu et precibus duxisse ieiunium, eo quod muros Ierusalem dissipatos, et porte illius essent igne combuste, et nunc uersa uice hostes eiusdem sancte ciuitatis contristati, et in afflictione sunt  magna constituti, eo quod edificia illius restauranda, simul et ciues intelligerent ab insultationibus hostium esse subleuandos. Unde colligendum, etiam in hac uita sententiam illam Domini posse compleri; qui cum dixisset: Amen, amen, dico uobis, quia plorabitis et flebitis uos, mundus autem gaudebit, uos autem contristabimini; continuo subiecit: Sed tristitia uestra uertetur in gaudium . Flente namque mundo qui gaudebat, tristitia iustorum uertetur in gaudium, cum res sancte Ecclesie crescere, et eos qui peccando aberrauerant, penitendo ad eam redire cognoscuntur.



CAPUT XuII. Nehemias perueniens Ierusalem, considerat nocte ruinam murorum et mane causam sui itineris aperiens, cor et manus populi ad edificandum confortat.

 Et ueni Hierusalem, et mansi ibi tribus diebus, etc. Diuersa urbis destructe loca lustrando peruagatur, et singula hec, quomodo debeant reparari, sollicita mente scrutatur. Sic et doctorum est spiritualium, sepius nocte surgere, ac solerti indagine statum sancte Ecclesie quiescentibus ceteris inspicere; ut uigilanter inquirant, qualiter ea que uitiorum bellis in illa sordidata siue deiecta sunt, castigando emendent et erigant. Murus autem Ierusalem dissipatus iacet, et conuersatio fidelium terrenis atque infimis sordet affectibus; porte sunt igni consumpte, cum iam quoque qui et aliis docendo introitum uite pandere debuerant, relicto ueritatis magisterio, communi cum ceteris ignauia torpent, ac temporalibus curis  inseruiunt.

Et dixi eis: uos nostis afflictionem in qua sumus, etc. Plana sunt hec, et spirituali sensu nimis accommoda; quia doctores sancti, imo omnes qui zelo Dei feruent, in afflictione sunt maxima, quandiu Ierusalem, hoc est uisionem pacis, quam nobis Dominus reliquit et commendauit, per bella dissensionum cernunt esse desertam; et portas uirtutum, quas, iuxta Isaiam, laudatio occupare debuerat , preualentibus inferorum portis, deiectas, atque opprobrio habitas contuentur. Unde satagunt collectis in unam industriam uerbi ministris, rursus ea que destructa esse uidebantur, fide ac bona actione edificare.



CAPUT XuIII. Murus, turres et porte Ierusalem edificantur, incipiente Eliasib sacerdote magno.


 Et surrexit Eliasib sacerdos magnus, etc. Eliasib iste pontifex summus illius temporis, filius fuit Ioacim, qui post patrem suum Iesum filium Iosedec sacerdotem magnum, et ipse non paruo tempore pontificatus infulis fungebatur. Et recte restauratio ciuitatis a sacerdote magno et fratribus eius cepit, ut qui gradu precesserant ordinis, ipsi in bonis operibus exemplum cunctis fierent. Et bene edificantibus sacerdotibus adiungitur.

Et usque ad turrim centum cubitorum, etc. Aedificant namque sacerdotes in centenario numero cubitorum, cum omnes quos erudiunt, in amore ac desiderio  eternorum incendunt. Nam centum que in computo digitorum de leua transeunt in dexteram, celestia bona figurant, que in comparatione temporalium et infimorum bonorum quasi dextra sunt ad sinistram. Qui etiam portam, quam edificauerunt, sanctificasse referuntur; sacerdotum namque est sua opera sanctificatione speciali pre ceteris digna facere, atque instanter agere, ut quicunque sibi iunguntur, nomen in seipsis Domini bene uiuendo sanctificent. uidetur autem iuxta litteram, ideo primam portam gregis, uel a sacerdotibus edificatam, uel esse sanctificatam, quod in uicinia templi fuerit, et ad ipsos proprie pertinuerit; nam et hoc rationi congruere uidetur, ut edificatio ciuitatis a templo  inciperet. Quia nimirum necesse est, ut constantiam fidei ac dilectionis in Deum ante omnia conseruemus in nobis, ac deinde ea que ad proximi dilectionem pertineant, opera pietatis addamus; tertio autem, hoc est ultimo loco, curam ponamus eorum que ad generalem uite huius prouisionem respiciunt; de quibus Apostolus: Habentes, inquit, uictum et quibus tegamur, his contenti simus . Sed et hoc probabile potest uideri, quod ex eo porta gregis sit dicta, quod per hanc pecora, que in templo offerrentur, introduci solerent. Portam ergo gregis in primordio edificande ciuitatis Dei sacerdotes edificant, cum sancti predicatores, auditores suos ante omnia fidei ueritate, que per dilectionem operetur, imbuunt; per quam uictimas bonorum introducere,  et in altari sui cordis Deo offerre debeant. Et huius porte edificium per centum cubitos extensum, usque ad turrim Hananeel, id est, gratie Dei sanctificant, cum ab initio fidei usque ad firmitatem bone actionis, que non nisi Deo inspirante atque auxiliante perficitur, sola eterna retributionis intentione pertendunt. Notandum sane, quod pro eo nostri Codices habent: Et edificauerunt portam gregis. uetus translatio habet: Et edificauerunt portam et piscinam probaticam; cuius nominis meminit in Euangelio suo Ioannes: Est autem, inquit, Ierosolymis probatica piscina, que cognominatur Hebraice Bethseda, quinque porticus habens; in his iacebat multitudo magna languentium , etc. Neque aliquid obstat, ipsum intelligere locum hic esse designatum;  nam nec nomen Probatice multum a nomine gregis distat: Grece etenim ouis probaton nuncupatur. Meminit huius loci et Hieronymus in libro Locorum, ita scribens: Bethseda piscina in Ierusalem, que uocatur probatica, et a nobis interpretari potest pecualis. Hec quinque quondam porticus habuit; ostendunturque gemini lacus, quorum unus hibernis pluuiis adimpleri solet, alter mirum in modum rubens, quasi cruentis aquis, antiqui in se operis signa testatur. Nam hostias in eo lauari a sacerdotibus solitas ferunt, unde et nomen acceperit. Ex quibus omnibus uidetur porta gregis uicina esse piscine probatice, ut per hanc uidelicet afferrentur hostie, que in illa lauarentur.

Portam autem piscium edificauerunt filii Asnaa.  Portam piscium uocat eam, que Ioppen ac Diospolin, id est, Lyddam respiciebat, et uicinior mari fuit inter cunctas uias Ierusalem, que nunc porta Dauid fertur appellari, et esse prima portarum ad occidentem montis Sion. Cui uidelicet opinioni consentire uidentur uerba Dierum, in quibus scriptum est de Manasse rege Iuda: Post hec edificauit murum extra ciuitatem Dauid ad occidentem Gihon in conualle, ab introitu porte piscium, per circuitum usque ad Ophel, et exaltauit illum uehementer . Typice autem sicut grex Domini fidelis, sic etiam pisces solent appellari. Unde sicut Petro ait: Pasce oues meas ; ita etiam eidem cum Andrea et ceteris apostolis promittit, dicens: uenite post me, et faciam uos fieri piscatores hominum . De  quibus item piscatoribus per parabolam, dicens: Elegerunt bonos pisces in uasa, malos autem foras miserunt . Portam ergo piscium edificauerunt in Ierusalem, cum illi gradus ordinantur in Ecclesia, per quos electi a reprobis, quasi boni pisces a malis segregati, ad consortium perpetue pacis inferantur. Porta piscium edificatur, cum illis uirtutum operibus fideles seruiunt, quibus intuentes se proximos, a fluctibus perturbationis et concupiscentie mundialis ereptos, ad tranquillitatem ac pacem uite spiritualis introducant. Meminit huius porte Sophonias propheta, dicens: uox clamoris a porta piscium, et ululatus a secunda . Quia hoc quod adiunxit, a secunda, secundi muri in eodem  climate portam significat. Nam temporibus Ezechie duplicatum fuisse murum ciuitatis, uerba Dierum narrant, ubi scriptum est: Aedificauit quoque, agens industrie, omnem murum qui fuerat dissipatus, et exstruxit turres desuper, et forinsecus alterum murum . Hec de sensu littere. uerum iuxta legis allegoriam, Sophonias uocem clamoris a porta piscium et ululatum audiuit a secunda, quia utramque ab hostibus deiiciendam precognouit: quia et fidem et opera doctorum, per que ab undis uite corruptibilis ceteros erui, atque in Ecclesiam sanctam oportuerat induci, uidit antiqui hostis insidiis esse terre sternendam, hoc est per appetitum terrenarum uoluptatum celestibus gaudiis esse priuandam. Bene enim ab utraque porta, et prima uidelicet  et secunda, et exteriore et interiore, uocem clamoris atque ululatus audiuit; quia et opera exterius, et intus corda negligentium uidit diabolo impugnante subuertenda; uerum quia Dominus erigit allisos , Nehemias eamdem portam piscium post longam ruinam narrat instauratam; quia etsi aliqui predicantium aliquando peccando corruerint, non deerunt tamen usque ad finem seculi, qui in locum succedentes precedentium, portas iustitie Domino adiuuante fidelibus predicando, ac bene uiuendo aperiant. Bene autem de destructoribus eius porte subiungitur:

Ipsi texerunt eam, et statuerunt ualuas, etc. Qui reuersus etiam de ceteris que edificata perhibentur, porta sepius iterando repetitur; quia nimirum necesse  est, ut quicunque structuram bone actionis inchoauerint, hanc in tectum usque perfectionis ceptis insistendo perducant, et a minima custodia solertes quasi ualuas, seras et uectes statuant. ualue quippe ad hoc in portis statuuntur, ut eis tempore congruo patefactis, ciues intrandi uel exeundi facultatem habeant. Sere et uectes ad hoc statuuntur, ut oppilatis atque obseratis ianuis, hostis intrare non possit. Sic ergo et in bonis nostris operibus ualue sunt benigne prouisionis opponende, ut conciues, hoc est proximi nostri, hec uidentes, glorificent Patrem nostrum qui in celis est, et ipsi quoque per exempla nostra incedere, ac menia uirtutum nobiscum discant ingredi. Sunt et sere uectesque contra  insidias atque irruptionem hostium opponende, ut uidelicet diligenti nos undique communiamur industria, ne forte arcem nostre uirtutis incaute intromissus hostis antiquus expugnet. Unde bene dicitur in Prouerbiis: Frater qui adiuuatur a fratre, quasi ciuitas firma, et iudicia quasi uectes urbium . Cum enim populus uterque, Iudeorum scilicet et gentium, fraterna sibi in Christo caritate consentit, unam Ecclesiam, ciuitatem uidelicet sui Conditoris edificant. Et sicut uectes urbium portas muniunt, ita dogmata ueritatis Ecclesias per orbem, que unam catholicam faciunt, ab infidelium incursione defendunt. Item seras uectesque nostre porte statuimus, cum sedulo precauemus, ne uel arcana fidei nostre porcis et canibus, hoc est immundis  prodamus mentibus, uel humani gratia fauoris nostram faciamus iustitiam, eosque ad uidenda nostra opera bona intromittamus, qui plus periculi nobis laudando afferant, quam salutaris adminiculi a nobis uidendo referant.

Et portam ueterem edificauerunt, etc. Porta uetus illa est, cuius Ioannes meminit, dicens: Charissimi, non mandatum nouum scribo uobis, sed mandatum uetus quod habuistis ab initio . Mandatum uetus est uerbum quod audistis. Porta ergo uetus edificatur in Ierusalem, cum uerbum fidei ac dilectionis, quod ab initio sancte Ecclesie traditum est, uel recuperari in errantibus, uel in nuper credentibus ceperit institui.

Et dimiserunt Ierusalem, etc. Murus platee latioris  est in Hierusalem, firmitas et munimentum perfecte dilectionis in cordibus electorum, ad quem instructores eius edificando perueniunt, cum in operibus caritatis proficiendo Conditori et adiutori suo dicere possunt: uiam mandatorum tuorum cucurrimus, dum dilatares cor nostrum . Illa nimirum dilatatione mentis illustrate, que et amicum in Deo, et inimicum diligere possit propter Deum.

Et portam uallis edificauit Hanun, etc. Scimus uallem Iosaphat, que et Gehennon, hoc est uallis Ennon dicebatur, ad orientalem plagam esse ciuitatis Hierusalem, per quam torrens Cedron, cuius in Euangelio fit mentio , si quando pluuiarum uel niuium aquas recepit, a septentrionali in  australem plagam defluit. Sed et in occidentali parte eiusdem ciuitatis uallem Gihon legimus, dicente libro Paralipomenon de Manasse rege Iuda, quod et supra posuimus: Post hec edificauit murum extra ciuitatem Dauid ad occidentem Gihon in conualle . Gihon autem nomen fontis, ubi est Salomon unctus in regem foris ciuitatem. Siue ergo hanc, siue illam, siue aliam quamlibet eiusdem ciuitatis uallem Ezras hoc loco significet, patet sacramentum, quia porta uallis edificatur in Ierusalem, cum uel imbutis nuper per notitiam fidei electis, uel reparatis in castitate fidei his qui aberrauerant a doctoribus ueritatis, inter alia uirtus humilitatis obseruanda precipitur, per quam maiore Dei gratia sublimari mereantur, dicente sancta Scriptura: Deus superbis  resistit, humilibus autem dat gratiam . Et in Psalmo: Et conualles abundabunt frumento , id est, humiles abundabunt donis superne refectionis. Et bene post portam ueterem, et murum platee latioris, porta uallis edificatur; quia nimirum post rudimenta catholice fidei, que per dilectionem operatur, necesse est humilitas nobis, que est custos uirtutum, tenenda insinuetur; ut iuxta preceptum uiri sapientis, quanto magni sumus, humiliemur in omnibus .

Et mille cubitos in muro usque ad portam sterquilinii, etc. Ferunt quia situs urbis Hierosolymorum ita molli cliuo dispositus, contra aquilonem simul et orientem uergat, ut pluuia ibi decidens nullatenus  consistat, sed instar fluuiorum per orientales defluens portas, cunctis secum platearum sordibus raptis, in ualle Iosaphat torrentem Cedronem augeat. Unde uerisimile uidetur, quia porta sterquilinii uocetur illa, per quam sordes et immunditie consuescunt egeri. Nec minoris omnino uirtutis atque utilitatis est, immunda queque de ciuitate Domini efferri, quam in illa ea que munda sunt aggregari. Portam ergo sterquilinii in Hierusalem edificant, qui illos in sancte Ecclesie ministerium ordinant, per quos uitiorum sordes ab electorum mentibus expurgentur. Sed et corrupte mentis homines ab Ecclesie finibus arceantur, iuuante eos atque eneruante omnem impuritatem imbre gratie celestis; ut iuxta Psalmistam, Disperdantur de ciuitate Domini omnes qui  operantur iniquitatem . Et quia magne perfectionis est, cum quis per meritum humilitatis adeo proficit, ut erratus suos uiuaciter inspicere, et efficaciter deprehensos ualeat expurgare; recte dicitur, quia qui portam uallis edificauerunt, ipsi etiam mille cubitos in muro usque ad portam sterquilinii construxerint. Millenarius namque numerus perfectionem, cubitus uero operationem, que per manus et brachia fit, insinuat. Et illi in muro sancte ciuitatis a porta uallis usque ad portam sterquilinii, mille cubitis edificando perueniunt, qui percepta humilitatis gratia, tanta se industria perfectionis bonis operibus mancipant, ut omne rudus a se non solum noxie actionis siue inutilis locutionis, uerum etiam superuacue cogitationis eiiciant.

Et portam fontis edificauit Sellun, etc. Pagos Grece, Latine uicum significat. Narrant autem scriptores, quod ab ea fronte montis Sion, que prerupta rupe orientalem plagam spectat, intra muros, atque in radicibus collis, fons Sile prorumpat; qui alternante quidem accessu aquarum in meridiem fluit, id est non iugibus aquis, sed incertis [certis] horis et diebus ebullit, et per terrarum concaua, et antra saxi durissimi, cum magno sonitu uenire consueuit, quo scilicet uno fonte, et hoc non perpetuo, uti ciuitas perhibetur. Huius ergo portam fontis hoc loco designatam intellige, maxime cum aperte subiungatur:

Et muros piscine Sile in hortum regis, etc. Igitur Siloa, quod interpretatur missus, ubi cecus  natus et illuminatus est, Dominum Saluatorem, qui ad nostram illuminationem a Deo Patre missus est, significat; cuius fons aptissime idem Pater, ex quo ipse natus est, potest intelligi. De quo bene Psalmista: Quoniam apud te est fons uite, in lumine tuo uidebimus lumen . Portaque fontis edificatur in Ierusalem, cum ordinantur in Ecclesia doctores, qui fidem diuine eternitatis populis predicent. Aedificantur et muri piscine Sile, cum firmissima et inexpugnabilia Scripturarum testimonia, quibus sacramentum dominice incarnationis designatur, in mente fidelium radicantur. Qui uidelicet muri diuinorum eloquiorum in hortum regis perueniunt, cum agnitis dominice dispensationis  mysteriis, germina uirtutum ipso summo rege Domino Deo nostro opitulante proferre ceperimus. Perueniunt et ad gradus usque, qui descendunt de ciuitate Dauid, cum quis a generali fidelium uita spiritualibus desideriis ad celestia proficere didicerit. Gradus namque qui de ciuitate Dauid ad inferiora urbis Hierosolyme descendunt auxilia sunt diuine inspirationis siue protectionis, quibus paulatim excitamur, ut ad menia regni celestis attingere ualeamus. Fecit enim gradus Dauid, quibus ad ciuitatem eius ascendere debeamus, cum diuina nos pietas ordinem docuit uirtutum, quibus celestia petamus, cum easdem uirtutes exsequendi nobis donum tribuit. De quibus nimirum gradibus Psalmista dicebat: Beatus uir cui est auxilium abs te,  Domine; ascensus in corde eius disposuit in ualle lacrymarum, in loco quem posuit, etc., usque dum ait: Ambulabunt de uirtute in uirtutem; uidebitur Deus deorum in Sion . Ad hos ergo gradus structores sancte ciuitatis, post muros piscine Sile, et post hortum regis edificando perueniunt, cum post ostensa dominice incarnationis sacramenta, quibus ceca a natiuitate gentilitas abluta et illuminata est, post inchoata per fidem germina bone operationis, doctores sancti diligentius ex tempore suis auditoribus profectus uirtutum ostendunt; quibus ad uisionem sui Conditoris, fortis uidelicet manu ac desiderabilis, quod uocabit Dauid, designatur, ascendant. Quos profectus gradus maxime in humilitate consistere reuerendissimus pater, nomine et uita Benedictus, intellexit, cum scala patriarche Iacob ostensa angelis per eam ascendentibus ac descendentibus, iter ad celestia nostrum esse designatum interpretans, gradus scale ipsius incrementis ac profectibus operum bonorum, que per humilitatem fiunt, solertissima ac piissima inquisitione distinxit. Ciuitas autem Dauid iuxta litteram mons Sion appellatur, qui a meridie positus, pro arce urbis supereminet, et maior pars ciuitatis infra montem iacet, in planitie humilioris collis sita. Unde scriptum est in libro Regum: Cepit autem Dauid arcem Sion, hec est ciuitas Dauid. Et paulo post: Habitauit autem Dauid in arce, et uocauit eam ciuitatem Dauid .

Post eum edificauit Nehemias, etc. Nota Dauid regem  non in Bethlehem, ut quidam autumant, sed in Ierusalem esse sepultum; et quidem non sine certi ratione mysterii. Sicut enim in Bethlehem natus, atque in regem unctus, Dominum Christum ibidem de suo semine nasciturum, atque a Magis sub persona regis adorandum prefigurauit; ita et in Ierusalem defunctus ac sepultus, ipsum Dominum in eadem ciuitate passurum ac sepeliendum, sed citius de sepulcro resurrecturum signauit. Post portam ergo fontis, et muros piscine Sile, qui in hortum regis, et usque ad gradus qui descendunt de ciuitate Dauid, perueniunt, etiam usque contra sepulcrum eiusdem Dauid mensura sancte ciuitatis protenditur; quia qui per fidem diuine eternitatis  predicat, qui dispensationem dominice incarnationis, qui fructificationem Ecclesie Christo adherentis; de qua dicit ipse: Hortus conclusus soror mea sponsa ; fidelibus declarat auditoribus, non eos tantummodo gradus bonorum operum, quibus ad eternam patriam ascendant, debet imitari; sed et sacramentum dominice passionis semper eorum necesse habet insinuare memorie, ut per eum qui pro ipsis mortuus est ac resurrexit, se quoque de regione et umbra mortis erigendos ad uitam, atque ad regnum celeste ascensuros esse cognoscant. Bene autem sequitur:

Et usque ad piscinam, etc. Piscina namque grandi opere constructa, potest non absurde Scriptura diuina intelligi; que sancti Spiritus opere confectalauacrum  nobis ad expianda peccata, simul et poculum salutaris gustus ministrat. Que si a Domino nobis in uinum conuersa, hoc est in spiritualem sensum fuerit translata, gratiore nos suauitate ueritatis inebriat. Ubi et domus est fortium; quia quicunque crebris eloquiorum diuinorum fluentis audiendo et operando refici consuerunt, contra omnes antiqui hostis insidias fortes redduntur et inuicti. Post sepulcrum ergo Dauid in sancta ciuitate piscina grandi opere constructa locatur, cui domus est fortium contigua; quia per passionem Domini Scripturarum nobis est abyssus patefacta, per quarum affluentiam corda corroborata fidelium, et ciuitas Christi est cunctis hostibus inexpugnabilis reddita. Deficientibus namque, uel obtentis ab hoste aquis,  facile capitur ciuitas. Et si hostis antiquus fontem a nobis abstulerit uerbi Dei, nil obstat quin continuo arcem nostre mentis seuus impugnator atque euersor ascendat.

Post eum edificauerunt fratres eorum Leuite, etc. Hucusque primus ciuitatis murus exstruitur, hinc mensura secunda, hoc est muri interioris, de quo supra diximus, incipit. Unde in hac descriptione dicitur quia structorum plurimi contra domum suam edificauerint; muro namque interiori domus ciuitatis plurime, uel uicine erant, uel iuncte. Post constructionem ergo muri exterioris, sequitur et in nostra ciuitate mensura muri secundi, cum post operum ac lingue perfectionem, que et hominibus apparere potest, magis in interioribus nostre mentis  Deo placere contendimus, ne quid uidelicet uelamine concipere de his que interni arbitri oculos offendant presumamus. Et bene dicitur quia mensura secunda contra ascensum sit firmissimi anguli edificata; firmissimus angulus quippe Dominus est, qui in sua fide ac dilectione Iudeorum populum adunauit et gentium; unde et in Psalmo , uel Esaia , lapis angularis est dictus. Contra cuius ascensum anguli mensura secunda edificatur, cum per munditiam pie cogitationis ad uisionem Conditoris nostri peruenire contendimus; cum etiam in hac uita retenti, crebro uisionis eius desiderio suspiramus. Sequuntur hinc plurimi structorum ordines, qui mensuram secundam edificasse  narrantur, quia maxima sancte Ecclesie structura in interioris est munimine uirtutis, cum uidelicet omni custodia seruamus cor nostrum, quoniam ex ipso uita procedit. De quibus sigillatim disserere, et ad spiritualem cuncta intelligentiam trahere, nimis perlongum est.

Nathinnei autem habitabant in Ophel, etc. Nathinnei autem dicuntur esse Gabaonite, qui in ministerium domus Domini iuxta dispositionem Iosue filii Nun, fideli deuotione seruiebant. Ophel autem turris erat, non longe a templo, enormis altitudinis. Unde et Ophel, hoc est tenebrarum, siue nubili nomen accepit, quod usque ad nubes erigeret caput. Denique ubi in Michea scriptum est: Et turris gregis nebulosa filie Sion ; in Hebreo pro turre  nebulosa, turris Ophel scriptum est. Meminit huius turris, et in qua parte sit ciuitatis ostendit, liber Paralipomenon, referens de Manasse rege, quod et supra posuimus, quia edificauerit murum extra ciuitatem Dauid ad occidentem Gihon in conualle, ab introitu porte piscium per circuitum usque ad Ophel . Conueniebat ergo iuxta situm loci, ut ministri templi in uicina templi turre habitarent. uerum iuxta sensum quoque mysticum, Nathinnei habitant in Ophel, hoc est in turre nebulosa, cum hi qui professione uite perfectioris Deo dicati sunt, in munimento atque altitudine uirtutum et actionum semper et cogitatione commorari non omittunt; dicentes cum Apostolo, Quia conuersatio nostra in celis est . De quibus et uulgi turba admirando  contestetur, dicens: Qui sunt isti qui ut nubes uolant ? Item Nathinnei habitant in Ophel, cum quique religionis habitu insignes, abdita Scripturarum, de quibus dictum est, Tenebrosa aqua in nubibus eris; hoc est mystica scientia in prophetis illustrato corde penetrare, atque in horum lectione die noctuque meditari didicerint. De quorum habitatione apte subiungitur: Usque contra portam aquarum ad orientem et turrem que prominebat. Porta namque aquarum Dominus est, qui quotidiana nos misericordie sue gratia, ne in erumnis uite presentis deficiamus, irrigat. Quam uidelicet portam intrare desiderabat Psalmista, cum dicebat: Sicut ceruus desiderat ad fontes aquarum, ita desiderat anima mea ad te, Deus . Que porta congruenter  ad orientem posita memoratur; quia nimirum idem Dominus, qui nos torrente sue uoluptatis, ne sitiamus, inebriat; ipse nos dono uisitationis sue, ne in tenebris errorum caligemus illustrat. Iuxta quod Zacarias ait: uisitauit nos oriens ex alto, illuminare his qui in tenebris, et in umbra mortis sedent . Ipse etiam nos presidio sue protectionis, ne ab hoste contingamur, defendit. Unde bene sequitur: Et usque ad turrem que prominebat. Quod intelligens idem Psalmista, dicebat: Deduxisti me, quia factus es spes mea, turris fortitudinis a facie inimici . Habitant ergo Nathinnei in Ophel, usque contra portam aquarum ad orientem, et turrem que preminebat; cum fideles quique lectionibus  sacris dediti, diuine pietatis et gratia debriari atque illustrari, et auxilio gaudent semper ab hoste tutari. Et quia post presentia uirtutum dona ad uidendam claritatem dominici hominis ascenditur, recte subinfertur:

Post eos edificauerunt Thecuani mensuram secundam, etc. Murus quippe templi corpus est Domini Saluatoris, de quo ipse Iudeis ait: Soluite templum hoc, et in tribus diebus excitabo illud : quod uidelicet templum corporis eius, persecutores eius in morte soluerunt, sed excitatum, atque ad celos exaltatum, amatores in gloria uiderunt, atque in eternum uidere non cessant. A turre ergo magna et eminenti, usque ad murum templi structura sancte ciuitatis peruenit, cum iusti quique ab altitudine  contemplationis, qua mentem et in hac uita despectis temporalibus, ad celestia desideranda suspendunt, ueraciter in illa uita ad claritatem dominice incarnationis intuendam patefacta, etiam diuine glorie eternitatem, ascendunt. Et quia Thecua buccina uel tuba, Thecuani buccinatores interpretantur, apte dicitur quod Thecuani hec edificauerint; doctorum namque est, quorum in omnem terram sonus exiuit, uel presentia Dei dona, uel futura in ciuitate eius, hoc est populo fidelium, patefacere.

Sursum autem ad portam equorum edificauerunt, etc. Huius porte meminit Ieremias, et eam in orientali plaga ciuitatis esse designat, scribens typice de sancta Ecclesia: Et edificabitur ciuitas Domino a turre Hananeel . Et paulo post: Usque ad  torrentem Cedron, et usque ad angulum porte equorum orientalis . Equi autem cum in bonam partem ponuntur, sicut et asini et cameli et muli, aliquando conuersos ad Dominum populos gentilium, aliquando curas temporalium rerum Domino anime rite subiugatas indicant. Et sacerdotes murum ciuitatis Dei ad portam equorum edificauerunt, cum doctores sancti post uocationem Iudaice plebis, usque ad introducendos in sanctam Ecclesiam gentium populos uerbum disseminando peruenerunt. Item ad portam equorum edificant, cum sufficientia uiuendi exempla prebent eis, qui ad refrenandos lasciuos sue carnis siue anime motus sancte Ecclesie ianuas intrant; uel certe cum suas ipsorum cogitationes,  quibus necesse habent de uictu siue habitu suo suorumque tractare, ita disponunt, ut nequaquam he libertatem mentis, qua celestia semper querere proposuerant, retardent. Ubi et bene de operantibus subditur, Unusquisque contra domum suam; qui sermo crebrius in hac constructione sancte ciuitatis repetitur. Neque in expositione laborandum est, quomodo in sancta Ecclesia contra domum suam quisque murum uirtutum edificare, suamque mentem aduersus insidias diaboli debeat munire; ne ille qui quasi leo rugiens circuit, querens quem deuoret , ulla ex parte ualeat irrumpere, dum suum quisque corpus et mentem forti in Dominum fide premunierit. Sed et in eo quisque contra domum suam edificat, si illos qui sibi commissi sunt, diligenti  custodia discipline regularis tutatur, ne uel incursu uitiorum, uel heretica possint persuasione decipi. Longum est de singulis sancte ciuitatis edificiis uel edificatoribus spirituali interpretatione disserere; que etiam nobis tacentibus lector peritus facillime cognoscit. Tantum hoc notandum, quia qui portas et turres edificant, per quas uel ciues ingrediantur, uel arceantur inimici, ipsi sunt prophete, apostoli, et euangeliste; per quos nobis forma et ordo fidei ac recte operationis, per quam unitatem sancte Ecclesie intrare debeamus, ministrata est; quorumque uerbis qualiter aduersarios ueritatis redarguamus ac repellamus, discimus. Qui uero reliquis uerbis exstruunt, ipsi sunt pastores et doctores, quos secundo loco posuit Apostolus, per quorum industriam  usque hodie ea que per magnos Ecclesie architectos edificata est fides catholica, per totum orbem seruatur. Et sicut Nehemias cunctos ex ordine ciuitatis structores enumerans, perpetuo memorales facit; ita consolator nostre paupertatis Dominus, omnium qui Ecclesiam suam in electis edificant, nomina conscribit in celo. Sed uideamus et reliqua.



CAPUT XIX. Sanaballat et Tobias subsannat edificantes, sed contemnuntur; bella mouent, sed orationibus atque armis pelluntur.

 Factum est autem, cum audisset Sanaballat, etc. Plane hec ira hereticorum, hec uerba eorum sunt, qui se Samaritanos, hoc est  custodes legis Dei frustra cognominant, cum sint maxime Deo contrarii ac legibus eius, ut pote iamdudum a domo Dauid, hoc est ab unitate Christi et Ecclesie per hereses aut schismata, aut mala opera segregati; qui ne sua forte impugnetur atque excludatur impietas, muros fidei edificari metuunt. Hec subsannatio omnium qui dicunt se nosse Deum, factis autem negant. Namque Samarite ita Domino seruiebant, ut diis suis priscis non abrenuntiarent. Quos hodie typice imitantur, qui ita Christiani sunt, ut et uentrem suum deum habeant, ut auaritiam sequantur, quam manifeste idolorum seruitutem cognominat Apostolus; et ceteris mundi illecebris mancipati, creature magis inseruiunt quam Creatori, qui est benedictus in secula. Et tales ergo sicut heretici nolunt  Ecclesie muros innouari, ne, crescente statu pietatis, a sua cogantur impietate recedere. Tales solent imbecilles appellare Iudeos, hoc est confessores fidei, et facile a gentibus superandos, dum in quotidiano animarum certamine plus amant uitia quam uirtutis uictorie palmam obtinere. Et quia sunt inter hereticos qui etiam penitentibus post lapsum dari ueniam negant, recte ex horum persona subiungitur:

Nunquid edificari poterunt lapides? etc. Aedificauerunt namque lapides, combusti de aceruis puluerum, atque in opus sancte ciuitatis reponuntur, cum his qui uel igne persecutionum uicti fidem negauerant, uel delectationibus uitiorum subacti, munditiam operis perdiderunt, miserante Domino resipiscunt;  ut et integritatem catholice fidei constanti professione recipiant, et ornamenta uirtutum moribus emendati consequantur.

Sed et Tobias Ammonites proximus eius ait: Aedificent, etc. Et huius Tobie persona simul et uerba hereticis conueniunt. Persona quidem, quia patriarcha eius Ammon de incesto et ebrietate, et nocte et in spelunca conceptus est. Que cuncta heresiarchis aptari cuiuis facillime liquet; quorum omnis origo de uoluptate carnali et immunditia, de tenebris errorum siue scelerum, de priuatis conciliabulis, et non de publico sancte Ecclesie symbolo progenita est. Quod uero idem Tobias, qui bonus uidelicet Domini interpretatur, non merito ac ueritate, sed elatione ac superbia, murum sancte ciuitatis dicit a uulpe posse  transiliri; uulpes hereticos uocari in promptu est. Unde est illud Cantici canticorum. Capite nobis uulpes pusillas, que demoliuntur uineas ; quod est aperte dicere, Deprehendite, atque in lucem traducendo proferte putidas ac dolosas hereticorum uersutias, quibus fructiferas fidelium mentes corrumpere nituntur. Si ergo, inquit, ascenderit uulpes, transiliet murum eorum lapideum. Si contra assertionem fidei illorum aliquis hereticorum exsurrexit, statim superbit, et suis pedibus subiiciet omnem fiduciam doctrine ipsorum, quam uelut lapide firmo munitam, et in Christo esse fundatam gloriantur. Sed ueniet huiusmodi blasphematoribus, quod sacre huius scriptor historie imprecando subiungit:

Audi, Deus noster, quia facti sumus despectui, etc.  Cui simile est illud Psalmiste de inimicis electorum, quasi sub unius peruersi specie loquentis: Conuertetur dolor eius in caput eius, et in uerticem eius iniquitas eius descendet .

Et orauimus Deum nostrum, etc. Hoc est unicum aduersus hostes uniuersos Ecclesie suffugium, oratio uidelicet ad Deum, et industria doctorum, qui die noctuque in lege eius meditantes, corda fidelium contra insidias diaboli ac militum eius predicando, consolando, exhortando premuniant.

Dixit autem Iudas: Debilitata est fortitudo portantis, etc. Iudam dicit tribum filiorum Iuda. Quod autem queritur murum edificari non posse, eo quod humus nimia esset in loco muri congesta, que prius esset exportanda, ut sic fundamenta muri in uiua  terra possent imponi; conuenit parabole domus euangelice, cuius instructor fodit in altum; elataque terre congerie posuit fundamenta super petram, que nullo aquarum uentorumue possent impetu deiici . Prius enim de corde nostro egerenda est terrenarum humus concupiscentiarum, ac dein firmus atque inexpugnabilis bonorum operum murus supra fundamentum fidei construendus; nam qui super humum ac rudera infirmarum cogitationum edificium sancte actionis erigere conatur, fallitur, et pro domo siue ciuitate, mox ut procella tentationis ingruerit, ruinam sese edificasse comperiet.

Et dixerunt hostes nostri: Nesciant et ignorent, etc.  Et hec in edificio spirituali semper agi solent. Manet enim indefessus hostis cum satellitibus suis, immundis uidelicet spiritibus et hominibus malignis, qui opera fidei ac uirtutum minus curantes, impedire, et quantum ualent semper expugnare contendunt, mentemque fidelium mucrone praue suggestionis interficere satagunt. uerum nobis contra hec Dei armatura iuxta Apostolum sumenda est, ut possimus resistere in die malo, et in omnibus perfecti stare . Bene autem dictum est, quia statuerit post murum per circuitum populum cum armis, ut agmine armatorum circumdati structores, liberiore manu ac securiore muro edificando insisterent. Dispertiti namque sunt gradus fidelium, et alii bonis operibus intus ornantes, Ecclesiam edificant; alii  armis sacre lectionis muniti, contra impugnantes eamdem Ecclesiam hereticos inuigilant. Hi religiosa deuotione proximos in fidei ueritate confortant, illi aduersus diaboli uel uitiorum tela, quibus eamdem fidem expugnare laborant, necessarium certamen exercent, atque ab ouili dominico insidiantes lupos pastorali sollicitudine repellunt.

Factum est autem cum audissent inimici nostri, nuntiatum esse nobis, dissipauit Deus consilium eorum, etc. Et in spirituali edificio, si apostolicis semper fuerimus armis induti, dissipabitur consilium diaboli et angelorum eius, qui nos debellare desiderant.



CAPUT XX. Structores armati omnes, ac preparati ad pugnam, sic edificationi murorum insistunt.

 Et factum est a die illa, media pars iuuenum faciebat opus, etc. Notandum enim, quia non solum pars iuuenum media faciebat opus, et pars media parata erat ad bellum, sed et iidem ipsi qui faciebant opus iuuenes, gladio erant accincti. Tanta namque uersutia hostis antiqui, tantus est furor militie eius contra Ecclesiam dimicantis, ut non solum predicatores ueritatis, sed et ipse Dei populus semper aduersus machinas illius uigilare, et uelut in acie debeat stare. Aedificantes namque gladio accinguntur renes, cum hi qui bonis insistere operibus, qui commissos sibi regulari curant ratione disponere  fluxa in se luxurie acumine uerbi Dei restringere satagunt. Nec pretereundum,  quia cum Dauid siue Salomon eamdem ciuitatem edificarent, nil de armatis structoribus uel aduersariis impugnantibus refertur; uerum destructa ob scelera eorum urbs maiore labore ac industria reficitur, quia et talis est edificatio spiritualis, que in animarum salute geritur, ut in baptismate, renati per fidem et confessionem sancte Trinitatis absque ullo nostro labore per gratiam Dei ciuitas ac domus eius efficiamur. Et si post ablutionem sacri fontis, diabolo seducente ad peccata relabimur, et uirtutum menia nostrorum hostis uictor igne uitiorum deiicit, grauioribus necesse est orationis, afflictionis, uigiliarum, eleemosynarum, et uite arctioris studiis, ea que perdidimus bonorum operum edificia reparemus.  Nam et expertis uitiorum illecebris, difficilius quam incognitis caremus; minorisque laboris est incognitam carnis cauere uoluptatem, quam reiicere cognitam.

Unusquisque cum puero suo maneat, etc. Nota quantum studii in operando habuerint, qui etiam noctu in labore perstiterunt. Sic fecit Apostolus, qui nocte et die operabatur manibus suis, ne quem credentium uictum queritando fatigaret . Nisi forte ita sibi uices successisse credendi sunt ad operandum, ut alii per diem laborarent in opere muri, alii excubias noctis contra irruptiones agerent hostium. Nam et nostre ciuitatis exstructores utrumque simul faciunt. Idemque ipsi qui fideles instituendo Ecclesiam edificant, etiam incredulos et  contradictores arguendo ab Ecclesie lesione propellunt.



CAPUT XXI. Excitato in tumultum populo pro fame ac penuria, Nehemias adiurat optimates ac magistratus ne usuras a fratribus suis exigant, sed potius dent pro illis pecuniam.

 Et factus est clamor populi et uxorum eius magnus, etc. Desiderabat quidem populus murum construere ciuitatis, sed magnitudine famis ab opere sancto prepediebatur. Quam uidelicet famem non solum penuria frugum, sed et principum auaritia fecerat, cum ab eodem populo maiora quam reddere poterat tributa exigerent, quod apud nos quotidie eodem ordine fieri uidemus. Quanti  enim sunt in populo Dei, qui diuinis libenter cupiunt obtemperare mandatis, sed ne possint implere quod cupiunt, et inopia rerum temporalium, ac paupertate et exemplis retardantur eorum qui habitu religionis uidentur esse prediti, cum ipsi ab eis quibus preesse uidentur, et immensum rerum secularium pondus ac uectigal exigunt, et nichil eorum saluti perpetue, uel docendo, uel exempla uiuendi prebendo, uel opera pietatis impendendo conferunt. Atque utinam aliquis diebus nostris Nehemias, id est, consolator a Domino adueniens, nostros compescat errores, nostra ad amorem diuinum precordia accendat, nostras a propriis uoluntatibus ad constituendum Christi ciuitatem manus auertens confortet. Sed uideamus iuxta litteram, quia triplici  distinctione miser afflicti populi clamor augebatur. Quidam namque fame coacti, filios suos ditioribus cibo uendere disponebant; alii liberis parcentes, agros potius ac domos suas pro cibo dare uolebant; nonnulli econtra prohibentes et liberorum et agrorum uenditionem, tantum hoc persuadebant, ut mutuo sumerent pecuniam in tributa regis, datis loco pignoris agris suis et uineis, donec redeunte copia fertilitatis ac frugum possint restituere feneratoribus quod mutuo accepissent.

Et increpuit optimates et magistratus, etc. Quasi dux optimus militie celestis, et sapiens architectus ciuitatis Dei, quod optimates et magistratus populi facere uoluit, prius se ipse fecisse declarauit; eleemosynam  uidelicet pauperibus dandam, et nichil ab eis querendo, nisi custodiam legis Dei, et edificationem ciuitatis eius. In qua uidelicet lectione, non nos allegorie sensum inquirere, sed ipsum littere textum oportet diligentius operando seruare; ut uidelicet exceptis quotidianis eleemosynarum fructibus, curemus, ubi tempus generale famis et inopie populum afflixerit, et ea que possumus indigentibus commodare, et illa quoque, que a subditis quasi iuste solebamus exigere, tributa dimittere eatenus, quatenus et nostra nobis Pater debita relaxet. Terribilis autem nimium huic lectioni imponitur clausula, cum dicitur:

Insuper et sinum meum excussi, et dixi, etc. Quicunque enim uel misericordiam pauperibus dare recusat,  uel ab eis quod non habent reddere, uelut iuste exigere non erubescit, hic de domo sua excutitur, uidelicet de cetu sancte Ecclesie, in qua mansurum se perpetuo credebat, eiectus. Excutitur et de laboribus suis, fructu nimirum bonorum operum, in quibus se laudabiliter desudasse arbitrabatur, priuatus. Neque enim labores sine pietate exhibiti, fructuosi apud Dominum fieri possunt. Quantum uero hec Nehemie obiurgatio siue imprecatio corda omnium commouerit, aperte declaratur, cum protinus subinfertur:

Et dixit uniuersa multitudo, Amen, etc. Cum enim audita eius contestatione, omnes Amen responderunt, ac Deum collaudantes fecerunt que iusserant; constat profecto, quia non timore coacti, sed intimo  cordis affectu eius dicta susceperunt.



CAPUT XXII. Nehemias per se quantum populo pietatis prestiterit exponit.

A die autem illa qua preceperat mihi, ut essem dux, etc. Hoc exponens typice, dicit Apostolus: Quia Dominus statuit eos qui Euangelium annuntiant, de Euangelio uiuere; ego autem nullo horum usus sum . Duodecim autem annis Nehemias cum fratribus suis ita in ducatu uiuebat, ut annonas que ducibus debebantur, ipsi non comederent, quo per hoc mystice insinuaret, apostolicum illud esse opus, cum quis in regimine plebis Dei promotus, opus quidem rectoris nobiliter Ecclesiam edificando exercet, sed questum exercitii ab eis quos predicando  ac bene uiuendo regit, terrena commoda exspectando non querit.



CAPUT XXIII. Sanaballat et socii eius Nehemiam ab edificatione muri retrahere tentant, conductis aduersus eum etiam domesticis insidiis; sed his ab eo deprehensis, ciuitatis murus ad perfectum usque completur.

 Factum est autem cum audisset Sanaballat et Tobias, etc. Hostes sancte ciuitatis suadent Nehemie ad campestria descendere, fedusque pacis secum inire, mactatis simul uitulis in testimonium federis compacti. uerum ille, ne opus religiosum negligatur, in montanis perseuerat. Sic et heretici ac falsi catholici uolunt ea conditione ueris catholicis  consortium pacis habere, ut non ipsi ad arcem ecclesiastice fidei, aut operationis ascendere consentiant, sed potius eos quos in culmine uirtutum commorantes aspiciunt, ab infima operum siue dogmatum prauorum descendere cogant. Et bene in campo uno uolunt cum Nehemia pactum inire; quia nimirum in eamdem libertatem uite lautioris, quam ipsi sequuntur, omnes quos seducere possunt, resolui desiderant. Bene idem pactum cum eo in uitulis pariter mactatis uolunt inire, quia falsi fratres orationis siue actionis sue Deo hostias una cum ueris catholicis gestiunt offerre, quatenus et ipsi ueraciter fideles crediti, per uiciniam communionis eosdem ueros corrumpere catholicos possint. uerum Nehemias personam fidelium doctorum tenens, nequaquam ad  profanos descendere, neque eorum hostiis inquinari sentit, sed in conceptis uirtutum operibus deuotus persistit; et quo acrius terrere nitebantur inimici, eo magis ipse bene operando terribilis eisdem inimicis fieri contendit. Unde et in sequentibus dicitur.

Omnes autem hi terrebant nos, etc. Ergo et in spirituali structura, quia uersutus hostis semper manus nostras tentat impedire, semper eas ipsi in bona actione diuino auxilio confortare curemus.

Et ingressus sum domum Samaie, etc. Pulsatus insidiis hostium Nehemias, domum Samaie quasi amici et fratris ingreditur; sed et ipsum insidiatorem atque hostem inuenit, ut pote externorum donis et amicitia corruptum; semper namque habent electi foris pugnas, intus timores; nec solum apostoli, sed  et prophete periculis ex genere, periculis exigentibus, periculis ex falsis fratribus suspectam uitam agebant.

Completus est autem murus uicesimo quinto die mensis Elul, etc. Mensis Elul secundum Hebreos sextus anni est mensis, qui apud Romanos appellatur September. Et recte murus sancte ciuitatis sexto anni mense completur, ut etiam hoc ultimo tempore perfecta fidelium siue penitentium seu innocentium actio designatur. Nam senario numero solet perfectio boni operis designari; uel quia Dominus sexto die creationem mundi consummauit, atque in septimo requieuit; uel quia nos in sex huius seculi etatibus bonis desudare operibus, in septima autem, que est in alia autem uita, sabbatismum animarum uoluit sperare. Recte uicesimo quinto eiusdem mensis die  completur, propter quod uidelicet quinque corporis sunt sensus quorum ministerio bona foris operari debent. Sicut enim quinarius numerus simplex hos solet sensus figurare, ita idem per seipsum multiplicatus, atque ad XXu perductus, eosdem ipsos maiori perfectione demonstrat. Perficimus igitur murum Ierusalem uicesimo quinto die mensis sexti, cum omnes corporis nostri sensus diligenter diuinis mancipantes seruitiis, cepta uirtutum studia ad finem firmum perducimus, et que ad munitionem catholice pacis fideliter agere cepimus, efficaciter Domino adiuuante complemus. Qui uidelicet murus bene etiam quinquaginta et duobus diebus dicitur completus; quinquagesimus namque penitentie ac remissionis est psalmus, in quo etiam de huius edificatione  ciuitatis specialiter orat Propheta, dicens: Benigne fac, Domine, in bona uoluntate tua Sion, ut edificentur muri Ierusalem . Quinquagesima die dominice resurrectionis uenit in Ecclesiam primitiuam Spiritus sanctus, per quem nobis et deuotio penitendi infunditur, et penitentibus donum uenie confertur. Duo autem sunt precepta caritatis, Dei uidelicet amor et proximi, quibus donata nobis per Spiritum sanctum indulgentia peccatorum, pro eterne perceptione uite laborare iubemur. Ideoque aptissime murum sancte ciuitatis, que ab hostibus erat diruta, reedificantes ciues illius in quinquaginta et duobus diebus restaurant, quia hec nimirum est iustorum in hac uita perfectio, ut et queque deliquerint  penitendo, per gratiam diuine inspirationis castigent, et deinceps se in Dei et proximi dilectione bonis operibus adornent.



CAPUT XXIu. Facta ciuitate Ierusalem terrentur gentiles; et Nehemias cantores recenset, et portis custodes deputat.

Factum est autem . . . ut timerent uniuerse gentes, etc. Qui ante structores sancte ciuitatis terrere querebant, ut eos ab operando retardarent, nunc completa eiusdem ciuitatis constructione timent ipsi, atque animo concidunt, agnito quod edificatio illa Deo auctore cepta esset atque completa. Sic et in sancta Ecclesia, cum caritatis, continentie, pacis, et ceterarum uirtutum structura firma surrexerit, timent immundi spiritus, et uiribus nostris effugata  eorum tentatio repellitur, atque ad nostram potius uictoriam proficit. Quod et de hereticis eque ac falsis catholicis accipi potest; qui constanti bonorum fide per dilectionem operante aut corriguntur emendati, aut manifestati cauentur, et Ecclesie finibus expelluntur.

 Postquam autem edificatus est murus, etc. Et in spirituali sensu, ubicunque Ecclesie murus collectis ad fidem nouis populis, uel correctis his qui errauerant, edificatus fuerit, mox ponende sunt ualue discipline regularis, ne antiquus hostis, qui quasi leo rugiens circuit , usquam in ouile fidelium ualeat irrumpere. Recensendi sunt ianitores, cantores, et Leuite, qui easdem ualuas custodiant; quorum personam omnium doctoribus  sanctis conuenire perspicuum est. Ianitores quippe sunt, qui claues regni celorum perceperunt, ut dignos quidem humilesque suscipiant, superbos uero ac immundos ab ingressu superne ciuitatis arceant, dicendo: Non est tibi pars neque sors in sermone hoc; cor enim tuum non est rectum coram Deo . Cantores sunt, qui dulcedinem eiusdem patrie celestis auditoribus suis pia uoce predicant. Leuite sunt, qui erga obsequium diuini cultus semper inuigilant. Precepit autem Nehemias, ne aperiantur porte Ierusalem usque ad calorem solis, hoc est toto tempore noctis, ne uidelicet aut obtectis tenebris hostis irrumpat, aut certe aliquis ciuium incautus exiens, ab hoste captus pereat. Quod etiam in  huius seculi nocte tota custodes animarum debent solerter agere, ne obseruantia pie conuersationis neglecta, diabolus aut cohortem fidelium perturbaturus subintret, aut de ipsorum numero fidelium quempiam perditurus rapiat. Apparente autem Sole iustitie, et clarescente luce future beatitudinis, iam non opus erit claustris continentie; quia nec aduersariis ultra dabitur facultas impugnandi siue tentandi fideles, ut pote sempiterna cum suo principe ultione damnatis. Unde in Apocalypsi sua Ioannes de futura eiusdem sancte ciuitatis gloria dicit: Et porte eius non claudentur per diem, nox enim non erit illic .

Et posui custodes de habitatoribus Ierusalem, etc. Custodes animarum non sunt de neophytis, nec de  turba uulgari, sed de illis constituendi, qui a certamine uitiorum Dei gratia liberati, iam mentem in Ierusalem, hoc est in uisione tranquille pacis habere consuerunt, qui dicere ualent cum Apostolo: Nostra autem conuersatio in celis est . De quibus bene dicitur quia constituerit singulos per uices suas; ut his uidelicet, cursu suo consummato, de hac luce subtractis, alii mox eorum loco regimini preferrentur fidelium. Neque ullo tempore desunt, qui pro pace sancte Ecclesie propter timores nocturnos excubare satagant, currente semper ad finem usque seculi ueritate sermonis prophetici, quo eidem Ecclesie dicitur: Pro patribus tuis nati sunt tibi filii . Bene quoque subiungitur, Et unumquemque contra domum suam. Sic  etenim custodia sancte Ecclesie rite perficitur, si quisque ita sollicitudinem omnium gerat fidelium, ut specialiter eis est prelatus, quibus Deo auctore curam studii diligentioris impendat.



CAPUT XXu. Nehemias, ut dignos ciuitati habitatores inuenire possit, relegit librum census eorum qui primi ascenderunt de Babylone in Iudeam.

Ciuitas autem erat lata nimis et grandis, etc. Hec illi tempori typice conueniunt. Cum disseminato per apostolos longe lateque uerbo Dei totus orbis nouum fidei germen accepit, et necdum Ecclesie edificate, sed tantum auditu et sacramentis uerbi, populi adhuc rudes erant imbuti.

 Dedit autem Deus in corde meo, etc. Idcirco congregatis in se non solum optimatibus et magistratibus, sed et omni uulgo, diligenter eorum numerum recensere curauit, ut perfecta omnium summa discernere posset, qui in urbe ipsa Hierosolymorum, qui uero aliis in ciuitatibus habitare deberent.



CAPUT XXuI. Mense septimo congregatur populus in Ierusalem, et legente Ezra legem Moysi, intentis auribus audiunt.

 Et uenerat mensis septimus, etc. Querente Nehemia prouidere ac disponere qui in ciuitate quam edificauerant habitare deberent, superuenit mensis septimus; nam longe aberant. Cum enim murus esset uicesimo quinto die sexti mensis completus, non plus ad exordium septimi mensis  quam quinque dies supererant. Qui uidelicet mensis septimus a prima sua die usque ad uicesimam secundam totus legitimus ceremoniis erat consecratus; quibus rite celebratis, sic deinde ad disponendos condite urbis mansores, cum principibus et plebe reuersus est. Ubi notanda deuotio simul et concordia populi, qui quasi uir unus, hoc est una eademque fide ac dilectione ad templum Domini conuenit; rogaueruntque ipsi pontificem suum, ut allato libro, mandata sibi legis, que agere debeant, replicaret, ut cum ciuitate edificata, operis quoque placiti Deo structura consurgeret, ne sicut antea propter negligentiam religionis, ciuitatis etiam ruina sequeretur. Et bene sexto mense ciuitas exstructa, septimo in eam populus ad audiendam legem congregatus  est; sexta quippe dies in lege operandi, septima est requiescendi. Et hec est post bonum opus nostrum dilectissima atque acceptissima Domino quies nostra, ut abstinentes ab opere seruili, hoc est peccato, audiendis diligentius atque implendis eius mandatis operam demus. Unde et in principio eiusdem mensis septimi statuta erat solemnitas tubarum, quarum cantu populus inter orationes et hostias ardentius ad memoriam diuine legis excitaretur. Et nunc quoque intellectu spirituali oportet, edificata ciuitate sancta, sequi lectionem diuinam, et tubas sonare crebriores; quia nimirum necesse est, ut initiatus sacramentis celestibus populus, etiam sacris eloquiis ex tempore solertius, qualiter uiuere debeat, instruatur. Quod autem congregatum  dicit populum ad plateam que est ante portam aquarum; portam aquarum reor dici in atrio sacerdotum, quo templum omni ex parte per quadrum erat circumdatum, maxime ad orientalem plagam templi, ubi erat mare eneum ad lauandas manus pedesque intreuntium templum, ubi decem luteres enei ad lauandas hostias; ubi etiam altare holocausti, inter quod et templum lapidatus est Zacarias filius Barachie . Non autem populus intra huius portam atrii intrandi habebat licentiam, sed tantum sacerdotes ministri Domini. Populus autem extra hanc portam, et maxime in platea, que ad orientalem eius erat plagam, ad audiendum uerbum, siue ad orandum stare solebat. Bene ergo ante portam  aquarum collectus est populus, qui per antistitem suum fluentis Scripturarum erat spiritualiter potandus.

Stetit autem Ezras scriba super gradum ligneum, etc. Huius loci uidetur meminisse Scriptura Paralipomenon, ubi dictum est: Quia stetit Salomon coram altare Domini, ex aduerso multitudinis Isrel, et extendit manus suas. Siquidem fecerat Salomon basim eneam, et posuerat eam in medio basilice, habentem quinque cubitos longitudine, et quinque cubitos latitudine, et tres cubitos in altum, stetitque super eam . In medio namque basilice, in medio dicit atrii sacerdotum, quo basilica maior atriorum exteriorum omni ex parte templi erat circumdata. De quibus superius in eodem libro scriptum est: Fecit etiam atrium sacerdotum, et basilicam grandem . uerum Salomon, quasi rex, basim fecit eneam; porro Ezras, quasi minoris potentie, gradum ad loquendum constituit ligneum, sicut etiam Salomon siue Moyses altare holocausti fecerunt eneum, pro quo filii transmigrationis reposuerunt lapidem. Sed non est putandum, minoris sacramentum perfectionis ligneum gradum, quam basim habere eneam. Quod enim sepe dictum est, sicut es pro diurnitate perdurandi, uel suauitate sonandi, diuinis competit sacramentis, que nulla seculorum longitudine deficiunt, et in omnem terram exiit sonus eorum; ita etiam lignum eisdem aptissime congruit, propter uidelicet tropeum dominice passionis. Super uniuersum ergo populum pontifex eminet, quando is qui gradum doctoris accipit, merito uite  perfectioris actionem uulgi transcendit. Stat autem in gradu ligneo, quem fecerat ad loquendum, quando singulari imitatione dominice passionis altiorem se ceteris facit. Unde merito fiduciam libere uerbum Dei predicandi obtinebat. Nam qui passionem Domini pro suo modulo contemnit imitari, necdum gradum ligneum, unde infirmis superemineat, ascendit. Ideoque necesse est talis scriba trepidus precepta Dei predicet, timens uel erubescens ea que ipse non fecit, aliis facienda proponere. Unde apte in sequentibus adiungitur:

Populus autem stabat in gradu suo. Cum enim presules, quantum honore prestant, tantum etiam bonis operibus subditos anteire satagunt, tunc et iidem subditi bonis eorum incitati exemplis, sue  gradum uite iam deuoti exsequuntur; eorumque piis exhortationibus admoniti, lacrymas pro admissis erratibus, siue etiam pro desideriis patrie celestis crebras fundere delectantur. Unde et hic quoque apte subiungitur:

Flebat autem omnis populus, cum audiret uerba legis. uerum quia iidem doctores sancti, qui mentes auditorum suorum et lectionibus sacris et deuotis suis exhortationibus ad lacrymas excitant; easdem quoque lacrymas consolantur, dum sempiterna illos gaudia secutura esse promittunt. Recte subiungitur:

Et dixit eis: Ite, et edite pinguia, etc. Sanctus namque nobis dies Domini est, cum uerbis illius audiendis atque implendis operam damus. In quo uidelicet die nos, quamuis extrinsecus tribulationum  aduersa perpessos, spe gaudentes esse oportet, iuxta illud Apostoli: Quasi tristes, semper autem gaudentes . In quo etiam edere pinguia, et mustum bibere iubemur; hoc est, de collata nobis diuinitus ubertate bone actionis, et de ipsa audiendi dulcedine uerbi Dei gaudere. Mustum namque est uinum melle dulcoratum, unde et Grece Oinomeli uocatur. Sed et de eisdem saluberrime nostre mentis epulis, ei qui sibi non preparauit, partes mittere precipimur, ut uidelicet infirmiores proximorum conscientias, uel exemplo pie actionis, uel suauitate deuote admonitionis confortare curemus, quatenus et ipsorum anime iuxta Psalmistam, Sicut adipe et pinguedine superne largitatis abundantia repleantur,  labiisque exsultantibus laudent nomen Domini . Hunc autem locum nos etiam iuxta litteram decet imitari; ut cum uidelicet diebus festis, post orationem, lectionem, psalmorum studia completa, carnis curam reficiendo agere disponimus, pauperibus quoque et peregrinis partem dare meminerimus.



CAPUT XXuII. Faciunt solemnitatem tabernaculorum, legente illis Ezra legem Dei per dies singulos.

Et inuenerunt scriptum in lege, precepisse Dominum, etc. Hec in Leuitico plenius scripta sunt, et quod in memoriam fieri iussa sint itineris illius longissimi, quo educens ex Aegypto populum suum Dominus, XL annis in deserto in tabernaculis fecit  habitare, quotidie illis per Moysen legis sue precepta depromens . Iussa est autem fixio tabernaculorum, quod Grece dicitur Scenopegia, annis omnibus septem diebus, id est, a quinto decimo die eiusdem septimi mensis, usque ad uicesimum secundum. Cuius obseruantie sacramentum merito est nobis spirituali inquisitione perscrutandum, maxime cum Dominus in Euangelio eidem festiuitati adesse dignatus sit , eamque, populum affatus confluentem, suis sacrosanctis dedicauerit uerbis. Et nostri ergo patres liberati sunt ab Aegyptiaca seruitute per sanguinem Agni, et adducti per desertum XL annis, ut uenirent in terram repromissionis, quando per dominicam passionem liberatus est mundus a seruitio diaboli, et per apostolos  primitiua Ecclesia congregata est, que quasi per desertum XL annis ducta est, donec ueniret ad promissam in celis patriam. Que ad imitationem ieiunii quadragenarii, quod Moyses et Elias, et ipse Dominus impleuit, in magna continentia uitam ducere solebat, semper eternam sitiens patriam; et ab uniuersis mundi huius prorsus sequestrata illecebris, quasi secretam in quotidiana diuine legis meditatione conuersationem gerebat. Ad cuius memoriam eodem tempore et nos debemus manere in tabernaculis, exeuntes de habitaculis nostris, hoc est, relictis secularibus delectationibus, peregrinos nos esse in hac uita, et patriam habere in celis confiteri; atque ut ad eam citius perueniamus, desiderare. Et hoc in die solemni mense septimo, id est, in luce  gaudii celestis, implente cor nostrum gratia Spiritus sancti, que septiformis a propheta commendata est. In quibus uidelicet tabernaculis septem diebus manere precipimur; quoniam omni tempore uite huius, quam tot diebus circumagimus, animo nos retinere oportet, quia incole sumus apud Deum in terra, et peregrini sicut omnes patres nostr

Egredimini, inquit, in montem, etc. Et nos egrediamur de mansione quadam quasi generalium cogitationum, in altitudinem sanctarum Scripturarum crebrius meditandam; et afferamus nobis inde quasi frondes oliue fructus misericordie, quibus pauperes recreando nos simul ab estu tentantium uitiorum obumbremus; et frondes ligni pulcherrimi,  quod Iudei cedrum uocant, fructus nimirum caritatis, que inter omnes pulcherrima et eximia est uirtutes, per quam et Dominus noster lignum crucis pro nostra salute conscendit. Cuius passionem dum et nos, in quantum possibile est, imitamur, frondibus profecto ligni pulcherrimi protegimur. Afferamus et frondes myrti, in mortificatione libidinum et uitiorum omnium. Nam et magi Domino myrrham offerentes, in munere docuerunt typice, eos qui Iesu Christi sunt, carnem suam cum uitiis et concupiscentiis crucifigere debere. Item frondes myrti ad faciendum sibi umbraculum affert quicunque potest dicere: Quia Christi bonus odor sumus Deo, in omni loce . Afferamus et ramos palmarum, qui manus uictricis ornatus est, ut uictricem gule, ire,  auaritie ceterorumque uitiorum mentem semper geramus, semper hostibus cunctis existere fortiores curemus; quatenus illorum in futuro mereamur esse consortes, de quibus ait in Apocalypsi sua Ioannes: Stabant ante thronum in conspectu Agni, amicti stolis albis, et palme in manibus eorum . Frondes quoque ligni nemorosi, hoc est reliquarum ornamenta uirtutum; de quibus omnibus mystica nobis tabernacula facimus, cum bonis delectati operibus animum totum a mundanis abstrahimus illecebris.

Et egressus est populus, et attulerunt, etc. In domate dicit, in tecto domorum. Nam in Palestina non habent culmina in domibus, sed equales sunt domorum omnium summitates, superpositis trabibus ac tabulis. Unde in lege preceptum est, ut quisque  domum edificet nouam, faciat luriculam in circuitu tecti, ne quis ex eo delapsus, periculum mortis incidat . Ita unusquisque nostrum egressus facit tabernacula in domate, id est, in tecto domus sue, cum habitaculum sue carnis animo transcendens, affectus eius noxios sedula superne lucis ac libertatis meditatione calcauerit. Quod ipsum et in atriis nostris facimus, cum mente ad celestia flagrante, quasi extra mundum consistimus, cuius mansionem nos ocius relinquere desideramus. Facimus et in atriis domus Dei, quando etsi necdum aulam superne habitationis licet ingredi, in eius tamen uicinia totam nostre cogitationis memoriam sedemque collocamus. Facimus et in platea porte aquarum, cum dilatato corde nostro  in uia mandatorum Dei, sicut seruus desiderat ad fontes aquarum, ita desiderat anima nostra ad Deum uiuum . Facimus et in platea porte Ephraim, hoc est, frugiferi siue crescentis, quando in eadem amplitudine liberi cordis ita proficimus, ut, patefacta nobis a Domino porta iustitie, semper in illo crescamus in salutem, ac maioribus per dies bone actionis frugibus abundare mereamur.

Legit autem in libro legis Dei, etc. Quantum littere sensus patet, ipsa quidem Scenopegia septem diebus agi solebant, id est, a quinta decima die mensis septimi lune, usque ad uicesimam primam. Deinde octaua die, hoc est uicesima secunda mensis, denuo collecta populi agebatur maiori festiuitate insignis.  Scriptum namque est in Leuitico: A quinto decimo die mensis septimi, quando congregaueritis omnes fructus terre uestre, celebrabitis ferias Domini septem diebus. Die primo et die octauo erit sabbatum, id est, requies. Sumetisque uobis die primo fructus arboris pulcherrime, etc.  Legit ergo Ezras septem diebus Scenopegiorum populo in libro legis Dei; quia nimirum hec est uera nostra in hac uita solemnitas mentis, ut per dies singulos, id est, per omnia bona opera, quibus a Domino illustramur, legendis, audiendis, faciendis eius sermonibus intento corde uacemus. Incipit autem hec solemnitas a quinto decimo die mensis, quando luna nocte plenissima est, cum omnes mentis nostre tenebre clarissimo Christi lumine resoluuntur. Sequiturque  eamdem dies octauus sabbati, id est, requiei, uidelicet tempore resurrectionis in uita futura; cuius gaudiis interim in spe subleuamur, tunc in re ipsa perfruemur, cum exoptatissima illa collecta, omnis sanctorum cetus, et angelorum scilicet et hominum, in conspectu sui Conditoris congregatus, et nunquam segregandus exsultauerit.



CAPUT XXuIII. Peracta solemnitate tabernaculorum, denuo conueniunt ad confitendum, legendum, atque orandum Dominum.

 Conuenerunt filii Isrel in ieiunio et saccis, etc. Notanda deuotio correcti post captiuitatem populi, ut completa rite solemnitate que per legem Domini mandata est, uno tantum intermisso  die, mox in ieiunio et in penitentia ipsi sua sponte conuenirent, et quod diebus lectionum sanctarum ac letitie gerendum audierant, diligenter ex tempore gererent, separando scilicet seipsos et mente et corpore a consortio eorum qui alieni a Domino esse, et ab eius cultura comprobantur, ne rursus per societatem et exempla reproborum inciderent in mala captiuitatis et erumne; que tamen uix post longa temporum siue seculorum uolumina sese euasisse cernebant. Et quid de his nobis mystice tractandum, nisi ut talium exempla secuti, quidquid in publica synaxi uel auditorio faciendum cognouimus, denuo mutua inter nos collatione tractemus, et qualiter singula hec castigatione cordis siue corporis nostri complere ualeamus, solerti indagine  perquiramus? Quorum maxima probatur industria uite correctioris, dum subditur:

Et consurrexerunt ad standum, et legerunt, etc. Quis enim non miretur populum tam eximiam habuisse curam pietatis, ut quater in die, hoc est primo mane, tertia hora, sexta et nona, quibus orationi siue psalmodie uacandum erat, auditui se legis diuine contraderent, quo, innouata in Deum mente, purior ac deuotior ad deprecandam eius misericordiam rediret; sed et in nocte quater, excusso torpore somni, ad confitenda peccata sua et postulandam ueniam exsurgerent. Quo exemplo reor in Ecclesia morem inoluisse, ut per singulas diurne psalmodie horas lectio una de ueteri siue Nouo Testamento cunctis audientibus ex corde dicatur; et  sic apostolicis siue propheticis confirmati uerbis, ad instantiam orationis genua flectant. Sed et horis nocturnis, cum a laboribus cessatur operum, liberas auditui lectionum diuinarum aures accommodantur.



CAPUT XXIX. Oratio siue confessio Ezre, qua deprecatur Dominum meminisse se pacti quod habuit cum patribus eorum.

Et dixit Ezras: Tu ipse, Domine, solus, etc. Quod supra dictum est, Quia confitebantur peccata sua et peccata patrum suorum; plenius Ezra deprecante qualiter sit factum ostenditur. Quod uero in conclusione dicit, Super omnibus ergo his nos ipsi percutimus fedus et scribimus; et signant principes nostri,  Leuite nostri, et sacerdotes nostri, et cetera; manifestius ostenditur quanta gratia deuotionis omnes eorum persone nouum post festa Scenopegia conuentum fecerint, ut uidelicet se tota intentione a scelerum contagiis expurgatos, diuino federi coniungerent, ipsamque federis sancti conditionem et sermone confirmarent et scripto, ac si ab impiorum consortio separati, securiores implerent opus quod iamdudum ceperant; id est, congruos facte urbis ciues de numero piorum instituerent.



CAPUT XXX. Principes una cum populo percutiunt fedus, et scribunt ut custodiant omnia mandata Domini, et adiuuent ceremonias domus eius.

 Signatores autem fuerunt Nehemias  Athersata, etc. Alia translatio habet, Nehemias, qui Athersatha; erat enim idem Nehemias binomius. Unde et singulariter subinfertur, filius Hachelai; quod ipsum superius insinuatur apertius, cum dicitur: Dixit autem Nehemias, ipse est Athersatha, et Ezras scriba, et Leuite interpretantes uniuerso populo, Dies sanctificatus est Domino Deo nostro .

Populi quoque terre, qui portant uenalia, etc. Et nobis sabbatum est spirituale semper agendum, semper a seruili opere, hoc est peccato feriandum, semper uacandum et uidendum, quoniam Dominus ipse est Deus; ut post tale sabbatum liberati a peccatis conscientie, peruenire possimus ad sabbatum future in celis glorie. Sed querunt populi terre nostrum profanare sabbatum, uenalia nobis queque  inferendo in die sanctificata; quia spiritus immundi satagunt nostri munditiam cordis commaculare, et accepto pretio consensus nostri uitiorum nobis illecebras ingerere, quo diem maxime sanctificationis inquinent; id est, lucem pie cogitationis siue actionis nostre immissis erroribus obnubilent. Sed huiusmodi mercatum nos clausi muris nostre urbis, hoc est uite custodia perfectioris prorsus uitare debemus.

Et statuemus super nos precepta, etc. Cuncta hec que hoc capitulo continentur, ad curam domus Domini et ministrorum ac ministeriorum eius pertinent. Optimusque ordo religiose conuersationis, et nobis quoque spiritualiter nunc imitandus, ut primo semetipsos filii transmigrationis ab inquinationibus  gentium castigauerint; deinde obseruatione sabbati, que inter prima legis mandata eminebat, sanctificati sint; ac sic de cetero omnem curam agendi, ad obsequium diuini cultus conuerterint. Primo namque nos a malis emundari, et sic bonis necesse est actibus adornari. Longum autem satis est, singula hec allegorice, quo ordine nobis spiritualiter erga cultum Domini sint agenda, disserere, et hoc magis in ipso legis uolumine faciendum.



XXXI. Principes de filiis Iuda, Beniamin et Leui, habitant in Hierusalem, simul et decima pars relique plebis.

 Habitauerunt autem principes populi in Hierusalem. etc. Nunc completa est dispositio, que  mox facta ciuitate erat inchoata; sed usque ad hoc tempus nequibat terminari, priusquam recensito populi numero, et expletis solemniis septimi mensis, qui uidelicet in ipsa sancta ciuitate, qui et aliis in urbibus habitare deberent. Congruit autem figuris sacramentorum quod principes populi in Hierusalem habitasse referuntur. Decet namque presules sancte Ecclesie, quantum culmine potentie plebem transcendunt, tantum eam et uite meritis transcendere. Ciuitates quippe Isrel relique deuotam plebis Dei conuersationem designant. Porro habitatio Hierosolymorum, eorum specialiter actus figurat, qui, superato iam certamine uitiorum, libera mente uisioni superne pacis appropinquant, iuxta illud Psalmiste: Diligit Dominus portas Sion super omnia  tabernacula Iacob . Unde etiam consequenter decima pars plebis in Hierusalem habitationem sorte electa suscepit, relique uero nouem suis in urbibus resident; quia nimirum perfectorum est, eorum uidelicet qui precepta Decalogi ad integrum in Dei et proximi dilectione custodiunt, arcanis celestibus mente proximare, atque  summe pacem beatitudinis inter turbines uite labentis imitari. Quamuis et illis qui generalia Dei mandata seruant intrandi ad uitam eternam ianua pateat, iuxta quod Dominus in Euangelio interroganti se diuiti declarat. Tales namque quasi in ciuitatibus sibi a Domino traditis commorantur, quia in custodia diuine legis sese ab insidiis hostis antiqui munire solerter inuigilant. Qui uero perfecti esse  uolentes, omnibus suis uenditis, atque in eleemosynas pauperum distributis, sic Dominum sequuntur, hi uelut in arce Hierusalem et proximi templo Dei atque arce testamenti inhabitant, quia gratie Conditoris sui sublimius appropiant. Bene dicitur, quia non eis humane prouidentia electionis, sed prouentu sortis contigerit habitatio sancte ciuitatis, sicut et ceterarum possessio ciuitatum temporibus Iosue sorte data est filiis Isrel; quia nimirum et parua parui et magna bona magni, non sui libertate, uel industria arbitrii, sed occulti iudicis ac largitoris munere percipiunt.

Benedixit autem populus uiris, etc. Et nos sublimem uitam electorum, quam sequi imitando non possumus, congaudendo ac uenerando nostram facere  debemus. Notandum autem, iuxta fidem sacre Historie, quia non alii erant qui in Hierusalem habitasse dicuntur, quam de tribu Iuda et Beniamin, et Leuite. Sequitur enim manifeste:

Habitauit autem unusquisque in possessione sua, etc. Quibus uerbis aperte docetur quod uniuersus Isrel, id est decem tribus, suis in urbibus habitabant, in quibus etiam sacerdotes et Leuite decretam sibi ex lege portionem tenebant. De tribu autem Iuda et Beniamin quoscunque sors eligebat, habitabant in Hierusalem; simul et de sacerdotali ac Leuitica tribu. Tribus namque Beniamin ibi antiquitus manebat; quoniam huic ciuitas illa sorte prouenit. Tribus autem Iuda ibidem intrauit a temporibus Dauid, cum  eam illo totius Isrelitici regni metropolim fecit. Quibus et Leui tribus addita est, ex quo ibidem arca testamenti adducta, et altare ac templum Dei constructum est. uide enim sequentia libri huius et inuenies quia de his solummodo tribus tribubus habitatores Hierusalem computat, quorum etiam summam subtiliter omnium annectit; expleto autem horum catalogo, curauit adhuc adiungere Scriptura quibus in urbibus cetera pars earumdem tribuum habitauerit. Nam sequitur:

De filiis Iuda habitauerunt in Cariatharbe, etc. Bersabee etenim ad australem plagam erat terminus Iuda, uallis autem filiorum Ennon ad aquilonem iuxta Hierusalem ad orientem. Deinde et filiorum Beniamin ciuitates simili ordine replicantur. Quodque illis  enumeratis adiungitur:

Et de Leuitis portiones Iuda et Beniamin, significat quod in possessionem filiorum Iuda et Beniamin Leuite sortem iuxta decretum legis acceperint. Hec de historia paucis dicta sint. De quibus omnibus si quid etiam allegoricum, et nostris actibus accommodum audire sensum delectat, Iuda interpretatur confitens, Beniamin filius dextere, Leui assumptus. Quorum omnium tribus partim in Hierusalem, partim in subiectis ciuitatibus a Deo sibi datis inhabitant, quia multi ac diuersi sunt profectus fidelium, pro quibus et multe mansiones in domo Patris in celis, ut supra docuimus. Alii generalia Dei precepta seruare contenti sunt: non occidere, non adulterare, non facere furtum, non falsum testimonium contra  proximum loqui; honorare patrem et matrem, et diligere proximos tanquam seipsos. Alii arctiorem uite perfecte uiam apprehendere conantur, qui tamen omnes pro sua quisque uocatione gratiam Conditoris sui laudat et confitetur, filiique sunt regni perennis, quod est in dextera eius; atque ab illo assumuntur in uitam, cum uenerit articulus discriminis illius, in quo duo erunt in agro, unus assumetur, due molentes in mola, una assumetur, et una relinquetur 

 Hi sunt autem sacerdotes et Leuite, etc. Hic principes sacerdotum una cum fratribus suis, id est minoribus sacerdotibus, ac Leuite describuntur, illi qui cum Zorobabel et Iosue filio Iosedec de Babylonia captiuitate ascenderunt. Quibus explicatis  adiunguntur et illi qui ex eo tempore in principatum sacerdotii sibimet inuicem usque ad initium regni Macedonum successerunt. Sequitur enim:



CAPUT XXXII. Progenies Iosue sacerdotis magni, et qui temporibus illis principes fuerunt sacerdotum et Leuitarum, exponitur.

Iosue autem genuit Ioacim, etc. Denique Iedduam, qui ultime in his positus, scribit Iosephus , temporibus Alexandri Magni fuisse principem sacerdotum, occurrentemque ei cum fratribus suis, humiliter ab eo atque honorifice susceptum. Quem quidem ille Iaddum nominat, et esse dicit patrem Onie sacerdotis magni, de quo in Machabeorum  libro scribitur; non quod huius conditor libri Nehemias ad illa usque tempora uiuere in carne potuerit, sed quia infantiam eius nouerit, qui tamen post longo tempore mortis eius ad gradum sacerdotii peruenire potuerit. Nam et in fine huius libelli filiorum Ioiada, filii Eliasib mentio est, quod unus ex eis gener fuerit Sanaballat Horonitis, cuius quidem generi nomen tacetur. Sed quia Ioiada idem auus est Ieddue, constat generum, de quo sermo est, aut uerum patrem eiusdem Ieddue, aut patruum fuisse, ideoque illum, superstite adhuc Nehemia, nasci potuisse.

In diebus autem Ioacim erant sacerdotes, etc. Descripta autem successione principum sacerdotum, additur etiam catalogus minorum sacerdotum ac Leuitarum qui illorum fuere temporibus; ut scire  possimus, qui, aggregato in Hierusalem ciuium numero copioso, sacerdotum quoque ac Leuitarum cetus fuerit eximius ac nobilissimus, qui ad ministeria templi et altaris, ad confitendum et laudandum Deum, ad custodiam eiusdem templi et ciuitatis, ad erudiendam plebem sufficerent. Neque absque mysterii sacratioris intelligentia factum est, quod reedificata ciuitas Hierusalem tantam ciuium copiam in omni gradu et ordine meruit, quantam insistente ac destruente hoste nunquam perdidisse legitur. Sic etenim sepe sancta Ecclesia ex detrimentis suis maiora recepit incrementa, cum uno per incuriam lapso in peccatum, plures exemplo eius territi, ad persistendum in castitate fidei fiunt cautiores. Sepe idem ipsi qui peccauerunt, maiores post actam penitentiam  bonorum operum fructus ferre incipiunt, quam ante incursum peccati ferre consuerant. Sepe ab hereticis Ecclesia uastata, postquam instantia catholicorum doctorum lucem ueritatis recepit, plures ad cognoscendam tuendamque rationem recuperantes, eiusdem ueritatis filios procreauit. Neque enim unquam beati Patres Athanasius, Ambrosius, Hilarius, Augustinus, et ceteri tales, tot et tam magnificos in sanctam Scripturam tractatus conderent, si non contra fidem rectam tam multifarius hereticorum fuisset error ortus. Sed dum heretici mendacium suum testimoniis Scripturarum astruere nitebantur, coacti sunt partes econtrario earumdem Scripturarum illos auctoritate refellere, et harum dicta quomodo sint  recte intelligenda disserere. Que nos hodie eorum scripta legentes, quasi ad portas et uestibula sancte ciuitatis ac templi custodes uigilantiores, quasi ad officium altaris et hostiarum Domini copiosiores accipimus ministros; quia per illorum sermones ad custodiam fidei, et bone actionis ad seruiendum intentius diuine obtutibus maiestatis erudimur. Potest hoc etiam de persecutione gentilium, qua Ecclesia sancta creberrime concussa est, mystice accipi; que occasione quidem martyrum uidebatur funditus esse delenda, sed eis in occulto coronatis melius construebatur. Quorum etiam post mortem clarescentibus miraculis, maior ad confessionem fidei populus confluebat, donec apex quoque ipse mundani imperii iugo Christi suauissimo collum  subdere consensit, ut status sancte ciuitatis, id est Ecclesie Christi, qui diutius a regibus fuerat impugnatus incredulis, denuo credentium regum et principum seculi adiuuaretur et propagaretur instantia; quomodo ciuitatem Hierosolymam reges quidem Chaldeorum, qui interpretantur feroces, uel quasi demonia subuerterunt, sed reges Persarum, qui interpretari dicuntur tentati, amica prouisione restaurant, et honore debito exaltant.



CAPUT XXXIII. Dedicatur ciuitas Hierusalem in letitia solemni, et recensentur custodes super gazophylacia thesauri ad oblationes sanctorum.

In dedicatione autem muri Hierusalem, etc. Iam dudum edificata erat ciuitas, sed non decebat eam  dedicari priusquam habitatoribus aggregatis, et ministri templo idonei, et portis ac uestibulis essent custodes deputati. Facta autem ciuitas sancta dedicatur, cum, completo in fine seculi numero electorum, Ecclesia uniuersaliter in celis ad uisionem sui Conditoris introducitur. Cuius uite desideriis, quoties in hac uita sustollimur, quasi de figura ciuitatis nostre dedicatione letamur. Unde et bifarie hec eadem dedicatio potest per significationem accipi; interim uidelicet in spe desiderantium ac mundantium oculos cordis, quibus Deum uidere ualeant; tunc uero in re ipsa fruentium diuina uisione beatorum hominum in corporibus spiritualibus inter angelicorum agmina spirituum.

Requisierunt Leuitas de omnibus locis suis, etc.  Requiruntur et Leuite spirituales, hoc est assumpti in sortem regni de omnibus locis suis, quando mittet Filius hominis angelos suos, et congregabit electos suos a quatuor uentis, a summo terre usque ad summum celi. Faciuntque illi dedicationem in letitia, cantico, gratiarum actione; atque in organis musicorum uariis, cum in perceptione eterne uite inuicem gaudebunt, gratias agentes ei cuius dono illam intrare ciuitatem meruerunt. Cymbala autem, psalteria et cithare, ipsa possunt corpora sanctorum iam tunc immortalia intelligi, in quibus suauissimos laudationis sue sonos sunt Domino reddituri. Sed in presenti uita Leuite congregantur in Hierusalem, cum memoria superne pacis fideles accensi totam  in ea sue mentis delectationem collocant, ac de ea quam se percepturos sperant eterna in celis hereditate; et si necdum queunt intuendo, saltem desiderando letantur, iuxta illud Psalmiste: Letamini, iusti, in Domino, et confitemini memorie sanctificationis eius . Faciunt enim dedicationem in cantico et gratiarum actione, cum letante in Domino mente, quidquid in mundo siue aduersi siue prosperi occurrit, excipiunt. Faciunt et in cymbalis, psalteriis et citharis, cum etiam gratos bonorum sonos operum ad aures faciunt sui Conditoris ascendere, cum his quoque corda proximorum ad amorem eiusdem Conditoris ac Saluatoris accendunt.

Congregati sunt ergo filii cantorum, etc. Filii cantorum sunt imitatores eorum qui deuota atque hilari  mente Domino famulari, uel etiam uerbum eius aliis predicando resonare studuerunt; qui sibi uillas in circuitu Hierusalem faciunt, cum uicinia superne patrie sublimi corde inhabitant, dicentes: Nostra autem conuersatio in celis est . Faciunt autem easdem uillas in campestribus circa Hierusalem, cum tanto magis se dilatato in Deum corde humiliant, quanto suauius gloriam sublimitatis eius gustando contingunt; qui uidelicet omnes, et nunc profectibus bonorum operum, uirtutum celestem congregantur ad patriam, et ipso tempore dedicationis, hoc est perpetue remunerationis, ibidem pariter inueniuntur.

Et mundati sunt sacerdotes et Leuite, etc. Iustus omnimode ordo, ut qui populum mundare desiderant  doctores ac presules, prius ipsi mundentur; primo corpus suum castigent, et seruituti subiiciant, ne forte aliis predicantes, ipsi reprobi inueniantur . Mundati sunt autem sacerdotes et Leuite orationibus et oblationibus uictimarum, simul et ab uxoribus continendo, mundauerunt populum, eamdem continentiam predicando. Mundauerunt et portas et murum cum tibiis et canticis psalmorum, comitante ipso populo circumeundo. Mundauerunt pariter una secum populum, portas, et murum, expleto circuitu uictimas magnas pro statu ciuium, simul et ciuitatis offerendo. Sed et nunc hi qui sacro ducatu plebibus presunt, et assumpti sunt a Domino in ministerium spirituale, quo maiorem nostre dedicationis, que est in resurrectione futura, memoriam gerunt, eo  instantius et seipsos et sibi commissos quosque mundare ac sanctificare contendunt; ne quis forte in sordido mentis habitu inuentus, a communi sancte solemnitatis iucunditate foras eiiciatur, uinctisque manibus ac pedibus in tenebras exteriores mittatur.

Ascendere autem feci principes Iuda super murum, etc. Principes Iuda, id est, confessionis siue laudis, prouectiores sunt quique sancte Ecclesie doctores, qui in dedicatione ciuitatis super murum ascendunt; quia ubi tempus retributionis apparuerit, generalem sancte Ecclesie conuersationem altius uiuendo transcendisse probabuntur. Hi sunt namque de quibus eidem Ecclesie Dominus per prophetam pollicetur, dicens: Super muros tuos constitui custodes . Unde iustum est, ut qui nunc murus sancte Ecclesie uice uigilum prelati sunt, tunc quoque eisdem gloria remunerationis premineant. Ubi duo magni laudantium chori statuuntur, quia de utroque populo, Iudeorum scilicet et gentium, qui superna in patria Deum collaudant, adueniunt. Quod etiam in hac uita quotidie geri doctus quisque cognoscit. Qui uidelicet chori eunt ad dextram super murum, quia iusti ad uitam eternam recte conuersando, et semper in presenti festinant, et in futuro perueniunt. Eunt ad portam sterquilinii, in presenti quidem ut spurcitiam peccatorum de Ecclesia correctius uiuendo, et errantes corrigendo expurgent. In futuro autem, ut eos qui corrigi noluerunt, iudiciaria potestate de ciuitate Domini, hoc est ab ingressu patrie celestis  expellant. uel certe chori laudantium ad dexteram eunt super murum ad portam sterquilinii, dum eos laude dignos predicant, qui omnem immunditiam de Ecclesia predicando, arguendo, excommunicando, anathematizando, eliminare curabant.

Et de filiis sacerdotum in tubis, Zacarias, etc. In hac quidem uita filii sacerdotum, in dedicatione ciuitatis Dei tubis canunt, quoniam ad memoriam patrie celestis corda auditorum predicando succendunt, et hoc in uasis cantici Dauid uiri Dei, quando non sensu uel desideriis innitentes, sed patrum ac prophetarum per omnia uitam sequentes, doctrina, uerbo predicationis insistunt. Quos Ezras scriba legis Dei antecedit ad portam fontis, dum in omnibus que  agunt uerba sacre Scripture pre oculis habent, quibus perducentibus ad ingressum uite eterne perueniant. De quo dicit Psalmista Domino: Inebriabuntur ab ubertate domus tue, et torrente uoluptatis tue potabis eos, quoniam apud te est fons uite .

Et contra eos ascenderunt in gradibus ciuitatis Dauid, etc. Supra, cum ciuitas edificaretur, dictum est: Quia qui portam fontis edificarent, ipsi mensuram sui operis usque ad gradus qui descendunt de ciuitate Dauid, perduxerint . Ibi ergo descensio graduum, cum edificaretur; hic uero cum dedicaretur ciuitas, ascensio nominatur; sicut etiam ibi labor et certamen cum hoste gerebatur, hic deuicto hoste letitia celebratur,  quia nimirum sancti omnes, qui in presenti humiliantur sub potenti manu Dei, in futuro exaltabuntur ab ipso. Qui nunc muros Ecclesie in terra de uiuis lapidibus, uidelicet sanctis animabus, in afflictione et periculis, in uigiliis multis edificant, tunc completo eodem edificio, et in regno celorum subleuato, ipsi gaudentes ad contemplandam eius claritatem ascendunt. Domus autem Dauid, id est, manu fortis et desiderabilis, omnes sunt iusti, qui gratia sui Conditoris impleri, et inhabitari solent ab ipso. Ascenduntque filii sacerdotum super domum Dauid, dum sancti predicatores, siue martyres, sicut nunc generalem iustorum uitam, uel ministerio uerbi, uel agone martyrii transeunt; ita tunc generalia eorum premia sublimioris dona remunerationis antecedunt.  Quibus apte conuenit illa fidelium seruorum parabola, quorum uni dicenti, Domine, mna tua decem mnas acquisiuit; ait idem Dominus, Euge, serue bone, quia in modico fidelis fuisti, eris potestatem habens super decem ciuitates. Alteri idem dicenti, Domine, mna tua fecit quinque mnas; et, Tu, inquit, esto super quinque ciuitates . Quantos enim nunc quisque uerbo uel exemplo suo erudit ad uitam, pro tantis tunc in perceptione uite gloriosior apparens honorificabitur. Perueniunt quoque sacerdotes usque ad portam aquarum ad orientem, quando hi qui in hac uita, quemadmodum desiderat ceruus ad fontes aquarum, ita desiderauerunt apparere ante faciem Dei, ad affectum ipsius desiderii pertingunt, ortumque Solis iustitie sine occasu uidere merentur. Quod  autem dicitur, Et contra eos ascenderunt; non contrarietatem distantie, sed occursum significat consonantie, qua electi et in hac uita semel alterutrum ad amorem sui Auctoris accendunt, et in illa perfectius eum in sua inuicem beatitudine congaudentes, semper absque fastidio laudant, iuxta exemplum seraphin, qui propheta teste, alter ad alterutrum clamantes, socia sanctam Trinitatem exsultatione concelebrant .

Et chorus secundus gratias referentium ibat ex aduerso, etc. Longum est de singulis portis siue turribus specialiter disserere; tantum dixisse sufficiat quia qui portas, turres, et murum ciuitatis in magno labore, erumna, fame, frigore, uigiliis diurnis, nocturnis quoque, repugnante indefesso hoste atque  insidiante, perfecerunt, tunc repulso et confuso hoste per eiusdem ciuitatis portas, turres et edificia deambulantes, in canticis et hymnis, in psalteriis, cymbalis, citharis, in tubis et gratiarum actione, una cum ipsis qui auctores operis et doctores legis Dei fuere, magistris colletantur. Quod eodem ordine etiam in spirituali edificio fieri, nulli dubium est. Cum instante tempore ultime retributionis, quasi diu desiderata dedicatione ciuitatis Dei, fides eterna pro operibus suis premia consequitur; quando uelut Nehemias et Ezras, ceterique sacerdotes et Leuite, suos singuli operatios producentes, cuncti fidelium populorum magistri, suos quique, quos Domino acquisierunt auditores, ad menia patrie celestis introducunt. Tunc inter alia sancte menia ciuitatis,  etiam super turrim furnorum, in cuius pridem structura desudabant, Nehemias cum choro laudantium incedit, cum magistri ueritatis de sublimibus eorum, quos docuere, premiis letantur. Si enim panes fornacei, qui in abdito coquuntur, internam mentis fidelium deuotionem, que caritatis est igne confirmata, significant; unde et tales in sacrificium Domini per legem iubebantur offerri , qui per furnos, in quibus iidem panes coquuntur, aptius quam ipsa illorum corda, que flamma amoris intimi semper ardere, et uirtutum facta siue uerba solent procreare, figurantur. De quibus pulchre propheta dicit: Dominus tuus est ignis in Sion, et caminus eius in Hierusalem . Et Lucas ipse de se: Nonne  cor nostrum ardens erat in nobis, cum loqueretur in uia, et aperiret nobis Scripturas ? Et contra, reproborum corda et ipsa ardent, sed igne scelerum. Unde alius propheta de illis: Omnes, inquit, adulterantes uelut clibanus corda eorum . Structores ergo sancte ciuitatis, inter alia turrem furnorum edificant, cum doctores auditorum suorum corda in fide et opere ueritatis instituunt, quo digni fiant ad maiora Spiritus dona percipienda, nouasque quotidie uirtutum dapes in gaudium populi Dei proferendas. Gaudentes uero, et Domino laudem canentes, super turrim furnorum in die dedicationis Hierosolymorum incedunt, cum in tempore future retributionis de illorum quos uite magisteriis instituere gloria, eterna beatitudine congaudent. Furni itaque  sunt corda electorum, in quibus caritas diffunditur per Spiritum sanctum, qui datus est illis. Turris autem furnorum, ipsa est sublimitas et custodia bonorum operum; que eadem corda, ne a malignis spiritibus possint ledi, ne flamma uirtutum, uento elationis inflari uel turbari ualeant, circumspecta semper necesse est cautela et sollicitudine muniri.

Et steterunt duo chori laudantium in domo Dei, etc. Preambulantes menibus et hortis ciuitatis, in carmine letitie, et organis musicorum, redeunt ad templum Domini; ut ibi quoque stantes, laudem Domino consonantibus tubis referant, ibi oblatis uictimis uota dedicationis impleant. Ipsam autem unam eamdemque future uite patriam mystice domus Domini, quam et ciuitas Domini designat, sicut et presens  Ecclesia consuete in Scripturis et domus Christi appellatur, et ciuitas. uerum distat, quod edificia ciuitatis in carminibus gratiarum et organis ascendisse laudantes; in domo autem Dei stantes laudasse, et clare cecinisse perhibentur. Ascendunt namque electi menia ciuitatis, que fecerunt cum gaudia superne patrie, que ipsi instantia bonorum operum sua fecerunt, intreunt. Cernunt diuersitatem portarum, et turrium et edificiorum celsitudinem, cum intreuntes in domum Patris, multarum inibi mansionum differentiam pro diuersis hominum meritis contemplantur. Stant autem in domo Dei, et clarius canunt, cum in suas singuli mansiones recepti, in perpetua sui Conditoris uisione stabili habitatione perseuerant, eiusque laudes in seculum Dei uoce indiuisa concelebrant.  Ubi duo erunt chori laudantium, uel de utroque uidelicet populo, ut supra interpretati sumus, connexi, atque in unam diuine laudis modulationem copulati; uel de angelis et hominibus facti, completa promissione dominica, qua dicitur, quod erunt homines equales angelis Dei . Sed et in hac uita ascendunt in ciuitatem Domini iusti cum hymnis dedicationis, quando in memoriam future remunerationis toto corde inhiantes, in bonis quotidie operibus magis magisque proficiunt, iuxta illud Psalmiste: Ascensus in corde suo disposuit in ualle lacrymarum . Et iterum: Beati immaculati in uia, qui ambulant in lege Domini . Ecce enim et immaculatos dicit in  uia ambulantes in lege Domini, quia sic nimirum acceptam cordis et operis innocentiam tenent, ut super ad altiora crescere uirtutum merita contendant. Stant autem in domo Domini cum laudibus, quia in ipso bonorum operum profectu indefessi perseuerant, iuxta illud beati Elie: uiuit Dominus, in cuius conspectu sto , id est, in cuius complenda uoluntate indefatigabili mente permaneo. Bene autem sequitur:

Et immolauerunt in die illa uictimas magnas, etc. In die namque illa perpetue lucis  magnas Domino uictimas electi immolant, illas uidelicet quas in spe futurorum degustans  Psalmista dicebat: Dirupisti uincula mea, tibi sacrificabo hostiam laudis . Qui bene etiam, ubi hanc se hostiam sacrificaturum speraret, ostendit, cum protinus adiungit: uota mea Domino reddam in atriis domus Domini, in conspectu omnis populi eius in medio tui, Hierusalem. In medio quippe Hierusalem uota Deo in conspectu omnis populi eius reddimus, cum in celesti patria omni sanctorum multitudine congregata, eas pro quibus in presenti gemimus, quasque gratiarum quotidiano desiderio sitimus, laudes ei offerimus.

Deus enim letificauerat eos letitia magna, etc. Hec ad edificationem sancte ciuitatis illius que est in futuro, ueraciter pertinent, in qua Deus est rex ille qui sua presentia suos ciues letificat, magna utique  letitia; unde et eodem nato in carne Rege, pastoribus apparens angelus aiebat: Ecce enim euangelizo uobis gaudium magnum, quod erit omni populo . Ad distinctionem nimirum humani gaudii, quod et paruum et transitorium est; et ideo sapientibus nichili pendendum. Bene autem in illa quam Deus sue ciuitati tribuit letitia, uxores quoque ciuium, simul et liberi gauisi esse referuntur; quia tempore resurrectionis non solum illi qui uel euangelizando uerbum, uel fortiter in operibus fidei persistendo Ecclesiam edificauerant, fructum sui magni laboris accipiunt magnum; sed et infirmiores quique eiusdem fidei consortes, una eademque cum eis uite eterne perceptione letantur. Benedixit enim omnibus timentibus se Dominus, pusillis cum maioribus .  Potest hec dedicatio etiam in hac uita typice, in quibusdam electis apte intelligi, qui, purificato cordis oculo, ea que in futuro cuncta perceptura est Ecclesia, nonnulla ex parte gaudia contemplari merentur, ut Esaias, Ezechiel, Daniel ceterique prophete; ut apostoli , qui clarificatum in monte sancto Dominum uidere gaudebant; ut Paulus , qui in paradisum atque in tertium rapi celum meruit; ut in Apocalypsi sua Ioannes, qui uniuersi quo altius edita superne ciuitatis ingrediebantur, eo clarius laudes Domini canere, ac uictimas illi bonorum operum maximas semper immolare curabant.

Recensuerunt quoque in die illa uiros super gazophylacia thesauri, etc. Gaudentibus uniuersis de edificatione ac dedicatione ciuitatis, procuratum est  omni instantia, ut cultus in ea religionis, qui per ceremonias, maxime doctrinam et officia sacerdotum, Leuitarum, cantorum et ianitorum erat institutus, seruaretur et cresceret. Ideoque statuti sunt uiri strenui, qui collatam a populo pecuniam diligenter in erarium templi colligerent et custodirent, propter usum eorumdem ministrorum templi et altaris; primitias quoque frugum, ac decimas, et uinum et libamina, que ad templum deferebantur, sedula cura conseruarent; quatenus abundante copia eorum que uel Domino essent offerenda, uel ex quibus ipsi ministri Domini uiuere possent, libentius eorumdem ministrorum multitudo in Hierusalem sibi mansionem facere consentiret, a quibus conflua  turba populi doceri, simul et sanctificari deberet.

Quia letatus est Iuda in sacerdotibus et Leuitis astantibus, etc. Illa erat causa ut populus sacerdotes et Leuitas, ceterosque sanctorum ministros in Hierusalem habitare diligeret; quia letatus est in bonis eorum operibus, quorum instantia Deo deuota, et ipse populus correctus ab erroribus, et ciuitas erat exstructa, ac magna cum laude letitie dedicata. Huius autem capituli nobis expositio allegorica in promptu est; quia Dominus statuit eos qui Euangelium annuntiant de Euangelio uiuere . Sed ue illis sacerdotibus ac ministris sanctorum, qui sumptus quidem cum gaudio debitos sumere a populo delectantur, sed nil pro eiusdem populi student salute laborare, non aliquid sacri ducatus ei recte uiuendo  prebere, non de suauitate regni celestis ei quidpiam dulce predicando canere, sed nec ianuam ei superne ciuitatis aperire, municipatum in celis habendo, uerum potius occludere peruerse agendo probantur. In quorum operibus nequaquam confidens, siue laudans Dominum populus letari, sed multo magis cogitur affligi. Notandum sane quod Iudas, qui supra in edificatione ciuitatis quasi desperans loquebatur: Debilitata est fortitudo portantis, et humus nimia est, et nos non poterimus edificare murum , et cetera illius loci; iam nunc receperat fortitudinem et mentis et corporis ad exportandam humum, que impediebat ad edificandum murum qui ceciderat, ad superandas hostium insidias que imminebant. Ideoque merito letatur in sacerdotibus  et Leuitis, cantoribus et ianitoribus, quorum labore et exhortatione tantum periculum afflictionis euasit, tamque magnam recuperate gloriam prosperitatis inuenit. Et tu ergo si humo uitiorum cor tuum pregrauari, ne in eo ciuitatem diuina inhabitatione dignam edificare ualeas, si te ab expurgandis uitiorum ruderibus, ab edificandis uirtutum menibus, hostem malignum retrahere uelle perspexeris, audi consolationem et consilia sacerdotum; auscultandis et custodiendis diuinis lectionibus assiduus esto; sicque stes, ut habitaculum pretorii tui, expulsis demonum insidiis, Deus uictor, quasi suam ciuitatem sanctificaturus, et mansionem apud te facturus intreat.

 Et sanctificabant Leuitas, etc. Populus sanctificabat Leuitas, decimas eis dando, quasi sanctis Dei; et ipsi Leuite sanctificabant sacerdotes, decimam eis partem, quasi sublimioribus de suis offerendo decimis.

 In die autem illo lectum est in uolumine Moysi, etc. Constat Moabitas et Ammonitas, quia de incesto nati sunt, hereticorum figuram tenere, quorum auctores, dum doctrinam patrum, de qua ipsi eruditi sunt, male intelligendo corrumpunt, quasi filie Loth semine paterno furtim et in tenebris, et non legitime utuntur: ideoque talium proles, hoc est sectatores heresum, nullam unquam in Ecclesia Domini partem habere queant. Nam quicunque ex his corriguntur, iam non erunt talium soboles genitricum. Occurrerunt autem filiis Isrel,  egredientibus ex Aegypto, cum pane et aqua, si ipsi bene uiuentes, et catholica in pace uersantes, solatium uerbi Dei conferrent eis, qui nuper a seruitio peccatorum per aquam baptismi et per fluctus maris eruti, ad libertatem patrie celestis anhelant; quomodo fecit Bercellai Galaadites , qui fugienti Dauid et exercitui eius a facie Absalon, cum alimentis occurrit, quo eos refocillando adiutos, aduersus tyrannidem nouam filii regis redderet fortiores; illos nimirum significans, qui dispersam ab hereticis Ecclesiam subsidiis uerbi celestis confortare, atque ad debellandam eorum insaniam curant animare. At dum iidem heretici, neophytos et suis primatibus, et ostensis aliorum exemplis, siue uerbis malignis perdere nituntur, quasi nati de incesto populi egressum  ex Aegypto Isrel, et suis armis, et Balaam arioli, qui interpretatur uanitas populi maledicti, atque consiliis impugnant infandis. Sed et Deus maledictionem Balaam conuertit in benedictionem populi sui, et eum ab armis inimicarum gentium muniuit; quoniam diligentibus Deum omnia cooperantur in bonum .



CAPUT XXXIu. Separantur ab Isrel omnes alienigene, et gazophylacio domus Domini partes Leuitarum ac primitie sacerdotales reponuntur.

Factum est autem cum audissent legem, etc. Audita lege de duabus inimicis gentibus anathematizandis, mox omnem alienigenam a se populus fidelis separauit; quia sic necesse est nos auditui ueritatis intendere,  ut cum ab uno quolibet uitio lectione diuina prohibemur, continuo non illud solummodo, de quo sermo forte incurrerit, sed omne quidquid in nobis uitii sordidatis deprehendimus, ab actione simul et nostra conscientia repurgemus.

Fecit ergo sibi gazophylacium grande, etc. Hec sententia, qua se in Hierusalem non fuisse scribit Nehemias, non ad ea que supra hucusque narrauerat, sed ad presentem tantummodo locum pertinere uidetur; superiora enim, tempore illo quo urbs edificata ac dedicata est, gesta uel dicta uidentur, quando adhuc Nehemias Hierosolymis morabatur; quibus strenue completis rediit ad regem, illoque absente fecit Eliasib grande gazophylacium, in quo  reponerentur ea que uel in ministerium domus Domini, uel in usus ministrantium necessaria erant. Qui etiam quedam illicita in gazophylacio domus Domini ponere non timuit; quia reuersus Hierosolymam Nehemias, mox ea turbare studuit. Nam sequitur:



CAPUT XXXu. Nehemias reuersus de Babylone in Hierusalem, denuo mundat gazophylacia a uasis gentilium, et refert ibi ea que domum Domini decebant.

Et ueni in Hierusalem, et intellexi malum, etc. Legimus supra, Tobiam seruum esse Ammonitem, inimicum populi Dei; unde multum male egit Eliasib sacerdos; qui huic, tametsi sibi propinquitate coniuncto, In uestibulis domus Dei thesaurum fecit, in  quo uasa eius poneret, eiectis inde uasis domus Dei, ceterisque que ministerium eius poscebat; que enim participatio iustitie cum iniquitate? que conuentio Christi ad Belial? qui consensus templo Dei cum idolis? que communicatio hereticis et schismaticis cum orthodoxis et pacificis Dei filiis ?

Et proieci uasa domus Tobie foras, etc. Et tu quidquid inter fideles infidelitatis et immunditie reperis, continuo proiice foras, ut immundatis credentium cordibus, que sunt gazophylacia Domini, cum uirtutum fuerint plena diuitiis, uasa Domini inferantur; hoc est, illa ipsa corda, que paulo ante uasa erroris fuerant per culpam, denuo uasa Domini fiant per correctionem; ibique sacrificium bone operationis,  et thus pure orationis, ubi pridem spelunca erat latronum, inueniatur. Sed et illi uasa Tobie Ammonitis de gazophylacio templi eiiciunt, ibique uasa domus Dei, et sacrificium et thus referunt, qui excommunicatis siue anathematizatis hereticis aut falsis catholicis, ac de Ecclesia expulsis, catholicos in eorum gradum Christi famulos subrogant, qui fidelibus ei actibus atque orationibus deseruiant. Comparandum sane hoc quoque Nehemie, zelo Domini Saluatoris, quando inueniens uendentes in templo et ementes, fecit flagellum de resticulis, et cunctos foras eiecit ; apteque Nehemias sicut in ceteris suis actibus, ita et in hoc typum ueri consolatoris ac mundatoris Dei pertulit.



CAPUT XXXuI. Nehemias ne requies sabbati mercatu gentilium uioletur sedulus insistit.


In diebus illis uidi in Iuda calcantes torcularia in sabbato, etc. Sex diebus per legem operari que necessaria sunt, septimo iubemur quiescere; cuius mandati claret generale mysterium, quod omnes electi in hoc seculo, quod sex etatibus agitur, pro eterna debent requie laborare; in die autem futura, quasi in die septima, ipsam requiem a Domino sperare perpetuam. Sed et iuxta tropologiam, id est, sensum moralem, electi etiam in hac uita agunt sabbatum Domino sacratum, cum ab huius mundi curis ad tempus separati, orationi uacant, et celestium rerum contemplationi purificatam mentem suspendunt.  Nam cum ea que carnis cura iure flagitat, sincero corde, et non in desideriis contra preceptum Apostoli gerimus, quasi in sex diebus que necessaria sunt laboramus; quoniam erga illa quibus propter hoc seculum opus habemus, occupamur. Porro sabbatismus orationum ac deuotionis nostre, in qua uacamus a temporalibus agendis, ut eternitatis gaudia dulcius gustare mereamur, recte diei septimo assignatur; quia future quietem uite ac beate laudationis imitatur; sed diem sabbati alienigene querunt profanare, cum terrene cogitationes in tempore nostre orationis importune nos conturbant, et memoria siue delectatione temporalium rerum, ab amore intimo nituntur extrahere. Imponunt asinis uinum, uuas et ficus, et omne opus, et inferunt  in Hierusalem, cum oblectamentis carnalibus stultos animi nostri motus onerantes, per hec et huiusmodi tentamenta quietem nostri cordis Deo deditam uiolare conantur. Sed his improbarum cogitationum tumultibus, ne sabbatum nostrum inquietent, contradicit Nehemias, cum districta solertia, iuuante Domino, inutiles de corde nostro atque ineptas phantasias tempore orationis excludimus. Contestatur eos, ut in die qua uendere liceat, huiusmodi commercia uendant, cum hunc suis cogitationibus deuota Deo anima modum imponit, ut tempore quidem orationis a transeuntium rerum curis abstineant. Nec tamen aliis temporibus, ubi opportunitas dictauerit, ab his que ad uictum et indumentum pertinent, prorsus industriam auertant; sed hec, ubi necessitas  exigit, congruo moderamine dispensent.

Et Tyrii habitauerunt in ea inferentes pisces, etc. Sicut piscis bonus, pia est fides, quam qui petit a Domino, nequaquam serpentem infidelitatis accipit; ita et piscis nequam infima est cogitatio, que curis se huius mundi ultra modum solet immergere; quam nobis Tyrii, qui interpretantur coangustati, querunt in sabbato uendere, cum immundi spiritus quietem pie nostre conuersationis importune profundis seculi curis obruere tentant. Sed pro tali mercatu Nehemias optimates Iuda obiurgat et castigat, cum diuina inspiratio eos qui professioni pietatis seruire conantur, ab huiusmodi cogitationibus propitius purgat.

Factum est itaque, cum quieuissent porte Hierusalem  die sabbati, etc. Si nostra conscientia, cum a uitiis purgata, Deo inhabitatore gaudet, Hierusalem recte potest uocari. Que sunt huius porte Hierusalem, nisi sensus corporis nostri, uidelicet uisus, auditus, gustus, olfactus, et tactus? per quos illa que foris aguntur, ad notitiam nostre mentis, quasi intrando pertingunt; quos in die sabbati claudere iubemur, ut cum Deo uacare psalmis siue orationibus nos occupando querimus, omne quidquid exterius agitur, ab animo procul eiiciatur, solique in occulto nostrum iudicem libera mente precemur atque laudemus. Et quia nemo repente fit summus, sed ex longo sancte conuersationis profectu debet ad hanc, de qua loquimur, perfectionem ac pacem mentis iuuante  Christi gratia peruenire, merito de his subinfertur ac dicitur:

Dixit quoque Leuitis, ut mundarentur, etc. Mundari namque eos a quotidiano boni operis exercitio necesse est, qui portas sensuum suorum ab omni irruptione turbulente cogitationis custodire desiderant. Quique diem sabbati sanctificare, hoc est otium orationum, psalmodie, lectionis sancte et lacrymarum utile sibi facere cupit, mundet necesse est multa conscientiam solertia, quo intentionem bone actionis bene consummare ualeat. Quod etiam allegorico sensu de doctoribus fidelium recte potest accipi. Quicunque enim portas sancte Ecclesie, id est fidem et opera auditorum suorum, per que sola in Ecclesiam intratur, a contagione hereticorum uitiorumque  pulsantium obseruare gestiunt, oportet primo ipsi cor suum et actus ab omni errorum labe purificent.



CAPUT XXXuII. Nehemias ab uxoribus alienigenis mundat Iudeos, et constituit ordines sacerdotum ac Leuitarum, unumquemque in ministerio suo; et tandem memorie se Dei commendat in bonum.

Sed et in diebus illis uidi Iudeos ducentes uxores Azotidas, etc. Et nunc in sancta Ecclesia uxores ducunt alienigenas, quicunque oblectationibus scelerum, que ad gentiles proprie pertinent, suam conscientiam attaminant. Filiique ex his nati nesciunt loqui Iudaice, cum opera que ex mente uitiata prodierant, nil in se pie professionis ostendunt;  sed gentilem potius stultitiam, quam ecclesiasticam sonant castitatem. Azotus enim, que Hebraice dicitur Asdod, interpretatur ignis uerbum. Ideoque iuxta tropologicum sensum, Azotice loquuntur filii de alienigenis nati uxoribus, cum opera per lasciuiam procreata ultionem exspectant eterne combustionis. Unde merito talium genitores a Nehemia non solum obiurgati ac maledicti, sed et quidam sunt cesi; quia necesse est errantes a doctoribus ueritatis acrius cerceantur, quatenus a uerbo ignis ultoris, ad uerbum diuine laudationis discant felici mutatione transferri. Sed et heretici cum gentilis philosophie, dialectice ac rhetorice studiis amplius quam ecclesiastice simplicitati operam  dant, non mirandum si auditores eorum iuxta linguam populi, et populi loquantur, Scripturas quidem  sanctas ore uoluentes, sed has erratico et gentili sensu interpretantes.

Igitur mundaui eos ab omnibus alienigenis, etc. Aptus per omnia finis et condignus edificationi sancte ciuitatis ac templi Domini, ut emundatis ciuibus ab omni sorde externe et aliene a Deo pollutionis, ordines sacerdotum ac Leuitarum ministerio suo rite custodiantur; quatenus institutum regaliter magistri Ecclesie, et castigatum ab omni peccato populum permanere in bono, in reliquum et crescere semper exhortentur; qui uidelicet populus, inter alia, Domino ligna offert ad ignem altaris nutriendum, cum opera uirtutum utique diuina consecratione digna operatur. Nisi enim ligna aliquoties boni aliquid figurarent, non diceret propheta:  Tunc exsultabunt omnia ligna siluarum ante faciem Domini . Ardent autem ligna, et consumuntur in altari holocaustorum, cum in cordibus doctorum opera iustitie flamma caritatis perficiuntur. Merito ergo talis conditor et dedicator ciuitatis, post multos deuotionis sue labores, memorie se sui Creatoris ac Largitoris omnium bonorum commendat. Et tu, summe Pater luminum, a quo omne datum optimum et omne donum perfectum descendit; qui mihi humillimo seruorum tuorum et amorem dedisti, et auxilium considerandi mirabilia de lege tua; quique in thesauro prophetici uoluminis, non solum uetera amplectendi, uerum et noua subleuatione ueterum donaria inueniendi, atque in usus conseruorum meorum proferendi, indigno mihi gratiam prestitit,  memento mei, Deus meus, in bonum .





IN LIBRUM B. PATRIS TOBIAE ALLEGORICA INTERPRETATIO. 

 Liber sancti Patris Tobie, et in superficie littere salubris patet legentibus, ut pote qui maximis uite moralis et exemplis abundat et monitis. Et si quis eumdem etiam allegorice nouit interpretari, quantum poma foliis, tantum interiorem eius sensum  uidet simplicitati littere prestare. Maxima namque Christi et Ecclesie sacramenta, si spiritualiter intelligitur, in se continere probatur. Siquidem ipse Tobias populum Isrel designat, qui, cunctis gentibus idololatrie deditis, ipse seruiebat Deo fide recta et operibus iustis, sicut de Tobia legitur.

 Quia cum irent omnes ad uitulos aureos, etc. Ieroboam quippe, qui ad deceptionem subditorum sibi uitulos fabricauit aureos, idololatrie auctorem exprimit.

Et quidem captus erat Tobias . . . uiam ueritatis non deseruit. Hec captiuitas a rege Assyriorum facta illam generis humani captiuitatem designat, qua per regem omnium prauorum, hoc est diabolum, de patrie celestis est habitatione proiectum, et in  huius exsilii peregrinationem transmigratum est.

Impertiebatur Tobias cuncta que habere poterat quotidie cum captiuis fratribus, etc. Et populus Isrel in doctoribus suis, uerbi Dei eleemosynam non solum rudibus sue gentis auditoribus, sed et his  qui ex nationibus in ritum conuersationis eorum conuerti uolebant, ministrabat. Quidquid enim naturalis boni habere poterat, que non ab hoste captiuante tolleretur, totum hoc suis in exemplum uirtutis ostendebat. Sed et portionem semper aliquam scientie salutaris etiam gentilibus dabat; quod est decimationem sue substantie Tobiam aduenis ministrare.

Tobias postquam factus est uir, accepit uxorem Annam ex tribu sua, etc. Et populus idem, postquam adoleuit et amplificatus in Aegypto, accepit synagogam ceremoniis legalibus institutam per Moysen.

Genuit ex ea filium, etc. Quia Christum ex suo genere nasciturum esse cognouit, dicente Moyse: Prophetam suscitabit uobis Deus noster de fratribus  uestris, tanquam meipsum audietis . Et Dominus ad Dauid: De fructu uentris tui ponam super sedem meam . Cui nomen suum imposuit, credendo et confitendo, quod dicit de illo pater: Et ego primogenitum ponam illum . Sicut de ipso populo dicit, Filius meus primogenitus Isrel .

Quem ab infantia timere Deum docuit, etc. Credendo et confitendo, quia peccatum non faceret, nec inueniretur dolus in ore eius, sed impleret eum spiritus timoris Domini.

Tobias Gabelo contribuli suo egenti dedit sub chirographo decem talenta argenti. Et populus Dei gentibus per LXX Interpretes diuine legis, que in Decalogo continetur, scientiam commisit, ut per hoc  eas ab infidelitatis egestate liberaret. Sub chirographo autem dedit, id est sub conditione restituendi, postquam ipse ditesceret, uel qui dederat repeteret. Acceperunt autem gentes uerbum Dei a populo Isrel per interpretationem, quod post incarnationem dominicam etiam spiritualiter nunc intelligunt, et ad conquirendas uirtutum diuitias exercent; reddunt uero feneratori, cum credentes in fine seculi Iudeos in unitatem Ecclesie recipiunt, eisque saluandis Christi sacramenta committunt, et Scripturarum quoque reserant arcana.

Iubetur Tobias a rege occidi, et tolli omnem substantiam eius propter bona que fecit, etc. Et diabolus satagebat populum Dei per idololatriam spirituali  morte perimere, et ei cunctas uirtutum opes auferre, nec ualuit; quia multi erant in eo sancti doctores, qui eius uite prouiderent ac saluti.

Fugit autem cum filio et uxore. Quia nec fidem dominice incarnationis, nec statum synagoge potuit hostis auferre, quamuis uiolenter insisteret qui in Machabeorum agonibus multum claruit.

Sed occiso rege a filiis suis, restituta sunt cuncta sua Tobie. Quia superato sepius diabolo, ac suis sceleribus, que uelut pessimam prolem genuit, condemnato, rediebant prospera populo Dei. Quibus altercationibus etiam Ecclesie statum post incarnationem Domini fluctuare uidemus.

 Fatigatus a sepultura Tobias uenit in domum suam, . . . . . et factus est cecus. Ne mireris,  lector, que aliquando bona typice malum, aliquando bonum mala hominum facta significant. Quod si non liceret, nunquam nigro atramento, sed auro semper lucido scriberetur Deus, quia lux est. Sed etsi nomen diaboli in calculo scribas candido, nichilominus tenebras significat profundas. Cecatus ergo Tobias designat quia, sicut Apostolus ait, Cecitas ex parte contigit in Isrel . Fatigatus est a sepultura, et cecatus, quia qui infatigabilis in bonis operibus persistit, nunquam fidei luce priuatur. Iacet spiritualiter, et dormit fatigatus, qui uigilare et stare in fide, uiriliter agere, confortari negligit. Cui bene congruit illud apostolicum: Surge qui dormis, et exsurge a mortuis, et illuminabit te Christus . Hirundines propter leuem uolatum,  superbiam, cordisque leuitatem figurant, quarum immunditia confestim eos, quibus dominatur, excecat. Quasi enim nido hirundinum suppositus dormit, qui leuitati, lasciuie ac superbie mentem incautus subiicit. Hec autem cecitas populo Isrel, maxime imminente aduentu Domini in carne preualuit, cum et Romane seruitutis iugo premerentur, et legis diuine precepta pessime uiuendo uiolarent.

Insultabant Tobie cognati, exprobrabat et uxor, quasi frustra Deo seruisset. Quos increpans ille, et instruens, ad Deum se orando conuertit. Erant in populo illo quidam qui stulta temeritate ipsius populi miseriis insultarent, que a felicitate prisca sanctorum patrum, qui apud eos quondam Deo sublimiter  seruiebant, iam luce distaret. Quos idem populus per doctores quosque et electos suos corrigere sedulus curabat, seseque ad implorandam Dei clementiam pro eterne uite perceptione conuertebat. Nec ab re debet uideri, que idem Tobias et cecus, et uerbum Dei predicans, reprobos simul et electos significare dicitur. Nam et Iacob patriarcha, cum angelo, luctans et claudus pariter est factus et benedictus; in claudicatione uidelicet infideles sue gentis significans, in benedictione fideles.

 Sara filia Raguelis in ciuitate Medorum, que tradita erat septem uiris, et demonium eos occidebat, mox ut ingrediebantur ad eam. Turbam nationum figurate denuntiat, cuius doctores cuncti huius  tantum seculi, quod septem diebus uoluitur, uitam nouerant, de eterna nil dicere sciebant. Ideoque sunt omnes a diabolo rapti, ut pote idololatrie mancipati, donec uerus adueniret sponsus Dominus noster, qui hanc sibi per fidem, hoste superato, coniunxit; sicut Tobias Saram alligato demonio sponsam accepit, precipiente et cooperante archangelo, per quem diuinitas nostri Saluatoris non incongrue significatur, sicut per Tobiam humanitas. Nec mirabitur hoc quod duas personas, angeli uidelicet et hominis, unam Mediatoris Dei et hominum personam, dicimus figurari, qui in expositionibus Patrum uenerabilium legerit unam eius personam pro mundi salute patientis in Isaac, qui offerebatur a patre in altari, et in ariete, qui immolabatur, esse figuratam.  Qui in humanitate occidebatur ut ouis, in diuinitate impassibilis, permanet cum Deo Patre, ut uiuens cum suo patre domum reuertitur Isaac. Si enim apte aries humanitatem Christi, homo designat deitatem; cur non multo aptius homo humanitatem, angelus deitatem significet?

Missus est ergo angelus Domini sanctus Raphel, qui interpretatur medicina Dei, ut et Tobiam acecitate, et Saram a demonio liberaret. Missus est Dominus in mundum, qui de seipso ait, Non est opus ualentibus medico, sed male habentibus ; qui et populum Iudaicum a tenebris perfidie, et gentilitatem ab idololatrie seruitute redimeret. De quo dixit propheta: Et uocabitur nomen eius Magni consilii angelus .

  Apparuit angelus Tobie, eique se socium prebuit, per quem magnalia populo ad quem missus erat perficeret. Et Filius Dei hominem assumpsit, in quo uisibiliter cum hominibus conuersatus, humanum genus saluaret.

Introduxit Tobias angelum ad patrem suum, qui salutauit eum, dicens: Gaudium tibi sit semper. Cui respondenti: Quale mihi gaudium erit, qui in tenebris sedeo, et lumen celi non uideo? Forti, inquit, animo esto, in proximo est ut a Domino cureris. Et Dominus noster per miracula que fecit in carne, ostendit populo Iudeorum, ex quo carnem susceperat, quia ipse est Filius Dei, et angelus, id est, nuntius paterne uoluntatis. Cui etiam gaudium perpetue salutis predicauit, dicens: Penitentiam agite, appropinquabit  enim regnum celorum . Et desperantibus de acquirendo lumine celesti: Ego sum, inquit, lux mundi; qui sequitur me, non ambulat in tenebris, sed habebit lumen uite .

Promittit angelus Tobie ducere filium eius in Rages ciuitatem Medorum, et reducere ad eum. Promittit Dominus credentibus ex populo Iudeorum, quamuis idem populus ex magna sit parte cecatus, quod incarnationis sue sacramenta plebi gentilium aperiat, rursusque in fine temporum, eadem suo populo ex quo carnem assumpserat, latius pandat, comitante ubique simul et cuncta operante fide diuinitatis ipsius. Dicit ipse de ductu ad Medos: Et alias oues habeo, que non sunt ex hoc ouili, et illas oportet me  adducere, etc. . Dicit Apostolus de reditu: Donec plenitudo gentium introiret, et sic omnis Isrel saluus fieret .

Interrogante angelum Tobia, unde esset: Ego sum, inquit, Azarias Annanie magni filius. Azarias interpretatur adiutor Dominus, Annanias gratia Domini. Et Dominus his qui in se credunt intimat quia ipse est quem uenire desiderans propheta cantabat: Adiutor meus et liberator meus esto, Domine, ne retardaueris . De quo et euangelista: Et uidimus gloriam eius, gloriam quasi unigeniti a Patre, plenum gratie et ueritatis .

Tunc, paratis omnibus que erant in uia portanda, fecit Tobias uale patri suo et matri, et ambulauerunt  ambo simul. Apparente in carne Domino, parata sunt omnia que ad redemptionem mundi pertinerent, et quibus sancte Ecclesie fides ac uita nutriretur et firmaretur, donec huius seculi uiam terminaret; id est, uirtutes eius, doctrina, tentatio, passio, resurrectio, ascensio, Spiritus sancti missio, fides credentium, infidelium persecutio. Quibus in Iudea peractis ipse Mediator Dei et hominum predicauit per apostolos populo et synagoge, unde carnis originem susceperat, gaudia superne salutis et pacis. Et his qui credere atque accipere uolebant, ea per seipsum donauit, sicque ad salutem gentium in eisdem suis doctoribus uenit.

 Profectus est ergo Tobias, et canis secutus est eum. ueniente Domino ad saluandas gentes,  sancti predicatores sunt eius uestigia secuti, quia quod iussit, impleuerunt: Euntes docete omnes gentes . Denique domum Cornelii primo ipse Dominus Spiritu sancto repleuit, et sic Petrus aqua perfudit . Canes autem uocantur doctores; quia domum, substantiam, oues sui Conditoris spirituales, a furibus bestiisque, id est, ab immundis spiritibus et hominibus defendunt hereticis.

Mansit Tobias, duce angelo profectus, prima mansione iuxta fluuium Tigrin; et exiuit ut lauaret pedes suos, et ecce piscis immanis exiuit ad deuorandum eum. Hic denuo passionis dominice sacramentum manifestius significatur. Piscis enim immanis, qui a Tobia, cum eum deuorare appeteret, angelo docente occisus est, antiquum generis humani deuoratorem,  hoc est diabolum designat, qui dum in Redemptore nostro mortem carnis appeteret, captus est potentia diuinitatis. Fluuius Tigris, qui propter rapidissimum cursum a tigride bestia uelocissima nomen accepit, decursum nostre mortis ac mortalitatis indicat. In quo piscis latebat immanis, quia inuisibilis humani generis seductor mortis habebat imperium. Mansit Tobias iuxta Tigris fluenta, quia Dominus in mundo apparens, inter peccatores ac mortales uitam duxit, sed eum nec peccati unda tetigit, neque in illo suum aliquid adueniens princeps tenebrarum reperit. Exiuit autem Tobias in fluuium, ut lauaret pedes suos; et Dominus mortem, cui nichil debebat, suscepit, ut fideles omnes, sua uidelicet membra, a contagio peccati et mortis ablueret. Occurrit Tobie piscis,  deuorare illum cupiens; et Domino passo in cruce uenit diabolus, qui eum crucifigi docuerat, querens si quid forte in eius anima sceleris inueniret.

Expauescens piscem Tobias clamauit uoce magna, dicens: Domine, inuadit me. Et Dominus, imminente mortis articulo, cepit pauere et tedere, non diabolum pertimescens, sed mortem, que inuidia diaboli intrauit in orbem terrarum , naturali carnis fragilitate perhorrescens; unde et orabat, ut, si fieri posset, transiret ab eo hora . Et dixit: Abba Pater, omnia tibi possibilia sunt, transfer calicem hunc a me; sed non quod ego uolo, sed quod tu .

Dixit angelus Tobie, Apprehende branchiam piscis,  et trahe eum ad te. Apprehendit Dominus diabolum, et eum qui se in morte capere uoluit, moriendo cepit et uicit. Apprehendit autem branchiam eius, ut caput nequissimum a corpore decepto, potentie sue dextera separaret, id est, nequitiam hostis antiqui ab eorum quos sibi male coniunxerat, et quasi unum corpus secum fecerat, corde auferret, et hos ecclesie sue corpori pius Redemptor insereret. Branchiam quippe habet piscis in confinio capitis et corporis sui. Sicut autem Dominus noster caput Ecclesie sue, Ecclesia uero corpus est eius; ita diabolus caput omnium iniquorum, et omnes iniqui corpus et membra sunt eius. Apprehendit ergo Dominus branchiam piscis immanissimi, et traxit eum ad se, proiecitque in siccum, quia potentiam diaboli comminuens, traduxit  palam confidenter, eruitque de potestate tenebrarum, quos filios lucis esse presciuit.

Quod cum fecisset, palpitare cepit in sicco ante pedes eius. Cum Dominus nequitiam maligni hostis superans proferret in lucem, atque omnibus redderet manifestam, molitus est adhuc superbiens persecutionem electis eius commouere, qui sunt pedes eius; quia per ipsos ambulat in terra Dominus qui super omnia regnat in celo.

Tunc dixit ei angelus Domini, Exentera hunc piscem, etc. Exenterauit Dominus piscem, cum nequitiam diaboli latius sanctis aperuit, et quasi arcana insidiarum eius euiscerauit. Reposuit sibi cor eius, quia calliditatem eius libris sanctis inuoluit; de qua scriptum est, Serpens autem erat callidior cunctis animantibus  terre . De quo corde dixit et Paulus: Non ignoramus cogitationes eius . Reposuit et fel, quia quanto malitie furore contra genus humanum seuiret, propter cautele studium scribi et conseruari uoluit. Iecur quoque reposuit, quia maturitatem consiliorum eius malignam aduersum nos innotescere nobis per doctores ueritatis dignatus est. Ferunt enim quia calore ac uirtute iecoris occulta cibi excoquantur comesti, et ad digestionem perueniant. Cum uero ea que agere disponimus, sedula cogitatione quo ordine sint peragenda exquirimus, quasi acceptos in stomacho cibos ardore iecoris excoquimus.

Sunt enim hec necessaria ad medicamenta utiliter. Astutia et malitia diaboli hostis antiqui nobis agnita  proficiunt ad medelam; quia quanto ea certius exploramus, tanto cautius declinamus.

Assauit Tobias carnes piscis, etc. Quidquid ex pisce sibi assumpserunt, eos significat qui de membris diaboli in Christi membra transferuntur, id est, de infidelitate conuertuntur ad fidem. Quidquid uero dimiserunt, eos econtra demonstrat, qui, audito Dei uerbo, malunt inter membra mortua ac putida sui deceptoris residere, quam in societatem Saluatoris reuerti. Assauit carnes eius in eis quos carnales inuenit, sed igne sui amoris spirituales ac fortes reddidit. Denique Spiritus sanctus in apostolos in ignis uisione descendit. Cetera, inquit, salierunt; quod ad doctores spiritualiter pertinet, quibus dicitur: uos  estis sal terre . Salierunt autem, id est, Tobias et angelus; quia idem Mediator Dei et hominum, et humanitus apostolos docuit loquendo, et diuinitus eis in corde salem sapientie tribuit.

Tulerunt autem secum que sufficerent eis, etc. Quia Dominus tantos de Iudea collegit ad fidem, qui sufficerent, ad exemplum uiuendi, uel ad ministerium predicandi, quousque etiam in gentibus Ecclesie fundamenta locaret.

Suggerit angelus Tobie, ut ingressus domum Raguel, filiam eius Saram petat sibi uxorem. Raguel indicat populum gentium, quem Dominus per predicatores suos uisitare dignatus est; ut de eius stirpe sibi sponsam assumeret, id est, ipsam gentilitatem sibi Ecclesiam faceret. Congruit et Sare  nomen Ecclesie, propter Saram coniugem Abraham patriarche, que genuit Isaac filium promissionis, id est, liberum Ecclesie populum. Nomen quoque Raguel, qui interpretatur pastus eius Deus, siue amicus Deus; illum designat populum, qui, uicta diaboli fraude, se suosque Domini consortio nectit qui dicere nouit: Dominus pascit me, et nichil mihi deerit . Et audire meretur: Iam non dicam uos seruos, sed amicos meos .

Tibi debetur omnis substantia eius. Et Pater ad Filium: Postula a me, et dabo tibi gentes hereditatem tuam, et cetera .

 Ingressi sunt ad Raguelem, qui eos suscepit cum gaudio. Adiit Dominus populum nationum per doctores sui uerbi, qui libenter accepit in plurimis  locis, ut apostolorum Actus testantur.

Petitus filiam Raguel primo expauit, sciens quid prouenisset illis septem uiris; sed docente angelo, quia immundi eam habere non possent, Tobias autem, qui Deum timebat, posset, mox dare consensit. Audiens uerbum fidei populus gentium, atque ab apostolis admonitus, ut de sua progenie per orbem Ecclesiam Christi faceret, non sine certa exploratione potuit noue fidei iura legemque suscipere; sciens quod multis temporibus priscis habuit doctores, qui omnes quasi septenario numero comprehensi, huius solum uite gaudia nouerant, de eternis nichil certum dicebant, ideoque illos absque spe uite immortalis, eterne mortis rapuisset interitus. Sed docente intrinsecus ipsa ueritate, que foris per doctorum ora  sonabat, tandem intellexit quia necesse esset ut stulta dicerent stulti, perirentque hi qui Dominum uerum non nouerant; iure autem mundi Conditor in mundum ueniens, mundi regimen susciperet. Et fidem confessus Christi, eius se sacramentis sanctificari gaudebat.

 Introductus Tobias ad Saram in cubiculum, protulit de cassidili suo partem iecoris, etc. Et Dominus accepturus Ecclesiam de gentibus, in primo dispositionis eius initio iubet eam in singulis credentibus abrenuntiare Satane, et omnibus operibus eius, et omnibus pompis eius; ac deinde confiteri fidem sancte Trinitatis in remissionem peccatorum, quod est intima pacis uiscera uiuis cremare carbonibus.

 Quibus actis angelus apprehendens demonem ligauit. Quia post abrenuntiationem diaboli, post confessionem recte fidei, sequitur remissio peccatorum, expulso demonio per aquam baptismi. Ligauit autem eum, quia a fidelium lesione retinuit; quos etsi tentare aliquoties permittitur, ut probentur, superare tamen prohibetur ne a fide deficiant.

Ligauit eum in deserto superioris Aegypti. Et desertum et Aegyptus infidelium corda significant, que et deserta, id est, derelicta sunt a Deo, cuius inhabitatione sunt indigna. Et hec eadem sunt iuxta interpretationem nominis Aegypti, perfidie sue tenebris obscurata. Nec immerito qui deseritur a gratia diuine lucis, repletur a principe tenebrarum. Apprehensum  ergo angelus demonem, qui Tobiam occidere cupiebat, ligauit in deserto superioris Aegypti; quia cohibitum a raptu fidelium, qui membra sunt sui Redemptoris, idem Dominus et Redemptor noster diabolum infidelibus tantum dominari permittit. In quibus etiam ligatum tenet eum; quia nec ipsos quos possidet impios, tantum ledere sinitur, quantum insatiabili furore desiderat.

Interea circa pullorum cantum timens Raguel, ne forte occisus esset a demone Tobias, fodit sepulcrum cum seruis; sed hoc confestim agnita sospitate illius, iussit terra repleri. Cantus pullorum sonus est predicantium, qui cum mane diemque uerum fidei mundo post tenebras erroris adfuturum canerent, erant quidam in populo gentium, qui dubitarent an  uere Dominus hostem uicisset antiquum, ideoque fidem nominis eius obruere atque abscondere satius estimarent; qui tamen postmodum agnita luce ueritatis, quasi aurora procedente et crebrescente pullorum cantu, id est, uoce doctorum, qui ad superna desideria alacri cordis uolatu se leuare consuerunt, omne nubilum dubitationis sua de mente pepulerunt, ac ueraciter Christum, hoste prostrato, sponsum esse sancte Ecclesie cognouerunt.

Letatus Raguel de uita Tobie, et de coniunctione ac nuptiis filie sue, fecit occidi duas uaccas pingues, et quatuor arietes, et parari epulas omnibus uicinis suis, cunctisque amicis suis. Letatus de fide Christi populus gentium, et de uocatione gentilitatis ad Deum, tantum proficiebat in Domino, ut etiam de eius numero doctores  fierent, iidemque postmodum et martyres exstiterint. Qui uacce utique sunt, quia iugum Euangelii leue gestant; quia eos quoque, qui ut ad portandum idem iugum proficiant, predicando gignunt et nutriunt. Sunt et arietes, quia patres et duces sunt populorum, de quibus dicitur: Afferte Domino filios arietum . Sunt autem pingues uacce, quia superna delectationis gratia sunt referti doctores. De qua Psalmista precatur: Sicut adipe pinguedinis repleatur anima mea . Sunt due uacce occise, quia quicunque pro Christo, uel ipsi corpus suum sponte mortificant, ut hostia uiua fiant, uel in manus infidelium tradunt occidendum: tales nimirum per arma iustitie, a dextris et sinistris, id est, in  prosperis et aduersis, contra hostem stare didicerunt. Sunt quatuor arietes occisi, quia sancti doctores et martyres quatuor libros sancti Euangelii fide et operatione conseruant, quia quatuor uirtutibus primis, prudentia, fortitudine, temperantia, iustitia, muniuntur; quia per orbem uniuersum, qui quatuor plagis distinguitur, gregem Christi instituunt. Fecit Raguel uaccas et arietes occidi, quia populus gentium tale eos qui de sua stirpe ad fidem uenerant, esse docuit, quos preeminentia uirtutis hostis tentare appeteret, nec tentatos uinceret, sed uictores posset facere martyres. uel certe ipse fecit occidi, quos carnem suam pro Christo cum uitiis et concupiscentiis crucifigere docuit. Quarum occisione parauit epulas omnibus uicinis suis, quia profectus, uita,  passio et corona sanctorum, multis letitiam tribuunt, et quasi epulas, ex quorum reficiuntur exemplis, accipiunt.

Et adiurauit Raguel Tobiam, ut duas hebdomadas moraretur apud eum. Adiuramus et nos Dominum nostrum, orantes ut nobiscum maneat, donec perfectionem sancte requiei per Spiritus sancti gratiam consequamur, qua requiescamus a seruilibus actibus, id est, peccatis in corpore, et a prauis cogitationibus in mente; et requiescat in nostro corde et corpore ipse qui ait, Super quem requiescet spiritus meus, nisi super humilem et quietum et trementem sermones meos?

 Petit angelum Tobias, ut assumens animalia siue seruitia uadat ad Gabelum in Rages Medorum,  reddatque ei chirographum suum, et recipiat ab eo pecuniam, rogetque eum uenire ad nuptias eius, et annuit. Petunt Dominum fideles, membra uidelicet ipsius, ut assumat aliquos de credentibus, eisque uerbi predicandi negotium committat, et ipse in eis ueniat ad colligendas in fidem suam nationes que necdum fidei mysteria susceperunt, sed tantum famam audierunt; eisque concedat propitius, ut talentum uerbi quod fama didicerunt, per fidei obedientiam reddant; et ipsi quoque ad nuptias sancte Ecclesie, in quibus sponsus est Christus, in quibus uinum de aqua nouum fecit, id est spiritualem legis dat intelligentiam, credendo et recte uiuendo aggregentur. Nec abnuit Dominus, sed bene rogantium uota suscipiens, nouos quotidie populos in Ecclesiam  cogit. Potest, ut supra dicitur, de his spiritualiter intelligi nationibus, que litteram legis per LXX translatores acceperunt: et ideo citius fidem suscipere ualebant, utpote quam in libris notis tenebant.

Assumens ergo Raphel quatuor ex seruis Raguelis, et duos camelos, in Rages Medorum perrexit; et indicans ei cuncta de Tobia, recepit pecuniam, eumque secum ad nuptias fecit uenire. Serui Raguel et cameli predicatores sunt de gentibus electi, per quos Dominus et alios colligit. Serui, quia seruiunt necessitati eorum quibus euangelizant. Cameli, quia et onera infirmitatis eorum fraterne subiectione caritatis portant. Quare autem quatuor serui et cameli  sint duo, supra monstratum est, ubi uacce due, et quatuor occiduntur arietes. Tales adiuuante Raphel producunt Gabelum ad nuptias Tobie, cum in unitatem Ecclesie Christi nouos populos, ipso diuinitus opitulante, sancti predicatores aggregant.

 Moras faciente Tobia nuptiarum causa, contristati sunt parentes eius, quod non die constituto reuerteretur ad eos. Et nunc morante Christo per fidem in Ecclesia congregata de gentibus, quicunque singillatim de Iudeis ad fidem illius conuertuntur, multum dolent animo; quia tardat Dominus uenire ad saluandos eos, retentus in gentibus. Quibus bene congruit, quod mater eius pauper, et quasi uiro simul ac filio orbata, multo cum dolore dicebat:

Heu, heu, fili mi, ut quid te misimus peregrinari  lumen oculorum nostrorum, baculum senectutis nostre, etc. Quodque Tobias consolans eam, respondet: Tace, et noli turbari, sanus est filius noster, etc., eisdem ipsis qui nunc de Iudeis credunt, conuenit; qui se suosque in hoc adhuc consolantur, quod uere futurum sit tempus, quando reuertatur ad eos Dominus, et tunc omnis Isrel saluus fiat; scientes, quia satis fidelis est Dominus, qui hoc promisit. Sicut enim supra docuimus, idem Tobias et per cecitatem suam incredulos, et per fidem credentes more Scripturis usitato designat.

Rogat Tobiam Raguel ampliore tempore manere secum, nec auditur, dicente Tobia: Ego noui, quia pater meus et mater mea modo dies computant, et cruciatur spiritus eorum in ipsis. Et cum plenitudo gentium  intrauerit, nullus poterit prohibere Deum, quin et Isrel salutem tribuat, cecitatemque eius, que ex parte facta est, auferat. Recordatur enim diuina clementia, quoniam tristitia est magna, et continuus dolor cordis credentibus ex Iudeis pro cecitate incredulorum, qui sunt cognati eorum secundum carnem, qui sunt Isrelite.

Dimisit ergo Tobiam Raguel ad parentes suos, tradens ei Saram cum multa substantia. Remittunt in fine doctores Ecclesie Christum, cum ipsa Ecclesia uirtutum diuitiis plena, ad illustrandum fide, ditandamque bonorum operum substantia gentem Iudeorum, ex qua carnem assumpsit.

 Precessit angelus et Tobias ad parentes eius; deinde secuta est uxor eius cum substantia et  familia eius. Postquam illuminator pater precedit diuina gratia ad illuminandam cecitatem populi Iudeorum, atque in suis litteris Christum uerum Deum atque hominem esse cognoscunt, et post agnitionem recte fidei, quasi uiso angelo et filio suo, quos diu non uiderant, multum gaudentes; sic tandem se sancte Ecclesie, que est de gentibus congregata, participatione mysteriorum celestium iungunt.

Appropinquantibus domui precucurrit canis, qui simul fuerat in uia, et quasi nuntius adueniens blandimento sue caude gaudebat. Non contemnenda est figura canis huius, qui uiator et comes angeli est. Doctores ergo, sicut et supra docuimus, exprimit Ecclesie, qui sepe confligendo cum hereticis, lupos graues a Pastoris summi fugant ouili. Quibus bene  congruit, quod canibus naturale est, beneficis rependere gratiam, et sollicitas excubias pro dominorum salute pretendere. Precurrit ergo canis; quia prius salutem predicat domui, deinde Dominus illuminator corda mundi. Et pulchre dicit quasi nuntius adueniens, quia nimirum doctor quisque fidelis nuntius est ueritatis; pulchre, blandimento sue caude gaudebat: cauda quippe, que finis est corporis, finem bone operationis, id est perfectionem, uel certe mercedem, que sine fine tribuitur, insinuat. Blandimento ergo caude gaudebat canis, cum tecta dominorum, quibus diu aberat, reuiseret. Gaudent doctores de affectu sui operis, cum Iudeam per suum ministerium a Domino recolligendam intelligunt.  Gaudent de premii perceptione uite sempiterne, et de hoc eodem premio cunctis electis communi, corda eorum, quibus predicant, exhilarant, dum eis aduenturam confestim Christi gratiam promittunt.

Annuntiante igitur cane uenisse Tobiam, exsurgens cecus pater eius cepit offendens pedibus currere. Audito a doctoribus uerbo salutis, exsurrexit populus Hebreorum de longo perfidie sue ueterno, currit amore ad Dominum; quamuis offendens gressibus operum, donec plenitudo fidei et operationis bone, lucem recipiat regeneratus in Christo, et instructus.

Et data manu puero, occurrit obuiam filio suo. Dat manum puero cecus, ut inoffenso pede operis Domino occurrat; qui etsi ipse necdum uiam fidei plene intelligit, ei tamen qui lumen ueritatis bene cognouit,  assensum prebere, qua ad Dominum perueniat, satagit.

Et suscipiens osculatus est eum cum uxore sua, flentesque pre gaudio. Suscipiens cum gaudio Iudea in fine copulam Christi, iunxit et fletum: gaudens, quia credit; dolens, quia tam sero ad Dominum peruenit.

Tunc sumens Tobias de felle piscis, liniuit oculos patris sui. Et Dominus credentibus reuelat apertius, quanta est malitia draconis antiqui, qui illum in passione quondam deuorare gestiebat; sed per hoc ipse potius occisus, sua membra, id est, eos quos antea tenebat, amisit.

Cepit ex oculis Tobie quasi membrana oui albugo egredi, postquam liniti sunt de felle piscis, et uisum  recepit. Et Iudeorum populus, postquam amarissimam nequissimi hostis malitiam cognouerit, amissam recipiet lucem. Albugo, que obsederat eius oculos, stultitiam sibimet placendi designat. Habent enim zelum Dei, sed non secundum scientiam . Et sicut iterum dicit: Suam iustitiam uolentes constituere, iustitie Dei non sunt subiecti . Pupilla enim nigra uidet, alba tenebrescit. Et qui sibi sapientes uidentur, dicentes: Nunquid et nos ceci sumus ? in his ueritas non est. Qui autem sue fragilitatis et ignorantie conscii dicere norunt, Deus meus, illumina tenebras meas ; hi luce uite sunt fruituri in Domino. Bene autem albugo quasi membrana erat oui, per oua quippe spes designatur; quia uidelicet nondum uiuum est,  nondum animans est, sed separatur a uolucre, que hoc posuerat, quando uiuat, procedat, currat, uolet. Et Apostolus ait: Si autem quod non uidemus speramus, per patientiam exspectamus . Unde et in euangelica parabola sub nomine panis, piscis, et oui, tres summe uirtutes, fides scilicet, spes, et caritas exprimuntur. Habet ergo populus Iudeorum adhuc uelamen ante faciem cordis, ut non intelligat gratiam Christi. Habet albuginem, quia sibimet candidus et iustus pre omnibus uidetur. Sed habet eamdem albuginem quasi membranam oui; quia cecitatem sustinet mentis, sub spe stultissima et superuacua nascituri in carne Christi, atque eos liberaturi eisque regnum magnum daturi per orbem.  Sed quibuscunque eorum ablata fuerit erroris caligo, agnoscent quia Christus iam uenit, et mundum suo sanguine redemit. Quibus apte congruit quod sequitur:

Quia, uisu recepto, glorificabat Deum Tobias cum uxore sua, et omnes noti eius, dicens, Benedico te, Domine Deus Isrel, quoniam tu castigasti me, et tu saluasti me, etc. Septem dies lucem gratie spiritualis, qui septiformis accipitur, insinuant. Post septem ergo dies, illuminato Tobia, ingreditur uxor filii eius, quia postquam illuminata fuerit Iudea per fidem, postquam gratiam sancti Spiritus acceperit, ingredietur ad eam Ecclesia, ut sit unum ouile et unus pastor, sitque una domus Christi uno angulari lapide firmata.

 Ingressa sunt et pecora et cameli, et pecunia multa uxoris. Multe fidelium persone, multe uirtutes Ecclesie tunc in populum Iudeorum congregantur.

Sed et illa pecunia, quam receperat a Gabelo. Scientia quoque Scripturarum, quas aliquando gentibus commodabant, tunc eidem redditur.

uenerunt consobrini Tobie, congratulantes ei de omnibus bonis que illi fecit Dominus, et per septem dies epulati sunt cum eo. Hoc est quod in cantico Moyses dixit: Letamini, gentes, simul cum populo eius . Septem dies epulantur simul; quia in donis spiritualibus et uirtutibus gaudent. Rediturus ad celum angelus, apertius illis quis sit ipse, et quare uenerit, quodque sit reuersurus ad Deum, exponit. Et Dominus eidem populo tunc proficienti  latius sue cognitionis munera patefacit, aperiens et ostendens omnibus, quia ipse in Patre, et Pater in ipso est. Redit ergo angelus ad Deum, remanet apud patrem Tobias. Et Dominus ab electis intelligitur, in diuinitate Patri equalis, humanitate nobis consubstantialis.

 Tunc aperiens os suum senior Tobias, benedixit Deum. Confessus seueritatem et misericordiam eius, simul et admonens fideles eius beneficia semper predicare, eius flagella pertimescere; imbutusque spiritu prophetie, de superna Hierusalem matre nostra multa per laudem decantat. Et populus Iudeorum conuersus in fine seculi ad fidem, multos habebit doctores et propheticos uiros, qui mentes  proximorum ad superna desideria accendant, dum eis celestis patrie gaudia perpetua, crebra uoce resonant.

 Tobias senior in hora exitus sui uocauit ad se Tobiam filium suum, et septem filios eius nepotes suos, dixitque eis, quia prope esset interitus Niniue, et instauratio Isrel. Et tunc in Iudea doctores quippe fideles et iusti hoc uidentes, hoc exituri de mundo suos propinquos admonent, quia mundus iam propinquet ad finem, et future uite bona proxime sint uentura. Monent autem hoc eos maxime, quos per Domini gratiam renatos, et Spiritus septiformis esse munere repletos aspiciunt; quod est esse filios Tobie Iunioris in numero septenario, et hos iuuenes, hoc est, fortes in fide et uincentes malignum.

 Dirigite gressus uestros, ut exeatis de Niniue. uideo enim, quia iniquitas eius finem dabit ei. Et hoc est dicere fidelium suis auditoribus: Dirigite intentionem cordis uestri, ut huius seculi terreneque conuersationis desideria relinquatis, et tota mente celestia petatis. Constat enim, quia tanta est prauorum multitudo, tanta preceptorum Dei transgressio per orbem, que non aliter nisi orbis ipsius exterminio, sicut quondam in diluuio totiusque generis humani abolitione possit terminari.

Abscessit ergo Tobias ex Niniue cum uxore sua et filiis et filiorum filiis, et reuersus est ad soceros suos, et inuenit eos in senectute bona. Hoc quotidie facit Dominus, hoc usque ad finem seculi facturus est, cum derelictis eis quos suos non esse cognoscit, ad  illorum corda uisitanda et illustranda conuertitur, quos ad uitam predestinauit eternam. Hos enim in senectute bona inuenit, cum bonis operibus diu studuisse se donante letatur. Alioquin in mala senectute uidet, et idcirco preterit eos, qui [longe a] diuinis uiuentes non maturi sunt consilio, non candore bone actionis quasi canitie uenerandi, sed uitiorum sunt onere incurui. De qualibus dicit Isaias: Centum annorum morietur puer, et peccator centum annorum maledictus erit . Merito pro peccatis suis maledictioni subiacebit, qui cum multis annis uixerit, puerilis tamen animi leuitatem nunquam deserere curauit.

Inuenit eos in senectute bona incolumes, etc. Et Dominus ac Saluator noster curam agit eorum quos  in bonorum operum incolumitate perstare cognouerit. Ipse intuitum cordis eorum a presentis uite delectatione claudens, ad contemplationem perpetue lucis attollit. Ipse illos post huius uite terminum ad celestia perducit. Ipsius est hereditas, de qua ei canitur a propheta: Exsurge, Deus, iudica terram, quoniam tu hereditabis in omnibus gentibus .

Et completis in timore Domini annis plurimis cum gaudio, sepelierunt eum omnes cognati eius. Sepultura Tobie, fidem totius mundi designat, quando Dominus noster cum toto corpore suo, quod est Ecclesia quam redemit, in requiem intrat eternam, congratulantibus angelis de societate hominum redemptorum,  et singulos quosque, membra uidelicet sui Conditoris, per diuersas superne patrie mansiones, pro meritorum diuersitate collocantibus

Et omnis generatio eius in bona uita et sancta conuersatione permansit. Hoc est, una per totum orbem, totumque seculi tempus generatio, querentium Dominum, requirentium faciem Dei Iacob . De qua item dicit: Generatio rectorum benedicetur . Que est autem uita melior, que sanctior conuersatio, quam in gloria sui Conditoris perpetuo manere?

Ita ut accepti essent tam Deo, quam cunctis habitatoribus terre. Perducti ad patriam celestem homines, accepti erunt Deo, cuius gratia sunt redempti accepti erunt et angelis, quorum numerum complebunt,  quibus in perpetuum fraterna sunt societate copulandi. Hi sunt etenim habitatores terre illius, de qua Dominus dicit: Beati mites, quoniam ipsi  possidebunt terram ; quam uidere desiderans Psalmista dicebat: Credo uidere bona Domini in terra uiuentium .





[COMMENTARII IN IOB.]

Hic erat locus commentariorum in librum Iob, quos nonnulli uen. Bede attribuerunt; cum uero proprius eos dederimus inter S. Hieronymi opera, Patrologie tomo XXIII, ibi uidesis, lector, quesumus.





SUPER PARABOLAS SALOMONIS ALLEGORICA EXPOSITIO. 



LIBER PRIMUS



CAPUT PRIMUM.


Parabole Salomonis, etc. Parabole Grece, Latine dicuntur Similitudines; quod huic libro uocabulum Salomon ob id imposuit, ut sciremus altius, et non iuxta litteram, intelligere que dicit; in quo Dominum significat per parabolas turbis fuisse aliquando locuturum. Sicut etiam proprio nomine, et pacifico regni sui statu, regnum Christi et Ecclesie perenne denuntiat; de quo scriptum est: Multiplicabitur eius imperium, et pacis non erit finis; super solium Dauid et super regnum eius . Sicut templi constructione ac dedicatione, edificationem Ecclesie sancte, que tempore resurrectionis in eternum dedicabitur, insinuat. Nam et ipse filius esse Dauid, et rex spiritualis Isrel, etiam turbarum testimonio, que  ei Hierosolymam uenienti, cum palmarum ramis et laudibus occurrere declarantur . Notandum autem, quod uulgata editio pro Parabolis, que Hebraice Misse uocantur, Paremias, id est, prouerbia dicit. Sed nec ipsum nomen abhorret a uero. Que enim parabole recte nuncupantur, quia occulta sunt, possunt non incongrue etiam prouerbia uocari, quia talia sunt, que merito sepius in ore colloquentium uersari, ac memoria debeant retineri. Nam et prouerbia plerumque tam obscure dicuntur, ut non immerito eadem possint etiam parabolarum nomine notari, Domino attestante, qui ait: Hec in prouerbiis locutus sum uobis. uenit hora cum iam non in prouerbiis loquar uobis, sed palam de Patre annuntiabo uobis . Quid autem utilitatis Parabole Salomonis  conferant, sub incremento tituli monstratur, cum subditur:---Ad sciendam sapientiam, etc. Sapientiam autem et disciplinam scire est quomodo recte credere, qualiter se uiuere oporteat, quemque ueraciter didicisse, quo intentionem cordis dirigere, et quid operando gerere conueniat, nosse. Quod autem adiungit:---Ad intelligenda uerba prudentie, etc. Monet eos quos imbuit, ut non solum sapientiam, quam semel ipsi perceperint, amplecti, et discipline uirtutem, quam cognouerint, sciant inseruire, sed etiam uerba prudentium, quibus ad perfectionem proficiant,  libenter auscultare, et hec solerter intelligere curent.---Iustitiam, et iudicium, etc. Iustitia est, in eis que secundum regulam ueritatis bene operamur; iudicium, in illis que recta discretione cum proximis agimus. Aequitas in eo quod cum sincera intentione Deo soli, in his que recte gerimus, uel iudicamus, placere contendimus.---Ut detur paruulis astutia, etc. Paruulos dicet eos qui nuper sapientie aurem accommodare ceperunt; adolescentem, qui aliquantum iam in eius auditione profecit. Et ideo fortasse paruulos plurali numero, adolescentem appellat singulari, quia doctrina sapientie, quos diuersis animi motibus, diuersis uiuendi moribus deditos suscipit, in uiam uirtutis perfectiorem erudiendo prouehit. De quibus iure dicatur: Multitudinis credentium  erat cor unum et anima una . Ut detur, inquit, paruulis astutia. Hec etenim rudibus est et incipientibus necessaria, per quam sophismatum dignoscere et cauere uersutiam possint, ne falsorum fraudidus argumentorum abducantur a simplicitate uere sapientie, que ducit ad uitam. Adolescenti scientia et intellectus, quia qui prudenter declinat falsa, consequenter scita ueritatis percipiet. Hactenus pretitulatio; hinc iam ipse textus Parabolarum incipit.---Audiens sapiens, sapientior erit. Quia sapientie amator exstitit Salomon, qui, optione sibi data, sapientiam petiit et accepit, pulchre initium Parabolarum suarum a sapientia sumit. Quod autem ait: Sapientem, cum audierit uerbum, sapientiorem effici, ostendit neminem in hac uita ita sapientem fieri posse, cuius  sapientia nequeat augeri, semperque moris esse sapientium ut dictis maiorum, et aliquando etiam minorum, auscultent; quidquid in eis utilitatis audierint, ad se replicent suoque in corde recordentur. Denique audiuit sapiens minor maiorem, regina Saba Salomonem, et sapientior rediit . Audiuit Moyses socerum multo inferiorem, et sublimior ac sapientior redditus est . Audierunt discipuli Christum, et spiritum sapientie percipere meruerunt. Audiuit Nicodemus, audiuit Gamaliel, audiuit discipulus eius, tunc Saulus, nunc  apostolus Paulus. Sapientes utique uerbum Euangelii, et sapientiores sunt effecti. Qui etiam Paulus, cum ad tertium celum raptus audisset ea que non licet hominibus uerba loqui , nichilominus ad terram reuersus aiebat: Quia ex parte cognoscimus, et ex parte prophetamus; cum autem uenerit quod perfectum est, euacuabitur quod ex parte .---Et intelligens gubernacula possidebit. Nemo se de sua iactet scientia, quia si qui sapientium uerba crebro audire et intelligere negligit, uitam suam rite gubernare non nouit. Quanto magis alieno regimini prefici nequit, qui seipsum ad patrum disciplinam subiicere contempsit! Quod ergo ait, Audiens sapiens sapientior erit, et ad cognitionem rerum que per sapientiam noscuntur respicit; quod uero addit, Et  intelligens gubernacula possidebit, ad rectitudinem uite que per eamdem sapientiam discitur uel docetur, pertinet. Et pulchre principium Parabolarum, principio congruit tituli, quod ita se habet, Parabole Salomonis filii Dauid regis Isrel, ad sciendam sapientiam et disciplinam.---Animaduertet parabolam et interpretationem, etc. Hoc discipulis se humiliter audientibus, ipsa que eos in carne apparens erudiebat, sapientia donauit, ut et suas parabolas, quas turbe nequibant intelligere, et prophetarum ac legis enigmata, id est, obscura dicta spiritualiter animaduertere, ac suis auditoribus dilucidare ualerent. Sed et sequentibus Ecclesie magistris, eadem intelligentie spiritualis arcana, pie querentibus ac pulsantibus reserauit.---Timor Domini, principium  sapientie. Duo sunt timores Domini: primus seruilis, qui principium scientie uel sapientie uocatur; secundus amicabilis, qui perfectionem sapientie comitatur. Timor seruilis principium est sapientie, quia quisquis post errorem delictorum sapere incipit, primo timore diuino corripitur, ne ad tormenta ducatur. Sed hunc timorem perfecta dilectio foras mittit . Succedit autem timor Domini sanctus, permanens in seculum seculi , quem non excludit, sed auget caritas. Ipse est quo timet filius bonus, ne uel in modico oculos amantissimi patris offendat. Nam inchoatiuo timore, seruilis adhuc animus metuit, ne ab irato domino penis subigatur. Uterque autem timor in futura uita cessabit;  caritas uero nunquam excidet , sed in plenitudine sapientie perpetua manebit; quod est cognoscere uerum et unum Deum, et quem misit Iesum Christum .---Sapientiam atque disciplinam stulti despiciunt. Dixerat de sapiente quod audito sermone sapientior fieret, et intelligens, rite suos gubernare disceret actus. Dicit e contrario de stultis quod sapientiam recti dogmatis et disciplinam pure conuersationis non modo non assequantur, sed et nosse contemnant. Denique predicante in carne, ipsa sapientia, sapientes quique gaudentes accurrebant: at pharisei et principes sacerdotum salutaria eius dicta simul et facta spernebant. Et notandum quod sapientem singulari numero, stultos describit plurali, quia et plures sunt sapientibus stulti, et sapientium  cetus uniformem tenet callem pietatis. Porro errantium dissimili dogmati, dissimilis est ordo uiuendi.---Audi, fili mi, disciplinam patris tui, etc. Hactenus prouerbialiter de utraque parte disputat, hinc iam sedulus incipit admonere quemque fidelem, ut disciplinam legis diuine blanditiis preponat reproborum; quia nimirum huius custodiam corona, illorum facinora mors sequatur eterna. Unde et recte filium uocat, quem pater sollicitudine curat instituere. Potest et ex Dei Patris persona dictum accipi, in nomine autem matris Ecclesia, que tunc Synagoga uocabatur, intelligi. Et notandum quod ita nos disciplinam Patris audire precepit, ut legem quoque nulla ratione dimittamus, quia non sufficit ut quis se Dominum diligere et eius preceptis  obtemperare dicat, si unitatem Ecclesie fraterna caritate non sequitur. Nec uetat aliquid, matrem ipsam, Dei gratiam, qua saluamur, accipere. Nam et apud Hebreos, spiritus, qui gratiam prestat genere feminino nuncupatur.---Ut addatur gratia capiti tuo, etc. Mos apud ueteres fuit ut legitime certantes coronam in capite, torquem in collo acciperent. Et nobis ergo, si disciplinam Conditoris nostri, si gratie matris scita custodimus, maior inde spiritualium uirtutum claritas augetur. Additur enim gratia capiti, cum caritas, que principale mentis ornabat, ardentius inflammatur. Additur et collo torques, cum fulgore perfecte operationis, sermo predicationis, qui per collum procedit, confirmatur; ac ne contemni ab auditoribus debeat, indeficienti  uirtutum connexione docetur. Sed et in his qui Mosaice legis decreta, Domino ueniente, seruabant, addita est gratia Noui Testamenti cum spe regni celestis. Cuius splendor eximius ad exemplum corone uel torquis nullo unquam fine claudetur. Nobis quoque cum pro nobis actibus, quos diuina gratia prerogauit, lux eterna tribuitur, gratia profecto capiti, et collo torques additur, iuxta illud Euangelii: Quia et nos omnes de plenitudine eius accepimus, gratiam pro gratia ; gratiam, scilicet beate retributionis, pro gratia recte operationis.---Fili mi, si te lactauerint peccatores, etc. Duobus modis lactant peccatores, quos decipiunt, quia aut ad facienda scelera blanditiis illiciunt, aut facta iam fauoribus,  quasi laudabiliter acta, sustollunt. In utroque autem sapientia suos auditores, ne talibus acquiescant, hortatur.---Si dixerint, ueni nobiscum, etc. Potest hic locus generaliter de latronibus dici, qui innocentibus uel insidias mortis uel damna inferunt. Potest et de illis specialiter intelligi, qui ipsum uite auctorem neci tradiderunt.---Abscondamus tendiculas contra insontem frustra. Hec fecere, cum dicebant: Licet dare tributum Cesari, an non ? et innumera huiusmodi alia. uere etenim erat insons, qui peccatum non fecit, nec inuentus est dolus in ore eius. uere frustra illi tendebant insidias, a quo in nullo lesi, imo cuius plurima erant beneficia experti.---Deglutiamus eum, sicut infernus, etc. Ita Dominum impii desiderabant exstinguere, ut omnis  memoria uirtutum et doctrine illius tolleretur; sed et hoc ipsum quod unquam talis inter eos uixerit, obliuioni daretur.---Omnem pretiosam substantiam reperiemus, etc. De hominibus dicebant, quos Christo adherere cernebant. Putabant enim quia, si eum occiderent, omnes qui crediderant ab eius possent amore et consectatu secernere, talibusque animantium spoliis, suarum conuenticula replere domorum. Cui simile est illud Dominice parabole, quia ueniente ad se regis filio, dixerunt: Hic est heres; uenite, occidamus eum, et nostra erit hereditas ---Sortem mitte nobiscum, etc. Marsupium est sacculus nummorum. Patet autem de latronibus quia, ut plures scelerum socios conquirant, communionem eis prede quam rapuerunt spondent. Sed et persecutores  nostri Redemptoris, quoscunque potuerunt, sibi adiungebant. At quos illum sequi uidebant, hos de Synagoga propulsantes, sua communione priuabant.---Fili mi, ne ambules cum eis, etc. Prohibet credentes Christo de Iudeis, communicare persequentibus Christum Iudeis. Denique omnes qui credebant, erant pariter. Et Petrus iisdem loquens, Saluamini a generatione ista praua .---Pedes enim illorum ad malum currunt, etc. Non solum ad malum, quod temporaliter operantur, sed etiam ad malum, quod perpetuo passuri sunt impii, properant, quoties ad patrandum homicidium, uel aliud quid sceleris agendum festinant. Nam quantum uidentes, ad facinus implendum ducuntur, tantum non uidentes, ad tolerandam pro facinore penam propinquant.  Hec de insidiatoribus nostri Saluatoris ualent specialiter intelligi. Sequens autem uersiculus, de fidelibus eius, eque prauorum malitiam sustinentibus, generaliter inseritur. Frustra autem iacitur rete, etc. Frustra etenim laqueus persecutionis aut mortis tenditur electis, qui pennas habent spei et caritatis, ceterarumque uirtutum, quibus et celestia, dum uiuunt, desiderant, ut ad hec post mortem mereantur pertingere. Habent et oculos mentis, per quos et mala, que ab impiis sustinent, citius transitura, et bona, que sustinent, meruerunt, eterna mansura preuideant. Quibus simul oculis, et reproborum superbiam cito consumendam, et tormenta sequentia semper mansura prospiciunt. Potest et ita accipi,  quod recte dicat perniciosam malorum doctrinam, quam ab eo loco contexuit, ubi ait: Si te lactauerint peccatores, ne acquiescas. Frustraque tale iacitur rete ante eos, qui mundis oculis cordis superna contemplantur; qui dicere nouerunt cum propheta: Anima nostra sicut passer erepta est de laqueo uenantium. Facile enim laqueos, qui in terra tenduntur, cauet, qui conuersationem habet in celis. Utrumque ergo rete frustra bonis parant reprobi, quia et si suadent iniqua, superantur iustorum sapientia, et si inferunt aduersa, contemnuntur patientia. Insuper et ipsi tentatores suis se perdunt insidiis. Unde recte subditur:---Ipsi quoque contra sanguinem suum insidiantur, etc. Contra sanguinem, ut temporali morte plectantur; contra animas autem dicit, ut  eterna quoque animarum perditione damnentur. Quod cum ad omnes qui sanguini insidiantur, et fraude sibi uiuendum existimant, pertineat, specialiter tamen Iudeis congruit, qui insonti Domino tendiculas absconderunt, eiusque apostolos, uirtutum pennis fultos, dolis circumuenire satagebant. Contra suum namque sanguinem suasque animas agebant, qui timentes ne terrestre regnum perderent, celi terreque regem occiderunt, et celi ciues persequebantur in terra; ideoque et quod in terris habebant, et quod in celis acquirere poterant, regnum perdiderunt. Generaliter autem dicendum quia quicunque oculos fidei habet apertos, accipitque a Domino pennas, ut columbe, quibus eternam uolet ad requiem, frustra tali nectant laqueos mali, seque ipsos potius  hoc presumendo perimunt.---Si semite eius auari animas possidentium rapiunt. Semitas auari dicit subtiles eius cogitationes, quibus sedulus inquirit qualiter pecunias augeat. Talesque semite rapiunt ad interitum animas possidentium, id est eorum qui possessionibus pecuniarum ultra rationem incumbunt. Non solum ergo, inquit, hi qui ob philargyriam rapinis innocentium et cedibus inuigilant, semetipsos hoc agentes perdunt, uerum eodem ordine, tametsi minor reatu, omnes auari meditationes, que aurum Deo preferunt, hunc ad interitum trahunt. Aliter: Sic semite omnis auari animas possidentium rapiunt. Tali fine, ut prefatus sum, auarus quisque perimit, uel nudat eos qui possessionibus abundant, ut ipse potius hoc agendo pereat. Pauperes  namque, quos nichil possidere cernit, cur occidat? Quos spoliet, non inuenit. Hucusque persecutiones, quas Iudei Christo intulere, describuntur. Hinc referunt ea que ipse post passionem eisdem suis persecutoribus per apostolos loquitur.---Sapientia foris predicat in plateis, etc. Sapientia quippe Dei Christus est, qui in mundo conuersatus, paucis sue mysteria diuinitatis patefecit, ipsisque precepit ne ante passionem et resurrectionem suam, quia ipse esset iehsu Christus, predicarent, ne gloriam eius, quam in monte conspexerant, cuiquam dicerent; magisque tunc sue potentiam maiestatis operibus, quam uerbis ostendebat, impleta prophetia, que dixit: Neque audiet aliquis in plateis uocem eius . At  post resurrectionem sapientia foris predicabat ; quia, misso desuper Spiritu, per apostolos aperire seipsam mundo declarabat. In plateis dabat uocem suam, quia in latitudine plebium manifeste, que antea paucos docuerat, replicabat, impleto uerbo quod eisdem suis preconibus ait: Que dico uobis in tenebris, dicite in lumine; et quod in aures auditis, predicate super tecta . In capite turbarum clamitabat, quia etiam principibus qui sibi ei preualuisse, ut crucifigeretur, uidebantur, reatum homicidii, quod perpetrarunt, palam reducebat ad memoriam, eosque ad penitentie remedium uocabat.---In foribus portarum urbis profert uerba sua. Urbs Domini Ecclesia est, ex utroque populo, Iudeorum uidelicet et gentium, adunata. Cuius portarum fores  sunt doctores, qui uerbum predicando, credentes in eam introducunt. Et in foribus portarum eius, uerba sua sapientia proferebat, cum apostolis suis loquebatur. E quibus unus aiebat: An experimentum eius queritis qui in me loquitur Christus ? Possunt fores portarum urbis etiam Synagoge maiores intelligi, in quibus sapientia disputabat, cum et legisperitos, phariseos, et sacerdotes, per apostolos loquens, suam reuocabat ad gratiam; ita ut, sicut Lucas ait: multa etiam turba sacerdotum obediret fidei. Quid autem eadem sapientia clamaret, adiungitur:---Usquequo, paruuli, diligitis infantiam? Usquequo paruuli sensu ueteris Instrumenti ceremonia, nouo clarescente diligitis? Usquequo Moysen Christo, Euangelio Legem prefertis? Quousque decreta, que rudibus  adhuc populis data sunt per seruum, preponitis eis que ipse Filius ueniens perfectis sensu contulit? Quandiu, inquit, hec agitis? Iam uidistis Christum in carne, iam miracula facientem et docentem non tantum spreuistis, sed et occidistis. Saltem modo resuscitatum a mortuis et presidentem celo diligite et dimittet uobis scelus quod commisistis.---Et stulti ea que sibi sunt noxia, cupient? etc. Preponendum est a superiori usquequo, id est, usquequo cupient? usquequo odibunt? Cupiebant autem noxia et odibant scientiam, qui littere legalis superficiem sequebantur, et sacramenta Euangelii, que ipsa littera significabantur, accipere detrectabant.---Conuertimini ad correptionem meam. Corripuit per apostolorum ora Iudeos, quia credere noluissent, et uel  tunc eos, postquam resurrexit et ascendit, monuit conuerti.---En proferam uobis Spiritum meum, etc. Si adhuc, inquit, conuerti negligitis, proferam uobis uindictam quam meruistis, et uerba que de uestra perditione predixi, ostendam esse ueracia. Spiritum quippe suum, potentiam ultionis nominat, de qua Moyses ait: Misisti spiritum tuum, et cooperuit eos mare . Et in libro beati Iob dictum est: iniquos flante Deo periisse, et spiritu ire eius esse consumptos .---Quia uocaui, et renuistis. Dicens: uenite ad me, omnes qui laboratis et onerati estis, et ego reficiam uos .---Extendi manum meam, etc. Primo benefaciendo et sanando omnes oppressos a diabolo, postmodum in  cruce patiendo.---Despexistis omne consilium meum. Dicentis, Penitentiam agite, appropinquauit enim regnum celorum .---Et increpationes meas neglexistis. Dicentis, ue uobis, scribe et pharisei, hypocrite, quia tulistis clauem scientie; ipsi non introistis, et eos qui introibant prohibuistis . Et generaliter, Qui non credit, iam iudicatus est .---Ego autem in introitu uestro ridebo, etc. Tale est in psalmo de eisdem, Qui habitat in celis irridebit eos, et Dominus subsannabit eos. Non quia buccis Dominus irrideat, aut naso subsannet, sed ea uis designata est tali uerbo, quam dedit apostolis, ut preuiderent nil prorsus impios contra eum, supra quem ipse permitteret, insidiis esse acturos, quin potius illorum cepta omnia euacuanda, eius  uero gloriam post passionem per orbem terrarum esse dilatandam prenossent. Ideoque superbiam eorum, etiam cum maxime ualere conspicerent, pro nichilo contemnerent.---Cum uobis, quod timebatis, aduenerit. Conferentes ad inuicem, Si dimittimus eum sic, omnes credent in eum, et uenient Romani, et tollent nostrum locum et gentem .---Cum irruerit repentina calamitas, etc. Obsidionem Hierosolymorum subitam, et expugnationem totius prouincie, que a Romanis facta est, dicit, quam et ipse Dominus in Euangelio, uidens ciuitatem, flensque super eam, predixit .---Quando uenerit super uos tribulatio, etc. Non leguntur Iudei in illa obsidione Dominum inuocasse, sed tantum armis esse confisi, quamuis desolationem patrie ruinamque  templi amarissima mente conspexerint. Si qui tamen tunc eum inuocabant, quia hic culpam, pro qua sunt puniti, intelligere, ut uere peniterent, nolebant, frustra ad eum quem contempsere clamabant. Unde recte dicuntur tribulationem cum angustia fuisse perpessi. Tribulatio namque erat in eis, qua foris deprimebantur; angustia, in eo quod intus nil a Deo consolationis inuenerant. At contra sancti, cum exterius opprimuntur aduersis, spe certa salutis in corde dilatantur, scientes se ab illo exaudiri clamantes, cuius se uerba iubentis audire meminerunt. Hinc etenim propheta ait: Cum inuocarem, exaudisti me, Deus iustitie mee, in tribulatione dilatasti mihi. Potest autem tota hec correptio sapientie de uniuersis generaliter reprobis accipi, quia in die iudicii  clament ad iudicem districtum, aperiri sibi ianuam regni postulantes, nec mereantur exaudiri. Nam et hoc quod sequitur, Mane consurgent, et non inuenient me; ipsum tempus extremi examinis, quo alii in uitam eternam, alii in opprobrium resurgent sempiternum, aperte designat.---Eo quod exosam habuerint disciplinam, etc. Merito salute priuantur, qui principium sapientie, timorem Domini et disciplinam non modo non habet, sed et odiis insequuntur; at salutis filius, Iniquos, inquit, odio habui, et legem tuam dilexi.---Comedent igitur fructus uie sue. uiam eorum dicit, de qua superius dixerat: Pedes enim illorum ad malum currunt. Quia, inquit, uias meas ingredi noluerunt ut uiuerent, recipient mercedem uiarum  suarum, ut in eternum pereant. At contra de his qui timent Dominum, qui ambulant in uiis eius, dicitur: Labores fructuum tuorum quia manducabis; beatus es, et bene tibi erit.---Suisque consiliis saturabuntur. Quia meo consilio, quo illos saluare decreueram, acquiescere renuebant, saturabuntur suis; quibus aiebant, Abscondamus tendiculas contra insontem frustra; quibus pro Saluatore latronem sibi eligebant, ut uidelicet uastentur a latronibus, et inter latrones damnentur. Quod et de omnibus uerbi Dei contemptoribus, sicut et cetera, potest accipi.---Auersio paruulorum interficiet eos. Paruulos non etate, sed sensu dicit, quibus supra dictum est: Usquequo, paruuli, diligitis infantiam? qui non paruuli, sed perfecti sensibus esse potuissent, si non a consilio  sapientie, auditum auerterent. Quo autem auerterant, eo sese eterne morti destinabant.---Et prosperitas stultorum perdet illos. Cum nullis retardantibus aduersis perfecerint actu, quod meditantes aiunt: Omnem pretiosam substantiam reperiemus. Item: Auersio paruulorum interficiet eos, et prosperitas stultorum perdet illos, quia sepe auersus a timore Conditoris animus, iam de ira eiusdem iusti Conditoris, patitur, ut in his que peccat, nil sustinere uideatur aduersi. Sed ut beatus Iob ait, Ducat in bonis dies suos, et in puncto ad inferna descendat .---Qui autem me audierit, etc. Potest et in hac uita et in futura intelligi, quia qui Domino perfecte seruit, nullis terretur aduersis, imo gaudet in aduersis, et in ipsa morte quasi de ingressu uite  letatur, quietumque semper a superuacuis cogitationibus ac tumultibus tentationum, pectus, iuuante sancti Spiritus gratia, gerit, quod requies septimi diei in lege mystice designabat. Sed et cum transierit e seculo hoc, non solum absque terrore malorum, sed etiam in magno gaudio sperate resurrectionis quiescet, ut Lazarus in sinu Abraham.---Et abundantia perfruetur, etc. Nunc abundantia bonorum operum, ablato timore etiam eorum qui occidunt corpus, tunc abundantia gaudiorum in premio. Quanta enim ibi abundantia bonorum omnium, ubi gloriam eius, a quo sunt omnia bona, licet intueri, ablato prorsus timore omnium, que aliquid aduersi ulterius adferant!



CAPUT II.

Fili mi, si susceperis sermones meos, etc. Abscondit  mandata Dei penes se, qui hec audiens sollicito in corde recondit, iuxta illum qui ait: In corde meo abscondi eloquia tua, ut non peccem tibi. Est enim summopere curandum ne nobis hec, iuxta parabolam Euangelii, demonia quasi semen, secus uiam iactum, uolucres tollant.---Ut audiat sapientiam auris tua. Ille enim sapientiam aure non audire probatur, qui uerba Dei, auditu tantum corporis percipiens, memoria retinere, ut hec operetur, dissimulat. Si ergo mandata Dei, fixo amore discendi et custodiendi, susceperis, primo humilitatis uiam tene. Hoc est enim quod subsequenter additur,---Inclina cor tuum ad cognoscendam prudentiam. Inclinare quippe est, cor ad cognoscendam prudentiam humiliare, et emundare cor, quod dignum fiat ad percipienda  mysteria ueritatis. Unde eadem Sapientia Patri loquens ait: Abscondisti hec a sapientibus et prudentibus, et reuelasti ea paruulis ; id est, abscondisti a superbis, et reuelasti ea humilibus.---Si enim sapientiam inuocaueris, etc. Nullum inuocare, id est, in nos orando uocare, nisi Deum debemus. Cum ergo sapientiam inuocandam esse docet, ostendit se procul dubio, non quamlibet sapientiam, id est, notitiam rerum celestium siue terrestrium, sed ipsam cognitionem Deitatis nobis assequendam proponere. In huius namque perceptione sapientie, summa est perceptio beatitudinis, ipsa attestante, que Patri pro nobis supplicans ait: Hec est autem uita eterna, ut cognoscant te solum et uerum  Deum, et quem misisti Iesum Christum . Notandum autem quod et sapientiam inuocare, et nosmetipsos ad noscendam prudentiam, cor inclinare suadet, quia nimirum necesse est ut et diuinum in cunctis flagitemus auxilium, et, ipso Domino adiuuante, bona que ualemus agamus. Neque enim sine ipso quidquam facere possumus, nec rursum sine nostro conamine, quantulumcunque habere ualemus, nos ab ipso saluandos esse credamus.---Si quesieris eam quasi pecuniam, etc. Si tanta cura sapientiam, quanta cupidi querunt pecuniam, uel certe si tam sollicite quesieris sapientiam ipsam, quasi infinitas per hanc et ineffabiles diuitias sis acquisiturus, percipies premia que subsequenter exponuntur. Qui uero thesauros effodit, eiicit rudus terrestre, facit in  altum foueam, sedulus insistit labori, donec ad thesauros quos querit attingat. Et qui thesauros sapientie inuenire desiderat, quidquid sibi terrenum inesse deprehenderit expurget, carnales illecebras abscindat, fossam in se humilitatis faciat, nec quiescat ab agendo, priusquam se uiam ueritatis inuenisse cognouerit.---Tunc intelliges timorem Domini, etc. Si sollicito corde quesieris, peruenies ad experientiam amabilis Domini timoris, qui non solum initium, sed perfectio est sapientie celestis, in hac duntaxat uita. Ideoque non eum perfecta dilectio foras mittit , sed permanere in seculum seculi facit. Sed et scientiam ipsius diuinitatis, que perpetuo beatum facit, inuenies.---Quia Dominus dat sapientiam. Respicit hic uersiculus ad hoc, quod supra  dixit: Si enim sapientiam inuocaueris, et cetera, usque dum ait: Et scientiam Dei inuenies. Ideo namque sapientia, id est, Dominus est inuocandus, ad accipiendam sapientiam, quia sapientia non a nobis ipsis haberi potest, sed a Domino datur. Taceat Pelagius, redargutus ab Apostolo qui ait: Quid enim habes, quod non accepisti ? Et Iacobus Apostolus: Si quis autem uestrum indiget sapientia, postulet a Deo .---Et ex ore eius sapientia et prudentia. Potest in hoc uersiculo illa ineffabilis et ceterna Deo Patri sapientie natiuitas intelligi, de qua et alibi ait: Ego ex ore Altissimi prodiui primogenita . Potest os Domini et in sanctis eius accipi; unde dici solet in prophetis, Quia os Domini locutum  est; Et ex ore eius scientia et prudentia, quod nisi ipse os humanum sanctificet, nisi hoc suum ipse dignanter efficiat, perfectam loqui sapientiam nullatenus ualet.---Custodiet rectorum salutem, etc. Cognate sunt sibi uirtutes, rectitudo et simplicitas, neque ab inuicem queunt separari. Unde et sapientiam unam earum sine altera non querit; sed in quibuscunque ambe conueniunt, hos custodit et protegit. Denique de beato Iob dicitur quia erat uir ille simplex et rectus : simplex uidelicet, per innocentiam mansuetudinis; rectus, per cautelam discretionis. Simplex, quia nullum ledere, imo cunctis prodesse desiderabat; rectus, quia a nullo se corrumpi permittebat. ---Seruans semitas iustitie, etc. uias sanctorum, generalia Dei precepta; semitas iustitie, arctiora celestis  uite instituta, que perfectis solum accessibilia sunt, dicit; utrasque autem sapientia seruat, ut in quocunque uirtutum gradu rectos iuuet ac simplices.---Consilium custodiet te, etc. uiam malam, opera iniqua; hominem peruersa loquentem, doctores dicit inique operationis. uiam malam, in quam uocant, qui dicunt, ueni nobiscum, insidiemur sanguini. Peruersa loquentem, eum qui huius est auctor suasionis significat.---Qui relinquunt iter rectum, etc. Pulchre itineri recto uias tenebrosas opposuit, quia nimirum iter recte actionis in luce peragitur, atque ad lucis superne gaudia ducit. At sicut Dominus ait: Omnis qui male agit, odit lucem; et non uenit ad lucem, ut non arguantur opera eius . Et talis finem exterioribus sortitur in tenebris.---Qui letantur,  cum male fecerint, etc. Ideo male facientes exsultant, quia per uias tenebrosas ambulant, et nesciunt quo eunt. Si enim, quia ad penas tendunt, aspicerent, gressum utique cohiberent, noxiamque letitiam salubri fletu castigarent.---Ut eruaris a muliere aliena, etc. Pendet hic uersus a superioribus, ubi dictum fuerat, Prudentia seruabit te. Et sensus est, Prudentia seruabit te, ut eruaris a muliere aliena. Quia ergo prius Salomon auditorem suum, quem sapientiam docere satagit, admonuit ne latronibus iungeretur, nec si uideret furem, simul curreret cum eo, sed recte ac simpliciter incederet, nunc admonet ne cum adulteris portionem suam ponat. De quibus et hoc quod supra dicitur, Ut eruaris de uia mala, et ab homine qui peruersa loquitur, potest specialiter intelligi;  que enim peruersior locutio quam ad stupra suadere? Quod capitulum incipit a loco ubi ait: Fili mi, si susceperis sermones meos, et mandata mea absconderis penes te. Potest autem per mulierem extraneam, hereticorum prauitas intelligi, a Christi et Ecclesie membris aliena, que mollitie disertitudinis et lingue blandimentis corda decipere innocentium solet. Unde Psalmista: Mollierunt sermones suos super oleum, et ipsi sunt iacula.---Et reliquit ducem pubertatis sue, etc. Patet de adultera quia primum uirum relinquit, et pacti Dei sui obliuiscitur, eius nimirum quod cum uiro suo, Domino teste, tempore nuptiarum pepigit, quod fidem sibi castitatis alterutrum seruarent. Patet et de mente heretica, quia relinquit doctorem a quo  fidem Ecclesie didicerat; et oblita est pacti Dei sui, hoc est, fidei ipsius Dominice, que in symbolo continetur, quam se die baptismatis seruaturam esse promiserat.---Inclinata est enim ad mortem domus eius, etc. Omnis conuersatio adultere ad interitum ducit, et quamuis blanda uideatur ac mansueta, non minorem in fine sentiet uindictam, quam qui latrocinando aperta impietate famulantur. Potest domus adultere, ipsa eius caro, in qua turpitudini et luxurie substernitur, accipi, que nouissimi tempore iudicii, non ad uitam, sed perpetuam resurget ad mortem. Sed et hereticorum domus, quia super arenam construitur, etiam cum stare uidetur, uergit in casum, suisque incrementis quasi quibusdam semitis, ad impiorum consortia, id est, ad spirituum tendit tormenta  malignorum.---Omnes qui ingrediuntur ad eam, non reuertuntur, etc. Ad eam, ad mortem dicit, non ad mulierem. Potest enim, qui adultere mixtus est, Domino iuuante, reuerti, ac uitam penitendo mereri; potest qui heresi pollutus, resipiscendo redire ad salutem. At qui semel eterna morte raptus est, nunquam redibit ad uiam, qua uitam petat beatorum. Quod contra Origenianos proprie dictum est, qui hereticis, meretricibus, cunctisque flagitiosorum turbis, et insuper ipsi diabolo atque angelis eius, post innumera, licet expleti uniuersalis iudicii tempora, remissionem scelerum, uitamque ac regnum promittunt in celis; male intelligentes illud Isaie: Et claudentur ibi in carcere, et post dies multos uisitabuntur . Quasi post multa tempora terminati  iudicii soluendos ac saluandos dixerit impios, cum ille e contrario nullam eis salutem tribuat, sed et eos qui hoc tempore mortui pre enormitate flagitiorum, claudi merentur in carcere penarum, tempore resurrectionis ad modicum uisitandos significet tantum, ut receptis corporibus in iudicio grauius damnentur, et continuo post iudicium atrocioribus perpetuo recludantur in penis. Quamuis et ita potest recte accipi, Omnes qui ingrediuntur ad eam, id est, ad meretricem, siue ad domum eius, non reuertentur, quia, quantum attinet ad naturam, iniqua sua uoluntate deprauatam, recursum per semetipsum non habet; sed per Dei gratiam, qua adiuuatur et instauratur, ut semitas uite apprehendat. Designatum est enim hoc dicto pondus iniquitatis, ut cum  reuertitur quis, non sibi tribuat, sed gratie Dei, non ex operibus, ne forte glorietur.---Ut ambules in uia bona, etc. uiam bonam, unitatem dicit recte fidei, de qua Dominus ait, Ego sum uia ; et rursum: Nemo potest uenire ad Patrem, nisi per me . Calles autem iustorum, multifaria sanctorum exempla nominat. Pendet hic uersus ex eo, quod supra dictum est: Prudentia seruabit te; sicut et illud, Ut eruaris a muliere aliena.---Qui enim recti sunt, habitabunt in terra, etc. Et hic rectis iungit simplices, sicut et supra cum diceret: Rectorum salutem custodiet, et proteget gradientes simpliciter; quia nimirum simplicitas sine rectitudine dissoluta est et stulta, rectitudo autem sine simplicitate, austera nimirum  existit et dura; uerum utraque uirtus coniuncta perfectum reddit hominem. Sed inter utrumque uersum distat quod in illo Dominus, quia iustos in presenti certantes adiuuet, et in isto, quia uictores in futuro coronet, indicatur. Terre quippe nomine Ecclesia designatur, que spiritualem fructum Deo germinare consueuit, in qua iusti habitant et permanent, quia a consortio eius, nec morte separantur, sed terminata hac uita, ad illam eius partem, que cum Christo in celis regnat, perueniunt.---Impii uero de terra perdentur, etc. Possunt hec non de cunctis generaliter reprobis dicta accipi, sed de illis specialiter qui ad terram Domini, id est, Ecclesiam pertinere uidentur, et tamen exigentibus meritis auferentur ab ea: quidam aperte ipsius Ecclesie  iudicio, ut Simon, Arrius, et Porphyrius; quidam uero in secreto inuisibilis iudicis, ut innumeri etiam eorum qui hominibus boni uidentur. Impios enim apertos apostatas dicit; at inique agentes omnes qui, perceptis fidei sacramentis, ab eius castitate aliquo modo degenerant. Utrique autem in futura retributione de uiuentium terra perdentur, quia non habitabit iuxta Dominum malignus, neque permanebunt iniusti ante oculos eius. Et recte, quia de bonorum malorumque uiis multa predixit, de utriusque fine in conclusione subiunxit, quomodo et precedenti parabola, qua latronum consortia uetabat, dicens de fine malorum: Et prosperitas stultorum perdet illos; dicens de fine bonorum: Qui autem me audierit, absque terrore quiescet. Possunt uersus hi, de quibus nouissime  disputauimus, de antiquo Dei populo ita intelligi, quia cum recte uiueret, inque terra sua feliciter maneret, at cum peccaret, exterminaretur ab hostibus.



CAPUT III.

Fili mi, ne obliuiscaris legis mee, etc. Hinc docet misericordie operibus insistendum, neque nostris confidendum uiribus, sed a Deo auxilium esse flagitandum. Et congruo satis ordine hec omnia digerit; postquam enim cercuit a crudelitate, postquam a luxuria castigauit, ornat actibus bonis, quem instruendum sibi accepit.---Longitudinem enim dierum, et annos uite, etc. Ne imposita preceptorum custodia turbaret audientem, premisit premia certa, et sic enumerauit precepta. Longitudine enim dierum, lucem sempiternam; annis uite, transcensum mortalitatis  huius; augmento pacis, ipsum nacte beatitudinis statum designat. De qua Isaias dicit: Multiplicabitur eius imperium, et pacis non erit finis . Sed et priori Dei populo, et in presenti datum est, ut cum legi Dei obediret, longo tempore in pacis quiete uiueret.---Misericordia et ueritas non te deserant. Nunquam ab ore tuo ueritas, que dicenda; nunquam ab opere misericordia, que proximis sit impendenda, recedat. Sic enim fit ut et te Dei semper misericordia prosequatur, et ueritas: misericordia uidelicet, qua deleat peccata tua; ueritas uero, qua compleat promissa sua.---Circumda eas gutturi tuo, etc. In gutture organum uocis, in tabulis cordis, latitudinem insinuat cogitationis. Sit ergo uirtus misericordie  et ueritatis radici infixa mentis, promatur et uoce loquentis, ut et occulto inspectori Deo, qui corda solus scrutatur et renes, arcana placeant intentionis, et proximos iuuent officio locutionis. Bene autem uirtutes circumdari docet gutturi, cum uox loquentis potius intus in gutture fieri soleat, quia uidelicet predicationis uox de internis emanat, sed extra circumdat, et ad plures audientes simul perfunditur. Nam quo alios ad bene uiuendum suscitat, eo ad bene agendum, et opera predicantis legat, ne extra sermonem actio transeat, ne uoci uita contradicat.---Et inuenies gratiam et disciplinam bonam, etc. Coram Deo inuenit gratiam et disciplinam bonam, qui usu uirtutum iugi promeretur a Domino, ut per dies seipso perfectior efficiatur et melior; sed et  coram hominibus gratiam inuenit et disciplinam bonam, cuius opera sunt talia, in quibus iure laudetur, pariterque exemplum uiuendi proximis exhibeat.---Habe fiduciam in Domino ex toto corde tuo, etc. Nec metuas ob imbecillitatem propriam diuina non posse seruare mandata, nec te rursum autumes hec tuis implere uiribus posse, uel tua naturali scientia nosse, si non per illius legem instruaris; sed potius et in discendo, et agendo, eius quere creber auxilium, et ipse, que iussit, propitius, ut implere ualeas, donabit.---Ne sis sapiens apud temetipsum. uidetur forte alicui hoc idem esse mandatum, quod premissum est, Et ne innitaris prudentie tue; sed multum distat: innititur enim sue prudentie, qui ea que sibi agenda uel dicenda uidentur, patrum decretis preponit;  sapiens uero est apud semetipsum, et is qui in illis que ex patrum magisterio potuit recte cognoscere, sese pre ceteris quasi doctior extollit. Que sit autem uera hominis sapientia subsequenter ostendit:---Time Dominum, etc. Quale est in Iob: Ecce timor Domini ipsa est sapientia; et recedere a malo, intelligentia . Perfecti etenim quique ita se debent ab omnibus continere malis, ut diuine presentiam maiestatis cum metu semper recogitent. Et notandum quod supra fiduciam habere in Domino ex toto corde, et non inniti prudentie nostre, nunc autem e contrario nos pari sollicitudine Deum timere admonet. Sed nulla est repugnantia: ibi enim fragilium animos, ne desperent, promisso Dei auxilio roborat; hic fortiores, ne de se presumant, diuini  timoris memoria cercet.---Sanitas quippe erit in umbilico tuo, etc. In ossibus solida uirtutum opera, in umbilico, qui in interiori parte corporis medius est, infirma adhuc et imperfecta bonorum actio designatur. Si ergo Deum timueris, et non tuis uiribus, sed superna protectione confisus, a malis abstinere studueris, sanitas erit umbilico tuo, et irrigatio ossium tuorum, quia et infirmitas operis per hec ad statum perfectionis conualescit, et fortia queque tua acta, unde amplius roborentur, accipiunt.---Honora Dominum de tua substantia, etc. Multi multa pauperibus, sed de aliena substantia ac frugibus, quas ui uel fraude rapuerant, tribuunt. Multi largiuntur de suo, sed largiendo Dominum non honorant, quia fauore humano, et non amore superni Inspectoris faciunt.  Qui ergo proficuum sibi eleemosyne fructum fore desiderat, et de suis propriis, et in Conditoris honorem, qui sua benigna clementia largiri abunde dignatus est, tribuat, ut scilicet homines qui eius plasma, qui ad eius imaginem sunt facti, recreentur, nos autem ueri fidelesque eius dispensatores bonorum inueniamur. Notandum autem quod non solum de substantia pecunie, quam pauperi porrigimus, sed et de cuncte bone operationis quam agimus, et de uniuerse celestis gratie quam percipimus, substantia uel frugibus hominum honorare iubemur; hoc est, eius in omnibus, et non nostram querere laudem. Sed et ille Dominum de sua substantia suarumque frugum primitiis honorat, qui omne, quidquid boni  operatur, non hoc suis uiribus ac meritis, sed superne gratie tribuit, memor illius uerbi, Quia sine me nichil potestis facere .---Et implebuntur horrea tua saturitate, etc. Ait Dominus in Euangelio, Thesaurizate uobis thesauros in celo . Si ergo thesauros in celo possunt habere iusti , possunt utique et horrea et torcularia, quia non esurient neque sitient amplius. Et implebuntur horrea saturitate. Quia satiabor, inquit, dum manifestabitur gloria tua . Redundabunt torcularia uino, quia interna suauitas eternorum, corda cunctorum fidelium in laudem sui Conditoris accendit. Hinc etenim dicit: Ut edatis et bibatis super mensam meam in regno . Sed et in presenti nonnunquam doctori, qui panem uerbi, qui poculum gratie spiritualis  indigenti ministrat, maiora ministrandi dona Dominus pro mercede condonat. Qui terrena subsidia largitur inopibus, ditior dando, celesti remuneratione redditur.---Disciplinam Domini, fili mi, ne abiicias neque deficias, etc. Sunt qui in prosperis seruiunt Domino, et in aduersis excedunt. Unde sapientia quem in prosperis bene uiuere docuit, etiam in correptione, ne deficiat, hortatur, ne accedente infirmitate uel paupertate, uel persecutione humana, pietatem, quam seruare in tranquillitate uidebatur, amittat.---Quem enim diligit Dominus, corripit, etc. Tanto ergo minus de flagello quo castigamur murmurare debemus, quanto certius in eo paterne dilectionis pignus tenemus. Unde et ipse dicit: Ego quos amo, arguo et castigo . Notandum autem quod pro hoc uerbo septuaginta interpretes dixere, Flagellat autem omnem filium, quem recipit . Quod mirandum, cur Apostolus ad Hebreos Hebraice scribens, magis sequi uoluit.---Beatus homo qui inuenit sapientiam, etc. Quia positos sub disciplina et correptione consolabatur, addit quod ceperat; insinuans, quia beatitudo uera est hominis, non aduersis carere in presenti, sed eterne sapientie perceptione letari. Quod est, et in hac uita uoluntatem Dei cognoscere, et in futuro, eius uisione perfrui. Et bene cum diceret, Beatus homo qui inuenit sapientiam, mox addidit, Et qui affluit prudentia. Sunt enim qui inueniunt sapientiam, doctrinam ueritatis  aure percipiendo; sed affluere prudentia negligunt, nolendo cordis sui sinum ad percipiendam eius amplitudinem laxare.---Melior est acquisitio eius, etc. Non metuat de correptione inopie, quisquis opes acquisiuit sapientie, quia thesauris terrestribus incomparabiliter munus celeste precellit.---Primi et purissimi fructus eius. Si, iuxta Ecclesiasticum, radix sapientie est timere Deum, fructus sapientie qui sunt, nisi uidere Deum? Et hi sunt primi et purissimi, siue quia Deus, qui ab initio est, uidetur, et nichil inquinatum in eius uisione incurrit; siue quia primo ad hanc contemplandam homo creatus est. Unde adolescentior filius, tametsi omnem substantiam suam dissipasset, uiuendo luxuriose, ubi tamen ad patrem penitens  rediit, primam stolam recepisse memoratur ; siue quia primum et rude aurum solet esse purissimum, et prima sola nostra beatitudo uere est beatitudo credenda, que nobis in resurrectione perfectius a Domino promittitur esse reddenda.---Pretiosior est cunctis opibus, etc. Non modo terrenis, uerum et celestibus diuitiis, imo et ipsis angelorum conspectibus huius sapientie claritas antefertur. Unde et propheta ait: Quid enim mihi restat in celo, et a te quid uolui super terram? et cetera usque ad finem psalmi .---Longitudo dierum in dextera eius, etc. uisione sue diuinitatis electos in perpetua luce condonat, et eosdem in presenti uita, incarnationis sue sacramentis et carismatibus illustrat ac roborat. Dat eis, qui ob  se comparanda, sua omnia uendunt, centuplum in hoc tempore, et in seculo futuro uitam eternam. Sequitur in hoc loco iuxta antiquam translationem, quod nostri codices non habent:---Ab ore eius proficiscitur iustitia, legem autem et misericordiam in lingua portat. Quod ideo annotandum credidi, quia uersiculi in opusculis Patrum sepe positi inueniuntur.---uie eius, uie pulchre, etc. Actiones eius et doctrine que in Euangeliis continentur pulchre sunt, quia diuine ac pure, hominis modum longe transgresse, et omnia iussa eius ad pacem ducunt eternam. Omnia que in carne gessit, ad reconciliandos Deo mortales, ad pacificandum cum angelis genus humanum, ad demonstranda suis seruande ad inuicem pacis et dilectionis exempla pertinent.  ---Lignum uite est iis, etc. Sicut in medio paradisi lignum uite positum Moyses testatur, ita per sapientiam Dei, uidelicet Christum, uiuificatur Ecclesia, cuius et nunc sacramentis carnis et sanguinis pignus uite accipi, et in futuro presenti beatificatur aspectu.---Dominus sapientia fundauit terram, etc. Deus Pater per Filium omnia condidit. Typice autem fundauit terram sapientia, cum per ipsum sanctam Ecclesiam in fidei soliditate locauit; stabiliuit celos prudentia, cum per eumdem sublimia predicatorum corda illustrauit.---Sapientia illius eruperunt abyssi. Quando in diebus Ne rupti sunt omnes fontes abyssi magne, uel cum quotidiano procursu fontes et flumina de abysso per terre  uenas emanant. Aliter, Sapientia erumpunt abyssi, cum, largiente Christi gratia, profunda sacramentorum celestium fidelibus innotescunt.---Et nubes rore concrescunt. Patet iuxta litteram, sed allegorice nubes sunt Ecclesie magistri, sublimes per contemplationem et uitam, rigantes corda auditorum, quasi subiectam sibi terram per doctrinam. Que rore concrescunt, quia subtilissima discretione uirtutes suas, quibus proficiant, quibus alta petant, queque minoribus in exemplum monstrent, examinant.---Fili mi, ne effluant hec ab oculis tuis. Ne disciplina temporali fatigatus, sapientie, que tanta est, gratiam perdas, precaue.---Custodi legem atque consilium. Lex sapientie est, qua dicit Si uis ad uitam ingredi, non occides, non mechaberis,  non furtum facies, non falsum testimonium dices, et cetera . Consilium sapientie est, cum protinus addit: Si uis perfectus esse, uade, uende omnia que habes, etc. .---Et erit uita anime tue. Anima tua habet uitam cum Deo, si eius decreta custodieris, quamlibet caro, disciplina correptionis, aut etiam mortis prematur.---Et gratia faucibus tuis. Quam dulcia, inquit psalmus, faucibus meis eloquia tua ! Habet ergo sensus animi fauces suas, quibus uerba, que audit, diiudicet, quibus res et gesta singulorum, que cernit, discernendo examinet, et hec amplectendo recipiat, illa reprobando contemnat. Quibus nimirum faucibus cum legem atque consilium Domini custodimus, gratia multiplicatur, quia quanto solertius  quisquam diuinis obtemperat iussis, tanto dulcius eius amorem concipit. Quam nostris faucibus inesse gratiam, desiderabat Psalmista, cum diceret: Gustate et uidete, quoniam suauis est Dominus .---Tunc ambulabis fiducialiter in uia tua. Fiducialiter in uia nostra incedimus, cum Dei gratia confisi, profectum in bona nostra conuersatione suscipimus. Si ergo eius imperiis humiliter subdimur, et gustum superni amoris suauius faucibus mentis attingimus, et operationis bone augmentum semper obtinebimus, sed et in tentationibus, ne deficiamus, ipso adiuuante, defendimur. Hoc est enim quod sequitur:---Et pes tuus non impinget. Quoniam diligentibus Deum omnia cooperantur in bonum.---Si dormieris, non timebis, etc. Patet  iuxta litteram, quia securus et dormit et uigilat, et quiescit et ambulat, qui se innocenter ante Deum et iuste uiuere meminit. Sed et iustus cum in morte dormierit, non solum potentias malignorum spirituum non metuit, sed et in pace quiescit, ac securus diem resurrectionis exspectat, quia Deum ubique protectorem habet et custodem. Quale est in psalmo: Nam et si ambulem in medio umbre mortis, non timebo mala, quoniam tu mecum es .---Noli prohibere benefacere eum, etc. Quia supra diligenter legem Domini, et consilium obseruari monuit, et eternam requiem obseruantibus promisit, nunc multipliciter, que sint obseruanda replicat. Primoque ad id quod intermiserat rediens, misericordiam proximo exhibendam, et iuste cum illo  docet esse uiuendum; deinde et ab inimico cauendum esse premonet. Noli ergo, inquit, prohibere benefacere eum qui potest; si uales, et ipse benefac. Ne audias a Domino cum phariseis, Ipsi non introistis, et eos qui introibant, prohibuistis .---Ne dicas amico tuo, uade et reuertere, etc. Non solum de eo qui eleemosynam pecunie petit, hoc mandatum datur, ut beneuoli ad largiendum et prompti existamus; sed et omnia Christi mandata, qui ait: uos amici mei estis, statim facere, et non in crastinum differre iubemur.---Nec contendas aduersus hominem frustra, etc. Non uetat contendere aduersus eum qui malefacit, ut corrigatur, quia hoc nimirum frustra non fit, quod certa necessitas cogit  ut fiat. Imo etiam qui ait: Si peccauerit frater tuus, increpa illum , uult ut errantem, quantum uales, ad uiam ueritatis reuocare contendas.--- Quia abominatio Domino est omnis illusor. Omnis, inquit, illusor, quia illusor est, qui uel uerba Dei, que nouit, implere contemnit, uel eadem peruerse intelligendo ac docendo corrumpit. Est illusor et ille qui promissa eius quasi parua despicit, ac iram districtionis eius quasi tolerabilem spernit: nec non et ille qui proximorum simplicitati uel paupertati improbus insultat. Ideoque omnem huiusmodi illusorem merito diuina abominatur iustitia. Bene autem subditur:---Et cum simplicibus sermocinatio eius. Quia sepe superbi, dum simplicibus illudunt, prudentiores se illis, quos irrident, iudicant. Sed  horum prudentia, iuxta quod Iacobus ait, Terrena est, animalis, diabolica . Sermocinatio autem Domini cum simplicibus est, quia illos celestis sapientie secretis illustrat, quos terreni fastus ac simplicitatis nil habere considerat. Hinc etenim dicit, Abscondisti hec a sapientibus et prudentibus, et reuelasti ea paruulis .---Egestas a Domino in domo impii. Iuxta exemplum purpurati diuitis, qui et in hac uita spiritualibus egebat bonis, et in futura ad tantam peruenit inopiam, ut de digito Lazari quondam pauperis, unam aque guttam requireret, nec mereretur accipere .---Tabernacula autem iustorum benedicentur. Iuxta quod ait apostolus fidelibus, de Deo loquens: Qui benedixit, inquit, nos in omni benedictione spirituali  in celestibus in Christo . Qui et in remuneratione ab ipso sunt audituri, uenite, benedicti Patris mei, percipite regnum . Sed et iuxta litteram sepe contingit eos qui aliena diu rapiunt, ad ultimum inopia consumi. At illos qui sua largiuntur, etiam bonis abundare terrenis.--- Illusores ipse deludet, etc. Hos uersiculos apostoli Iacobus et Petrus iuxta antiquam translationem posuere, dicentes: Quia Deus superbis resistit; humilibus autem dat gratiam .--- Gloriam sapientes possidebunt, etc. Et Dominus ait: Omnis qui se exaltat, humiliabitur; et qui se humiliat, exaltabitur .



CAPUT Iu.

Audite, filii, disciplinam patris, etc. Hinc exhortaturus  ad philosophiam, qualiter ipse sapientiam sit a patre edoctus, explicat.---Nam et ego filius fui patris mei tenellus, etc. Nihil magis ad spem percipiende sapientie mentem erigit, quam cum eos quos in sapientia iam clarere miramur, aliquando paruulos et indoctos fuisse meminimus. Et docebat me atque dicebat: Suscipiat uerba mea cor tuum. Huiusmodi monita Salomoni a Dauid patre data, qui uerba dierum relegit, inuenit. Quare autem Salomon se unigenitum coram matre nominat, quem fratrem uterinum precessisse Scriptura testatur, nisi quia ille mox natus sine nomine, quasi nunquam esset, uita decessit?---Et in omni possessione tua acquire prudentiam. In omnibus que possides bonis, sapienter  te agere memento, uel in omni possessione tua acquire prudentiam. Omnia que possides terrena contemne; dummodo sapientiam percipias. Quod fecit Salomon ipse, dum data sibi optione, amorem sapientie cunctis preposuit rebus ; et in Euangelio, qui pretiosam margaritam quesiuit, hanc inuentam, omnibus que habuit uenditis, emit .---Dabit capiti tuo augmenta gratiarum, etc. Patet de Salomone, quia dum pro sapientia cuncta despiceret, percepta sapientia, maiore glorie sublimitate refulsit. Sed et nostro capiti, id est, principali mentis, si sapientiam amplectitur, amplior gratia Spiritus augetur, et corona insuper uite in futuro donabitur. Expositis sane his que a patre uerba susceperat, redit ad docendum auditorem  suum sapientiam, quam cepit.---Audi, fili mi, et suscipe uerba mea, etc. Id est, ut uite eterne dona percipias.---Ducam te per semitas equitatis, etc. Semite, id est, actiones equitatis, dum inchoantur, arcte uidentur et anguste; dum uero profectum capiunt, iam ex consuetudine spatiose uidentur et late, Psalmista testante, qui cum incipiens Domino dixisset, Propter uerba labiorum tuorum ego custodiui uias duras , postmodum iam proficiens canebat, uiam mandatorum tuorum cucurri, cum dilatares cor meum . Et si ergo semitas equitatis cum ingredi ceperis, arcte uidentur tibi, cum tamen eas ingressus fueris, non arctabuntur gressus mentis tue; sed quod Dominus ait: Iugum eius suaue, et onus leue reperies . Et enim  reprobi in hac uita latum intrant iter, at in die nouissimo ligatis pedibus et manibus mittentur in tenebras ; pedes uero electorum dirigentur in uiam pacis.---Et currens non habebis offendiculum. Quo alacrius ad implenda Dei mandata cucurreris, eo minus aduersa que te impediant timebis: nam quicunque in praua actione desudant, offendiculum in medio cursu reperiunt, quia extemplo, dum non preuident, rapiuntur ad penam.---Comedunt panem impietatis, etc. Ita actione scelerum iniqui, quasi epulis delectantur appositis. uel certe uinum damnatorum bibunt, et esurientibus spicas tollere gaudent, ut esse moris impiorum Scriptura sacra testatur.---Iustorum autem semita quasi lux  splendens procedit, etc. Iustorum opera in luce scientie peraguntur, et eternam ducunt ad uitam, que est perfecta dies.---uia impiorum tenebrosa, etc. Dicit et de his Ioannes apostolus: Qui diligit fratrem suum, in lumine manet, et scandalum in eo non est ; qui autem odit fratrem suum, in tenebris est, et in tenebris ambulat, et nescit quo eat, quia tenebre obcecauerunt oculos eius . Cui contra superius dicitur sapienti: Quia currens non habebis offendiculum, id est, scandalum.---Omni custodia serua cor tuum, etc. Sunt qui recte uiuere uidentur hominibus, sed quia recta intentione non faciunt, a Deo, qui correspicit prauum, reprobatur et uita, que credebatur bona. Omni ergo diligentia cordis munditiam serua, quia ad eius examen modus  estimabitur uite.---Remoue a te os prauum, etc. Duobus modis sentiendum, ut et os tuum, ne prauum loquatur aliquid, tua labia, ne detractionibus assuescant, custodias, et alios quosque, quos huic uitio subditos nosti, ne te corrumpant, fugias.---Oculi tui recta uideant, etc. Iter iustitie, quo ingredi debeas, diligenter edisce, et in cunctis que agere disponis sollicitus ad quem sint finem uentura preuide. Hoc est enim palpebras recta uidentium oculorum tuos precedere gressus, bonum opus, quod acturus es, sedula cogitatione preuenire, et, quia secundum Deum sit, meditando preuidere.---Dirige semitam pedibus tuis. Ne uidelicet erres in actibus aut fide. Et omnes uie tue stabilientur. Ne leuitate mentis a bono mouearis proposito. Hinc et Apostolus: Stabiles  estote et immobiles, abundantius in opere Domini semper .---Ne declines ad dexteram neque ad sinistram. Dextera uia bona, sinistra accipitur reproba. Non ergo dextera uia ambulare, sed ad dexteram declinare prohibemur. Declinat ad sinistram, qui iniustus est; declinat ad dexteram, qui sibi uult arrogare quod iustus est; declinat ad dexteram, qui de suis uiribus presumit; declinat ad sinistram, qui pro sua fragilitate desperat se posse saluari; declinat ad sinistram, qui stultitie famulatur; declinat ad dexteram, qui uult plus sapere quam oportet sapere. Quod et de ceteris uirtutibus ac uitiis eodem modo intelligitur.---Auerte pedem tuum a malo. Hoc est, ne uel huc uel illuc a recto deuies, quia uirtutes discretionem querunt, et nimietas omnis  in uitio est.---uias enim, que a dexteris sunt, nouit Dominus. Id est, elegit, et placent illi. Ideo displicentibus et reprobis dicturus est, Non noui uos ; quod est dicere, Non uos elegi, non mihi placetis.---Ipse autem rectos faciet gressus tuos, etc. Si auerteris a malo pedem tuum, si bona que docui, Domino iuuante, facere studueris, aderit ipse propitius conatibus tuis, ut et nunc recte ingredi, et tunc ad pacem ualeas peruenire sempiternam.



CAPUT u.

Fili mi, attende sapientiam meam, etc. Hactenus generaliter castigauerat auditorem; hinc sub specie meretricis ab hereticorum nequitia prohibet.---Ut custodias cogitationes, etc. Cogitationes, quibus recte  credas; labia, quibus ipsam fidem per simplicia uerba, et consueta atque ecclesiastica profitearis. Sed, iuxta litteram: Qui adheret meretrici, etiam labia, uel osculando, uel turpia fando, commaculat.---Fauus enim distillans labia meritricis. Cum in ore hereticorum, dulcedo eloquentie non ad sufficientiam solummodo, uerum ad superfluitatem resonat; et ob id falsitas, quia apte proferri cernitur, ueritas a stultis existimatur.---Et nitidius oleo guttur eius. Oleo Spiritus sancti fides catholica consecratur, quo nitidius suum guttur ostendunt, qui suum sensum Patrum fidei anteponunt. Patet de meretrice, quia et sermonis suauitatem, et formositatem corporis ad captandos miseros querit.---Nouissima autem illius  amara, etc. Potio absynthii intus amarescit in uisceribus, gladio foris membra feriuntur. Ut igitur ostendat iniquos in nouissima ultione, et interius impleri, et extrinsecus penis circumdari perpetuis, et absynthii amaritudine illos torquendos, et gladio asseuerat trucidandos. Quare autem idem gladius biceps sit dictus, Dominus aperit cum ait: Sed eum timete qui potest animam et corpus perdere in gehennam .---uagi sunt sensus eius, etc. uagi sunt sensus heretice deceptionis, quia alii Christum Deum, alii hominem esse negant; alii carnem accepisse, alii animam contradicunt; alii eum de uirgine natum; alii Spiritum sanctum, alii Patrem Deum esse, alii penitentibus ueniam dandam esse confiteri prohibent. Et in tam innumera hec pestis se fundit  itinera, ut penitus quot sint inuestigari nequeant. At catholica ueritas uaga et inuestigabilis non est, quia una eademque cunctis est agnita, totum per orbem, fidelibus.---Longe fac ab ea uitam tuam, etc. Et apostolus ait, Fugite fornicationem . Quia nimirum primum huius uitii remedium est, longe fieri ab eis, quorum presentia uel illiciat, uel cooperetur ad uitium. Sed et ab hereticorum auditu prorsus segregari infirmis auditoribus prodest.---Ne des alienis honorem tuum, etc. Ne honorem, quo ad imaginem Dei creatus es, immundorum spirituum uoluntatibus subdas, neque accepta uiuendi spatia ad libitum aduersarii immitis expendas. Cuicunque enim sceleri quisque subiicitur, in hos profecto domina tui malignorum spirituum mancipatur.---Ne forte impleantur  extranei uiribus tuis, etc. Ne demoniorum facta adiuues, si uel ingenium animi uel corporis tui uires ad patranda facinora contradas; domumque alienam, id est, numerum perditorum, te adiecto, multiplices. Et pulchre dixit: Labores tui sint in domo aliena, quia sunt qui, iuxta prophetam, ut inique agant, laborant. Et heretici quantum laborem contra Ecclesiam subierint, utinam lateret.---Et gemas in nouissimis, etc. Preponendum a superiori, Ne forte. Et est sensus: Ideo te castum custodi, ne forte in penis gemere cogaris, quando non solum carnales illecebre transeunt, sed et ipso corpore derelicto, anima, que per corpus gessit, cuncta reddere compellitur. uerum in hac uita sepius contingit ut qui in adolescentia  luxuriose uiuendo, habita disperserant, tempore senectutis inopia deficiant. Et refrigescente calore carnis, ac flore iuuentutis marcescente, rebus suis, quas lasciuie uendiderant, alios uti conspiciant, gementesque sera penitentia dicant que sequuntur: ---Cur detestatus sum disciplinam? etc. Disciplinam dicit ecclesiastice fidei; increpationes autem, quibus heretici, cur ab Ecclesia recesserint, obiurgantur. Patet de fornicariis.---Pene fui in omni malo, etc. Ecclesia et Synagoga, Greca nomina sunt, et unam eamdemque rem Latine significant, id est, conuentum plurimorum ad inuicem. Si autem subtilius distinguantur, Ecclesia conuocatio, Synagoga congregatio interpretatur. Et uetus quidem Dei populus utroque nomine uocabatur. Nunc autem gratia distinctionis,  ille Synagoga, noster Ecclesia dicitur, merito scilicet fidei et scientie maioris, quia et irrationabilis creatura potest congregari. Denique dixit Deus, Congregentur aque in congregationem unam. Rationabilis autem solum et sensibilis potest conuocari. uerum hec nomina aliquando malorum conuentus significant. Unde illud, Exarsit ignis in synagoga eorum ; et, Odiui ecclesiam malignantium . Quod ergo sero penitens ait contemptor sapientie, Pene fui in omni malo, in medio Ecclesie et synagoge, uidetur misero magnitudinem sue damnationis perpendenti, quia nichil pene fuerit sceleris quo non sit irretitus, qui tanta meruit tormenta subire. Et hoc ad cumulum accesserit miserie, quod non extremus ipse peccantium, sed medius  magis et quasi auctor exstiterit. uel certe in mediis sanctorum conuenticulis corpore positus, alienam ab eis uitam ducere non timuerit. Et de hereticis specialiter sentiendum, quia nec ueterum Patrum nec nouorum dictis et exemplis potuerunt ab errore reuocari.---Bibe aquam de cisterna tua, etc. Desiderio utere proprie mulieris, et eius ministeriis fouere deuotis.---Deriuentur fontes tui foras, etc. Filium tuum ac filiam aliis nuptum trade, et hoc manifeste facito pluribus consciis.---Habeto eas solus, etc. Solus in tua potestate retine, qualibus matrimoniis liberos tuos socias, nec sint fornicarii uel meretrices tue sobolis participes.---Sit uena tua benedicta, etc. Tanta te temperantia cum muliere, quam adolescens accepisti, etiam cum senueris  serua, ut merito fidelis castimonie benedictionem consequaris in prole.---Cerua carissima, et gratissimus hinnulus. Illa sit tibi semper carissima coniunx, que sicut cerua serpentes, ita persequatur scorta, et suis effuget ab edibus. Sit natus ex ea filius, et ipse castitatis amator grauissimus.---Ubera eius inebrient te omni tempore, etc. Non uxorio operi semper insistendum docet, sed monet ne uel prima uiuente, aliam ducas, uel meretrici unquam socieris. Aliter, quod ait, Bibe aquam de cisterna tua, et fluenta putei tui, docet ab hereticis cauendum, et custodie Scripturarum ac lectioni attendendum. Scientiam. inquit, quam predicas aliis, ipse serua, et tui irrigatione sermonis infundere. Deriuentur fontes tui foras,  et in plateis aquas tuas diuide. Cum ipse seruaueris, tunc et aliis predica, et in magna auditorum amplitudine, diuina eloquia, iuxta uniuscuiusque qualitatem dispensa. Habeto eas solus. Aquas et in plateis diuidimus, et tamen soli possidemus, quando et exterius late predicationem fundimus, et tamen per eam laudes humanas consequi minime ambimus. Nec sint alieni participes tui. Immundi spiritus participes fiunt doctoris, si eius mentem, uel fastu elationis, dum predicat, uel heresi, uel alio quolibet uitio corrumpunt. Solus autem aquas possidet, cum membris Ecclesie fideliter connexus ab extraneorum consortio se liberum seruat. Sit uena tua benedicta, et letare cum muliere adolescentie tue. Sit doctrina tua, et quicunque nascuntur ex ea, in benedictione Ecclesie,  et letare cum ea, cui ab adolescentia, id est, a primo credendi tempore coniunctus es. Cerua carissima, et gratissimus hinnulus; ubera eius inebrient te omni tempore, in amore eius delectare iugiter. Cerua carissima siue gratissima, ut quidam codices habent, sancta est Ecclesia, que serpentinam solet odio habere et conterere doctrinam. Gratissimus hinnulus, populus est, eius uirtutum uarietate delectabilis, et eadem caste fidei semper emulatione succensus. Cuius uberibus inebriamur, cum utriusque Testamenti paginis contra hereticorum fraudes instruimur. Cuius pace et amore iugiter delectari, magna est exercendarum occasio uirtutum.---Quare seduceris, fili mi, ab aliena? etc. Et de meretrice et de heresi sentiendum.---Respicit Dominus uias hominis,  etc. Non se putent adulteri tenebris noctis ad parietem obtegi, non heretici sua molimina posse celari, quia tenebre non obscurabuntur a Domino, et nox sicut dies illuminabitur.---Iniquitates sue capiunt impium, etc. Distat inter peccatorem et impium, quia peccator appellatur omnis qui uel in paruis uel in magnis sceleribus decidit; impius autem, qui uel nunquam fidem recipit, uel enormitate scelerum ab ea quam accepit, anathema factus est, ut heretici uel catholici publicis flagitiis inuoluti, qui funibus peccatorum suorum constringuntur, et cum incessabili augmento sue prauitatis intereunt. Qui enim funem facit, torquendo semper et inuoluendo filis fila auget. Talis est fortitudo operum  malorum, tales libri hereticorum, in quibus praua prauis nectentes, non aliud scribendo quam quo arctius obligent, agunt.---Ipse morietur, quia non habuit disciplinam, etc. Quia multa de adulteris uel hereticis disputauerat, more suo in clausula narrandi, qualis sit talium finis ostendit; id est, quia ad mortem tendunt eternam, qui disciplinam detestati sunt uite. Multitudinem autem stultitie dicit, cum heretici se sapientiores sanctis Patribus autumant, uel cum opera tenebrarum facientes iniqui, aut Dominum hec non uidere, aut se facile eius iram putant tolerare posse.



CAPUT uI.

Fili mi, si spoponderis pro amico tuo, etc. In promptu littere sensus, quia suadet ei qui spopondit  pro amico, ut ipsum amicum sollicitus admoneat, quatenus reddita pecunia, quam debet creditori, et se et ipsum liberet. Allegorice autem in hac periocha doctorem; porro in sequente, uagantem quemlibet, ut se caute gerere debeat, instruit. Dicitur enim preceptori, Si spoponderis pro amico tuo, defixisti apud extraneum manum tuam. Quod est aperte dicere: Si animam fratris in periculo tue conuersationis acceperis, iam ligasti mentem apud curam sollicitudinis, que ante deerat.---Illaqueatus es uerbis oris tui, etc. Quia dum commissis tibi cogeris bona predicando dicere, teipsum prius necesse est, que dixeris custodire.---Fac ergo quod dico, fili mi, etc. Discurre, festina, suscita amicum tuum. Non tantum ipse bene uiuendo uigilare memento,  sed et illum cui prees, a peccati corpore predicando disiunge.---Ne dederis somnum oculis tuis, etc. Somnum dat oculis, qui subditorum curam omnino negligit; dormitat autem qui quidem reprehensibilia eorum gesta cognoscit, sed hec, propter mentis tedium, digna inuectione non corrigit.---Eruere quasi damula de manu, etc. uelut damula de manu captantis querit euadere, tantum nitere ut, auditore tuo salubriter instituto, ipse a sponsione uite eius liber reddaris. uel certe, quia damula mundum natura est animal, uelox cursu, uisuque acerrimum. Unde et Grece , id est a uidendo dorcas nuncupatur. Auis autem, uolando altare petere consueuit. Cum in docendis occuparis subditis, mundis a peccatis omnibus, strenuus  in operibus bonis, perspicax in deprehendendis malorum insidiis, et uirtutum pennis fultus esse satage: quatenus expleto predicandi negotio, ad superna transuolare, et celestis uite pascua merearis intrare.---uade ad formicam, o piger! etc. Hinc uagantem hortatur quemlibet, ut si ad alios erudiendos non sufficit, saltem suimet curas agere non negligat, et si sapientiam docendi nequit ab homine, uel operandi sapientiam discat a formica.---Que cum non habet ducem, etc. Si tantillum animal principe carens, et rationis expers, natura duce sibi preuidet in posterum, multo magis tu ad imaginem Dei conditus, ad uidendam gloriam eius uocatus, doctorum magisterio adiutus, ipsum Conditorem habens ducem, debes in presenti, bonorum operum  fructus congregare, quibus eternum uiuas in euum. Hec etenim uita ideo messi comparatur et estati, quod nunc inter ardores tentationum, tempus est colligendi futurorum premia bonorum. At dies iudicii, hiemis simulatur frigoribus, quia tunc nimirum nulla relinquitur facultas pro uita laborandi, sed tantum cogitur quisque de horreo prisce actionis, quod recondidit proferre. Unde et Dominus precipit, dicens: Orate autem, ut non fiat fuga uestra hieme uel sabbato . Hieme enim facultas, sabbato licentia per legem deest fructus uite colligendi, ac penuriam fugiendi perpetuam.---Usquequo, piger, dormis? etc. Usquequo dormis in uitiis, quando potes resurgere ad bene operandum,  qui noxio torpore depressus semper dicis, Paululum adhuc iaceam, et sic postea penitendo resurgam? Fit namque ut, te semper differente opus bonum, repente iudex, qui mala tua facta considerat, adsit. Hoc est enim quod sequitur:---Et ueniet tibi quasi uiator egestas, etc. Egestas namque et pauperies, pena est ultima, in qua damnati, nichil diuitiarum merentur: que quasi uiator ueniet, quia improuisa et subitanea; quasi uir armatus, quia deuinci perpetuo non potest. Patet iuxta litteram, quia pigritia nutrix est egestatis et penurie.---Si uero impiger fueris, etc. Fructus terreni, quos metimus, non fonti comparantur, sed cisterne, quia ad tempus pascunt colligentem, et in tempore deficiunt; at qui impiger fuerit pro celestibus laborare  diuitiis, huius messis, ut fons adueniet, quia mercedem laborum indeficientem perficiet.---Et egestas longe fugiet a te. Quia satiabor, inquit, dum manifestabitur gloria tua.---Homo apostata, uir inutilis graditur ore peruerso, etc. Dixerat de heresibus et aliis uitiorum generibus; instituerat preceptorem, excitauit pigrum, at nunc redarguit schismaticum. Ubi notandum quia quem seminantem iurgia dicere uoluit, prius apostatam nominauit, quia nisi more superbientis angeli a conspectu Conditoris prius intus auersione mentis caderet, foras postmodum usque ad seminanda iurgia non ueniret. Qui recte dicitur, quod annuit oculis, terit pede, digito loquitur. Interior namque est custodia, que ordinata seruat exterius membra. Qui ergo statum  mentis perdidit, in inconstantiam motionis, foras fluit, atque exteriori mobilitate indicat, quod nulla radice interius subsistat.---Sex sunt que odit Deus, etc. Eumdem quem supra plenius quam sit Deo odibilis, discordiam seminando insinuat. Quod autem animam Dominus dicit, humano more facit, ut eum plena intentione, et non leuiter tales odisse significet. Tale est in Isaia: Calendas uestras et solemnitates uestras odiuit anima mea .---Oculos sublimes, linguam mendacem, etc. Enumerat sex capitalia crimina, que tamen comparatione discordias seminantis, quasi minora deponit, quia nimirum maius est facinus illud quo unitas et fraternitas, que per Spiritus sancti gratiam est connexa, dissipatur. Potest enim quilibet oculos iactanter extollere, lingua  mentiri, homicidio pollui, mala proximo machinari, aliis sceleribus membra subdere, falsum contra quempiam testimonium proferre. Quod non idem esse putandum est, quod supra linguam mendacem nominat. Potest enim mendacium, sed non contra proximum dici. Nam et beatus Augustinus octo esse genera mendacii, in libro quem de Mendacio composuit, docet. Potest, inquam, perditus quisque huiusmodi mala uel sibimetipsi uel aliis inferre, pace seruata Ecclesie. At Donatus et Arrius, eorumque sequaces, grauius est quod fecerunt, qui concordiam fraterne unitatis discordias seminando sciderunt. ---Conserua, fili mi, precepta patris tui, etc. Nunc sub adultere mulieris specie prohibet ab auditione  hereseos.---Liga ea in corde tuo iugiter, etc. Et in cogitatione precepta Domini fixa retine, et loquelam tuam horum undique dulcedine, ne forte in lingua labaris, communito.---Cum ambulaueris, gradiantur tecum, etc. Tanta sit tibi meditatio Domini legis, ut cum uigilans aliquid operatus fueris, hanc sedula mente recolas; cum dormire uelis, in huius memoriam quiescas, cum euigilaueris, hanc primo ad mentem reuoces; sic enim fiet ut nec uigilans offendas, nec a timore nocturno ledaris. Aliter: Cum ambulaueris in profectu iustitie, gradiantur tecum mandata Dei, ut te instruant; cum dormieris in morte, custodiant animam tuam, ne rapiat hostis; cum euigilaueris in resurrectione, loquere cum eis expetendo premia, que tibi, si ea seruares, promiserant.  ---Ne capiaris nutibus illius. Patet de adultera. Sed heretici etsi bene uiuere et agere uidentur, uide ne seducaris eorum doctrinis.---Pretium enim scorti uix unius est panis. Recordare quia breuis uoluptas fornicationis, et perpetua est pena fornicatoris. Sicut enim unus panis diurnam solum effugat esuriem, et nichilominus postmodum esurit, qui comesto pane saturatus abscesserat, sic qui intrat ad scortum, ad horam quidem euaporat libidinem, sed post paululum ardentior redit.---Nunquid abscondere potest homo ignem in sinu suo, etc.? Soli ei conceditur hereticorum libros legere, qui adeo solidatus est in fide catholica, ut uerborum dulcedine uel astutia nequeat ab ea segregari.---Non grandis est culpa cum quis fuerit furatus, etc. Furtum non ex  sui estimatione, sed ex comparatione peccati maioris, id est, adulteriis, non grandis esse culpe perhibetur; sicut Hierusalem grauius peccanti dicitur, Iustificata est Sodoma ex te; non quia Sodoma nulla uel pauca, sed quia Hierusalem plura peccauit.--- Quia zelus et furor uiri non parcet in die uindicte, etc. Et de Domino intelligendum, quia qui nunc parcit reprobis, non parcet in die mortis; nec acquiescet precibus sero clamantium ad se; nec dona, quorum ibi tempus et facultas non est, suscipiet. Zelatur enim, si quis sponsam suam, id est, Ecclesiam, siue animam quamque fidelem corrumpere presumit



CAPUT uII.

Fili mi, custodi sermones meos, etc. Et hec periocha eadem que superius sub meretricis persona  plenius explicatur.---Et legem meam quasi pupillam oculi tui. Tam sollicite serua que doceo, quasi nichil recti sine his aspicere ualeas.---Liga eam in digitis tuis, etc. In digitis, in actibus dicit; in tabulis cordis, in latitudine cogitationis. Denique et alia translatio sic dicit: Describe eam in latitudine cordis tui.---Dic sapientie, Soror mea es, etc. Sapientiam ecclesiastice doctrine, sororia tibi dilectione coniunge; ut hec te a pollutione seruet heretica, que a castitate Ecclesie probatur extranea.---De fenestra enim domus mee per cancellos prospexi, etc. Apte autem Salomon de fenestra domus sue per cancellos prospexisse dicit, ut paruulorum gesta diiudicaret. Qui enim de fenestra per cancellos prospicit,  ipse quidem ea que foris aguntur plene considerare sufficit, nec tamen ipsum qui foris est intra legentem aspiciunt. Namque hoc est quod ait Apostolus: Spiritualis iudicat omnia, ipse autem a nemine iudicatur . De fenestra igitur, et cetera. Patet iuxta litteram, quia sapientium aspectus magistrorum et infirmorum actus sedulo speculatur, et fortium; at eterna Dei sapientia de celo prospicit, et uidet omnes filios hominum.---Considero uecordem iuuenem, etc. Iuuenem uocat adulterum, non propter uirtutem, sed propter instabilitatem. Qui transit in platea, quia deseruit angustam uiam, que ducit ad uitam. Iuxta angulum, quia deflectit a rectitudine. ---Et propter uiam domus illius graditur Qui a uia ueritatis declinauit, merito uie domus meretricis  uel heretici appropriat; que recte, iuxta quod exposuimus, et in platea et iuxta angulum posita est.---In obscuro aduesperascente die, etc. Quia iam talis per cecitatem cordis, ad tenebras festinat, et peccati et damnationis.---Et ecce mulier occurrit illi ornatu meretricio, etc. Patent hec cuncta iuxta litteram de meretriciis operibus; uerum doctrina heretica quemcunque incautum reperit et uecordem, hunc decipere tentat. Ipsa etenim apparet ornatu meretricio, quia immunda prefulget eloquentia. Preparata est ad capiendas animas, quia quoscunque sibi associare potest, spirituali morte perimit.---Garrula et uaga, etc. Quietem Ecclesie turbare desiderans.--- Nec ualens in domo consistere pedibus. Nulla est heresis que contenta sit primis discipulis: hi sunt  enim domus eius, sed semper nouos quos decipiat querit.---Nunc foris, nunc in plateis, etc. Foris, cum paganos rapit; in plateis, cum uoluptuosos; iuxta angulos, cum alios hereticos.---Apprehensumque deosculatur iuuenem. uerborum fallacium blandimentis tentat instabilem.---Et procaci uultu blanditur, dicens, etc. Iuxta litteram patet intellectus, quia meretrix conuiuium se permagnificum preparasse fatetur. At heretici in cunctis que agunt uictimas sue salutis Deo immolare autumant ac gestiunt. Nam et Dominus ad discipulos: Sed uenit, inquit, hora, ut omnis qui interficit uos, arbitretur se obsequium prestare Deo.---Intexui funibus lectum meum, etc. Solent lecti, qui ex funibus, uel iuxta  aliam translationem, institis intexuntur, molliores fieri quam qui ex ligno, uel corio, uel qualibet alia materia substernuntur. In lecto ergo funibus intexto meretrix mollitiem quiescendi designat. In tapetibus uero pictis ex Aegypto, etiam oculorum tentat illecebras, quibus nefando aspectu irretitis, facilius ad seducenda mentis arcana penetret. Quia uero nomine funium aliquando solent diuina precepta figurari, que a nostris nos uoluptatibus cercendo religant, promittunt se heretici contextu uerborum celestium salubre suis auditoribus quasi stratum parare, in quo a uitiorum tumultibus libero corde quiescant. Sed ueraciter illis funibus peccatorum construunt lacum perditionis, ubi perpetuo pedes manusque alligati, damnentur. De quo Dominus in Apocalypsi;  Et dedi, inquit, illi tempus, ut penitentiam ageret, et non uult penitere a fornicatione sua. Ecce mitto eam in lectum, et qui mechantur cum ea, in tribulatione maxima erunt . In tapetibus uero pictis ex Aegypto, ornatus eloquentie, et uersutia dialectice artis, que ab ethnicis originem sumpsit, intelligitur, per quam mens heretica sensum doctrine pestilentis, quasi meretrix, torum facinoris se texisse gloriatur. ---Aspersi cubile meum myrrha, etc. Promittunt se tales odores habere celestium uirtutum, quibus sua suorumque corda uelut cubilia uenusta consecrent; ut dicere possent cum Apostolo: Quia Christi bonus odor sumus Deo .---ueni, inebriemur uberibus, etc. Doctrine sancte poculis se inuicem satiandos iactant heretici, et uirtutum gratia  coniungendos, donec eorum gesta, lux sequatur eterna.---Non est uir in domo sua, abiit, etc. Non est, inquit, Christus corporaliter in Ecclesia. Surgens enim a mortuis ascendit ad celum, nobisque ministerium gubernande Ecclesie, sue uidelicet domus, reliquit.---Sacculum pecunie secum tulit. Gloriam resurrectionis et immortalitatis decus secum detulit, quo illius patrie ciues letificaret ac ditaret. ---In die plene lune reuersurus est domum suam. In tempore quo electorum suorum Ecclesia numerum compleuerit, reuertetur ad iudicium.---Statim eam sequitur, etc. Id est, quasi stultus nesciens ipse ductus ad interitum.---Et fortissimi quique interfecti sunt ab ea. Ut ipse Salomon sapientissimus uirorum, ut Samson fortissimus, ut Dauid mansuetissimus a  mulierum decipula, ut Origenes ab heretica doctrina, quem post apostolos Ecclesie magistrum fuisse, quandiu recte sapuit, qui negauerit, errat.---uie inferi domus eius, etc. Sed et de Ecclesia ait: Quia porte inferi non preualebunt aduersus eam . Interiora autem mortis, acerrima gehenne tormenta, quasi acriora et obscuriora dicit, quibus hereticos et fornicarios constat esse mergendos. Sicut de sanctis pro Domino in hac uita patientibus aduersa dicitur: Et misit eos custos interiorem carcerem, atrociorem uidelicet fediorem et obscuriorem.



CAPUT uIII.

Nunquid non sapientia clamitat? etc. Nunquid non Dominus palam locutus est mundo? et in occulto locutus  est nichil ? Quid ergo, neglecto eius Euangelio, ad heresim potius, uel lasciuie suasionem, que in angulo susurrant, audiendam miseri confluunt?---In summis excelsisque uerticibus super uiam, etc. In monte discipulos simul in turbas docuit, sed et per uias sepe iis qui conueniebant, predicabat, et eos qui curari indigebant, sanabat. In ipsa etiam porta ciuitatis Naim mortuum resuscitans, exemplo miraculi uerba, que docuerat, commendabat. Et quid sequimini eos qui in abditis contra eum suas exacuerunt linguas ?---In ipsis foribus loquetur, dicens: O uiri, etc. Ad uiros clamitat, id est, ad strenuos uerbi auditores in utroque sexu. Nam qui feminea, id est, fluxa mente sunt,  sapientie uerba percipere nequeunt.---Intelligite, paruuli, astutiam, etc. Manifestum de Domino, quia cum esset ipse in mundo, omni etati, sexui, et conditioni locutus est uerbum; imo etiam clamabat stans in templo, Si quis sitit, ueniat ad me, et bibat . Et nunc per doctores Ecclesie  uiris simul et feminis, sapientibus et insipientibus, grandeuis predicat et paruulis; at contra, doctrina fallax clam et priuatim, quos seducere ualeat, querit.---Audite, quoniam de rebus magnis locutura sum. Magnis nempe, quia regnum celorum et promisit et dedit, fidemque sancte Trinitatis docuit, atque alia innumera que prophete ei loquenda reliquerunt.---Et aperientur labia mea, etc. Labia eius sunt duo Testamenta, concordia ad indicem,  ueritatis attestatione coniuncta, que ipsa in carne apparente per sancti Spiritus donum sunt ad predicandam salutem, uniuersum aperta per orbem. ---Accipite disciplinam meam, etc. Non potestis Deo seruire et mammone .---Ego sapientia habito in consilio, etc. Ubi duo uel tres congregati fuerint in nomine meo, ibi sum ego in medio eorum .---Arrogantiam et superbiam, etc. Arrogantiam et superbiam in iis qui se ceteris meliores existimant; uiam prauam in eis qui aperte mala faciunt; os bilingue in eis qui in bonis que sequuntur, stabile quippiam non habent, sed iuxta auditorum libitum sua uerba commutant.---Meum est consilium, equitas, etc. Non se extollat humana presumptio, plenitudinem uirtutum sola Dei sapientia  possidet, et ab hac humana infirmitas, quidquid uirtutis habet, accipit.---Per me reges regnant, etc. Reges dicit apostolos, siue alios sanctos, qui et seipsos primum et deinde Ecclesiam sibi subditam bene regere sciunt: Legum conditores, auctores utriusque Testamenti, et sequentes Ecclesie scriptores; principes et potentes ceteros fidelium preceptores ac rectores appellat. Qui utique omnes non nisi per sapientiam, ut essent aliquid, habent. Ait enim: Quia sine me nichil potestis facere .---Ego diligentes me diligo, etc. Tale est et in Euangelio: Qui autem diligit me, diligetur a Patre meo, et ego diligam eum, et manifestabo ei meipsum . Mane quippe uigilant ad sapientiam qui semper innouato  mentis studio, ad Christi uisionem pertingere satagunt.---Mecum sunt diuitie et gloria, etc. Opes superbas, opes excelsas dicit, ut celestia dona significet. Grece etenim superbus hyperiphanos, id est, superapparens dicitur. Et ideo recte sapientia opes hyperiphanas secum esse dicit, quia quidquid donorum celitus datur fidelibus, cunctis mundi opibus excellentius esse probatur. Quod etiam addendo iustitiam manifestius inculcat: nam terrenas opes et gloriam sepius habent iniusti; nos autem in resurrectione, sicut Petrus ait, nouos celos et nouam terram, et promissa ipsius exspectamus, in quibus iustitia habitat .---Dominus possedit me in initio uiarum suarum. uie Domini sunt opera eius, quorum consideratione ad fidem uel agnitionem peruenit  homo. Inuisibilia enim ipsius a creatura mundi per ea que facta sunt, intellecta conspiciuntur. uie eius sunt ipse illuminationes per quas se et angelicis spiritibus et mentibus ostendit humanis. In quarum initio uiarum sapientiam possedit, quia in primordio creature nascentis, filium qui cum eo cuncta disponeret, habuit. Sed ne putaret aliquis, harum initio uiarum, uel aliquando ante tempore filium esse cepisse, uigilanter adiunxit:---Antequam quidquam faceret a principio, etc. Cui simile in Euangelio: In principio erat uerbum, et uerbum erat apud Deum, et Deus erat uerbum. Omnia per ipsum facta sunt . Pereant ergo, qui negant Dei uirtutem, et Dei sapientiam, uidelicet Christum ab initio, imo et ante omne quod dici uel cogitari potest initium, ab ipso  Patre fuisse progenitum. Alia translatio hoc loco ita incipit: Dominus creauit me principium uiarum suarum in opera sua, quod de incarnatione Dominica dictum Patres intelligunt, dicentes, quia certi gratia mysterii dixerit, Dominus creauit me, et non Pater creauit me. Caro, inquiunt; Dominum agnoscit, gloria Patrem signat. Creatura Dominum confitetur, caritas Patrem nominat principium; uel in principio uiarum suarum, ut ipse ait, Ego sum uia, quia surgens a mortuis, iter fecit Ecclesie sue ad regnum Dei, ad uitam eternam. In opera sua, quia ad redimenda opera Patris, ex uirgine creatus est; suscipiens carnem, ut opera Patris a corruptele seruitio liberaret. Caro enim Christi propter opera, Diuinitas ante opera.---Et delectabar per singulos dies, etc.  Ludentem, dicit gaudentem. Erat ergo ludens coram Patre per singulos dies, quia, ut propheta ait, A principio ex diebus eternitatis , gaudebat unum esse cum Patre. Erat omni tempore ludens in orbe terrarum, quia et cum tempora orbis ac creature esse cepissent, ipse, quod erat in Patre, Filius permanebat. Hec ideo, ne quis eum cum creaturis et temporibus cepisse perhiberet. Et delicie eius sunt, esse cum filiis hominum, quia desiderat in animo nostro quiescere, et nos bonorum gratia meritorum ad se uidendum perducere.---Beatus homo qui audit me, etc. Fores suas et postes ostii sui, Scripturas sanctas et earum doctores nuncupat, sine quibus ad uitam quam pollicetur, non ualemus ingredi.



CAPUT IX.


Sapientia edificauit sibi domum. Quia eternitate diuinitatis Christi sufficienter dixerat, addit et de assumpta humanitate dicere: Sapientia igitur edificauit sibi domum, quia hominem Filius Dei, quem in unitate sue persone susciperet, ipse creauit.---Excidit columnas septem. Ecclesias per orbem septiformi gratia Spiritus erexit, que domum eius, id est mysterium incarnationis eius, ne perfidorum improbitate memoria tollatur, credendo, colendo et predicando, quasi sustentando continerent. uel certe sapientie domus, Ecclesia Christi est, columne autem doctores sancte Ecclesie septiformi Spiritu pleni, quales fuere Iacobus, Cephas et  Ioannes; qui nimirum columnas sapientia excidit, quia ab amore presentis seculi disiunctas, ad portandam eiusdem Ecclesie fabricam, mentes predicantium erexit.---Immolauit uictimas suas. Suis passionibus Ecclesiam consecrauit, uel uitam predicantium mactari in persecutione permisit. Quibus uidelicet uictimis contrarie sunt uictime meretricis, ad quas stultos inuitat, ut supra lectum est, dicens: uictimas pro salute debui, hodie reddidi uota mea.---Miscuit uinum, etc. Diuinitatis sue arcana capere non ualentibus, assumpte humanitatis sacramenta patefecit, et Scripture sacre pabula nobis aperiendo preparauit.---Misit ancillas suas, etc. Predicatores infirmos ac despicabiles elegit, qui fideles populos ad superna patrie celestis edificia colligerent.---Si  quis paruulus est, ueniat ad me, etc. Paruulos dicit humiles; insipientes uero eos qui de mundane sapientie fastu nichil habent. Tales autem uocat, ut eos sua doctrina sapientes reddat, et altos.---uenite, comedite panem meum, etc. In pane, diuina eloquia; in uino mixto, coniuncta in unam Christi personam, deitatis et humanitatis eius natura exprimitur, ut supra dictum est. uel certe in pane, corporis ipsius, et in mixto uino, sanguinis sacrosanctum mysterium, de quibus in altari, mensa uidelicet eius, satiamur, ostenditur.---Relinquite infantiam, et uenite, etc. Post oblatas epulas addit et uite monita, ut quos perceptis sue incarnationis mysteriis refecit, doctrine pariter instituat uerbis.---Qui erudit derisorem, etc. Quasi interrogares, cur sapientia paruulos  pre ceteris et insipientes ad suas inuitaret epulas; ideo, inquit, feci, quia frustra laborat, qui uerbum sapientie inculcare nititur ei qui audire contemnit, sapientiorem se doctore et maiorem existere credens.---Noli arguere derisorem, etc. Non est timendum ne tibi derisor, cum arguitur, contumelias inferat; sed hoc potius prouidendum, ne tractus ad odium peior fiat: ideoque tibi aliquoties ab eius correptione, non tue timiditatis, sed dilectionis eius gratia cessandum.---Argue sapientem, et diliget te. Sapientem in profectu positum, id est, amatorem sapientie dicit, quem supra pre humilitate paruulum nuncupauit. Nam perfectus sapiens non habet opus argui.---Mulier stulta et clamosa, plenaque illecebris, etc. Mulier hec heresis  est, contraria nimirum sapientie, que sua superius sacramenta cecinit. Sedet autem et ipsa in foribus domus sue, id est, in doctoribus falsitatis, qui in penetralia perfidie, miseros fallendos introducunt. Super sellam autem, quia cathedram sibi predicationis usurpat. Hec est cathedra pestilentie, in qua beatus uir sedere detrectat .---In excelso urbis loco. Dicit de sapientia quia in summis excelsisque uerticibus dat uocem suam; sed illa in sublimitate uirtutum, hec in supercilio elationis attollitur.---Ut uocaret transeuntes per uiam, etc. uocat heresis ad perfidiam sepe catholicos, quos iter  rectum agere, uiam seculi huius transire citius uelle, atque ad eternam patriam festinare conspicit.--- Qui est paruulus, declinet ad me, etc. Et sapientia paruulos atque insipientes ad suum conuiuium pene eisdem uerbis uidetur inuitare; sed distat, quod illa simpliciter ad se uenire; hec autem, quod uocat, ad se declinare suadet. Quia illa nimirum ad rectum actionis iter, quos errantes cernit, accersit; hec recte gradientes ab itinere suo deuiare, et ad se diuertere docet.---Aque furtiue dulciores sunt, etc. Sapientia palam mensam suam proposuit, et miscuit uinum suum; at stulta mulier nichil meracum habens, ad aquas furtiuas et absconditum panem quoscunque ualet aggregat, quia catholica Ecclesia palam mundo diuinorum eloquiorum conuiuia pandit, diuinitatis et  humanitatis Christi mysteria celebranda precepit. uel certe in uino mixto historicam simul et allegoricam auditoribus suis scientiam propinat, ut pro suo quemque captu, uite poculis reficiat. At hereticorum doctrina publice fidei et professionis sue secretim decreta preponit, et cum nil spirituale habeat, suauiorem se catholicis pastoribus scientiam iactat docere, ut scilicet libentius audiantur et agantur que palam in Ecclesia dici credique prohibentur. Et dulcius hauriatur insipientia, que putatur scientia, cuius prohibita furatur audientia. Potest in aquis furtiuis baptisma hereticorum, in pane abscondito, eorumdem sacrificium designari. At, iuxta litteram, mulier adultera in aquis furtiuis, et pane abscondito, prohibita et illicita connubia  dulciora esse asseuerat.---Et ignorauit, quod gigantes ibi sint, etc. Nescit adultera, nescit hereticus, quia immundi spiritus suas domus habitant, et qui in profundis inferni penas luunt eternas, ipsis actibus luxuriosorum, ipsis hereticorum dogmatibus, quasi conuiuis delectantur opimis. At cum rite in Ecclesia Christi sacramenta celebrantur, Christi uerbum auditur et conseruatur , constat quod angelice uirtutes ibi sint, et in excelsis celorum conuiue fidelium. Panem enim celi dedit eis; panem angelorum manducauit homo .



LIBER SECUNDUS.


 Parabole Salomonis. Nouum ponit titulum, quia nouum genus locutionis incipit; ut non sicut prius de singulis bonorum malorumue partibus diutius disputet, sed alternis uersibus actus utrorumque describat.



CAPUT X.

Filius sapiens letificat patrem, etc. Qui accepta fidei mysteria bene seruat, letificat Deum Patrem; qui uero hec actione mala uel heresi commaculat, matrem contristat Ecclesiam.---Non proderunt thesauri impietatis, etc. Et transitoria morte sepius, ut Danielem et tres pueros, et a perpetua semper iustitia liberat. At uero thesauri per impietatem congregati,  etsi aliquando a morte corporali uidentur eripere, plus tamen mali pro impietate qua acquisiti sunt, quam commodi in eo quod pro uita sunt dati, conferunt.---Non affliget Dominus fame animam iusti, etc. Et si quando iniustum impii fame affligunt, uel etiam necant, non ledent animam eius, quem Dominus in uita futura sue gloria uisitationis consolatur, qui et easdem impiorum insidias in ipsos iuste iudicando retorquet.---Egestatem operata est manus remissa, etc. Qui negligenter uiuit in hoc seculo, egebit bonis in futuro; at qui fortiter Domino militat, diuitiis eterne beatitudinis remuneratur.---Qui congregat in messe, filius sapiens est, etc. Qui congregat  Christo animas fidelium, filius sapiens est. Et quidem messis hec multa est, operarii autem pauci . Qui uero hoc tempore acceptabili a sua salute curanda torpescit, confundetur in die tribulationis.---Benedictio Domini super caput iusti, etc. Iustis dicetur in iudicio: uenite, benedicti Patris mei, percipite regnum . Os autem impiorum, quod comessationi, ebrietati et colloquiis malis seruiebat, iniquitate, quam gessit, condemnabitur. Denique os illius operuit iniquitas, qui in tormentis positus linguam sibi, in qua ob plura scelera plus punitus est, refrigerari quesiuit .---Memoria iusti cum laudibus, etc. Et in hac uita boni bonos, siue uiuentes, siue defunctos laudibus efferunt; impiorum autem et actus detestantur et  nomen. Et in uita futura iusti in Dei laudibus uiuunt, reproborum autem honor, nomenque, laudesque putribus gehenne suppliciis mutantur, ubi uermis eorum non morietur, et ignis non exstinguetur .---Qui ambulat simpliciter, ambulat confidenter, etc. Qui simpliciter se uiuere nouit, facile cuncta spernit aduersa, quia se per hec ad gaudia uenturum esse confidit, dicens cum propheta: Dominus defensor est uite mee, a quo trepidabo? et cetera . At qui prauis incedit uiis, nolens licet, patefit, ac digna factis recipit. Nihil enim occultum, quod non reuelabitur .---Qui annuit oculo, dabit dolorem. Qui nutibus oculorum irridet aliquem, non euadet sine dolore tormenti ac penitudinis. De qualibus dicit Psalmista, Qui oderunt me gratis, et annuebant  oculis ; uel certe qui annuit oculo, dabit dolorem, quia filius stultus est mestitia matri sue.---Stultus labiis uerberabitur. uel suis uidelicet, quibus damnari meruit, quia mors et uita in manibus lingue ; uel eorum a quibus, quia corrigi non potuit, sententiam damnationis accepit; quomodo Psalmista cum ait, Domine, libera animam meam a labiis iniquis et a lingua dolosa , utrumque a Domino querit, ut et ipse labia iniqua et linguam dolosam non habeat, et aliorum iniquitate, et dolis minime possit decipi. ---uena uite, os iusti. Et Dominus de doctoribus, Qui credit, inquit, in me, sicut dicit Scriptura, flumina de uentre eius fluent aque uiue .---Et os  impiorum operit iniquitatem. Impii sunt qui uel sua uel proximorum errata, ne ad sanitatem perueniant, defendendo contegunt. Quod exsecrans propheta Dominum orat ut non declinet cor suum in uerbum malum, ad excusandas excusationes in peccatis .---In labiis sapientis inuenitur sapientia, etc. uirga in dorso est uindicta in posterioribus, id est, in sequenti uita; quam bene plaga illa famosa, qua Philisthei in natibus feriebantur , exprimit. Qui ergo non uult uirgam in dorso portare, portet in labiis sapientiam. Loquar laudes Christi, et precepta predicem. uerum, quia semper Deum laudare, non autem semper docere, non omnia que nouit, omnes docere sapienti conuenit, recte subditur:--- Sapientes abscondunt scientiam. Scientes scilicet, quia  est tempus tacendi, et tempus loquendi . Unde propheta: Dum consisteret peccator aduersum me, obmutui, et humiliatus sum, et silui a bonis . Et Apostolus, Nihil iudicaui me scire inter uos, nisi Christum Iesum, et hunc crucifixum .---Os autem stulti confusioni proximum est. Quia uel inordinate bona, uel aperte loquetur mala.---Substantia diuitis, urbs fortitudinis eius, etc. Diuites confidunt in diuitiis, quasi in urbe munita; pauperes ideo pauent, ne deficiant, quia se norunt egenos. Spiritualiter qui in Deum diues est, per bona opera confidit in illo, quasi in urbe inexpugnabili, que a nullo possit hoste superari; at qui uirtutum inopia coangustantur, ideo celestibus egent diuitiis, quia noxio pauore timent duros pro Domino tolerare  labores.---Abscondunt odium labia mendacia, etc. Si ergo uerax et sapiens esse desideras, odium neque in abscondito cordis contege, nec per os contumeliam profer; sed tuum et cor dilectione, et os ueritate repleatur.---Quasi per risum stultus operatur scelus, etc. Prudentia a prouidendo nomen accepit. Stultus est igitur, qui gaudet in scelere . Sapientis autem est, et eius qui uiri nomine dignus sit, prouidere, quia risus dolore miscebitur, et gaudia peccandi pena sequetur ultionis.---Quod timet impius, ueniet super eum, etc. De illo impio dicit qui sciens peccat. Timet ergo impius uidere districtum iudicem; desiderant iusti dissolui et esse cum Christo: ille, ne terrenis gaudiis priuetur, et sempiterna ultione plectatur; isti, ne incolatus eorum prolongetur,  sed premia pro quibus certauerunt percipiant. Utrisque autem, quod corde timent, adueniet.---Quasi tempestas transiens, non erit impius, etc. De persecutoribus Ecclesie dicit, qui domum fidei subuertere querunt. Sed illa in uero fundamento, hoc est, in Christo collocata permanet, ipsi extemplo dispereunt.---Sicut acetum dentibus, etc. Sicut hereticorum perfidia bonis doctoribus molestiam generat et lacrymas; sic male uiuens catholicus, eis qui se fidem suam ex operibus ostendere iusserunt, per inertiam grauis est. Oculi quippe et dentes, predicatores sunt sancte Ecclesie, qui ei recta itinera preuidere, et alimenta spiritualia suggerere solent. Porro acetum, quod a uino degenerat, et fumus, qui  ab igne ascendens euanescit, eos qui ab ecclesiastica suauitate et caritate per superbiam uel socordiam recedentes, hanc etiam uerbis impugnant, figurate denuntiant. De quibus Ioannes dicit, Ex uobis exierunt, sed non erant ex nobis, et reliqua . ---Timor Domini apponet dies, etc. Qui Deo fideliter seruiunt, eterna luce donabuntur; at qui impietati mancipantur, cum hac uita perdunt bona que amabant.---Exspectatio iustorum letitia, etc. Patet quia iusti letantur in exspectatione uite sequentis, quamuis contristantur afflictione pressure presentis. Unde illud, Tu es mihi refugium a pressura que circumdedit me, exsultatio mea . At uero impii, qui se putant in futuro requieturos, aut certe nullos post mortem futuros, falluntur. Neque huic repugnat sententie  quod supra dictum est, Quod timet impius, ueniet super eum; sunt enim qui scientes futurorum bonorum malorumque iudicium, nichilominus negligentia, uel desperatione, uel etiam de industria peccant: talibus ergo interitus quem timent adueniet; sunt qui mala que faciunt, aut nunquam punienda existimant, aut bene gesta, ideoque bona mercede remuneranda iudicant; de quibus recte dicitur quia spes impiorum peribit. Nam et de iis qui scientes peccant subsequenter adiungit:---Fortitudo simplicis, uie Domini, etc. Si, inquit, abdita Scripturarum comprehendere non uales, non tamen de salute desperes, sed gradere uiam Domini, age bona que nosti, et inter fortes connumeraberis. Sed merito paueant illi qui recta que norunt facere contemnunt, quia certa  restant que patiantur mala.



CAPUT XI.

Statera dolosa, abominatio est apud Deum, etc. Statera dolosa, non tantum in mensuratione pecunie, sed et in iudiciaria discretione tenetur; qui enim aliter causam pauperis, aliter causam potentis, aliter sodalis, aliter audit ignoti, statera utique librat iniqua. Sed et is qui sua bene gesta meliora quam proximorum, suaque errata iudicat leuiora, trutina ponderat dolosa. Necnon et ille qui onera importabilia imponit in humeros hominum, ipse autem uno digito non uult ea tangere . Ille etiam qui bona in publico, et mala agit in occulto, pro iniquitate libre dolose abominabitur a  Domino. At qui sinceriter agit in omnibus, qui causam et causam equa lance discernit, is nimirum iusti iudicis uoluntati et actioni congruit.---Ubi fuerit superbia, etc. Quia superbe et contumeliose se gerunt, per contemptum siue ignorantiam discipline, uel proximis contumelias ingerunt; uel certe quia omnis qui se exaltat, humiliabitur .---Ubi autem humilitas, etc. Abscondisti hec a sapientibus et prudentibus, et reuelasti ea paruulis , id est, humilibus.---Mortuo homine impio, nulla erit ultra spes. Heu miser! Hanc sententiam pertransiit Origenes, qui post uniuersale extremumque iudicium uitam credidit omnibus impiis et peccatoribus dandam. Notandum autem quod, etsi impiis post mortem spes uenie non est, sunt tamen qui de leuioribus  peccatis, quibus obligati defuncti sunt, post mortem possunt absolui, uel penis uidelicet castigati, uel suorum precibus, eleemosynis, missarum celebrationibus absoluti. Sed hec quibuscunque fiunt, et ante iudicium, et de leuioribus fiunt erratis. Qui autem longo se post iudicium tempore liberandos putant, falluntur, et fortasse pertinet ad eos quod sequitur: ---Et exspectatio sollicitorum peribit. Item alia est sollicitudo, qua boni semper ad implenda Dei precepta sunt accincti; alia, qua reprobi cum scientes peccant, solliciti metuunt, ne quando eternam rapiantur ad penam. Ideoque recte exspectatio eorum, qui Deo sollicita mente seruiunt, coronabitur; eorum uero, qui Deum contemnentes, et ante iudicium eius propria conscientia se accusante condemnantur, exspectatio  sollicitorum peribit. Hunc uersum longe aliter habet antiqua translatio, que ait: Defuncti hominis iusti non peribit spes, gloria autem impiorum peribit.---Iustus de angustia liberatus est, etc. Martyr quisque de angustia passionis liberatus est post mortem, et tradetur in penam pro eius causa persecutor, qui illum angustiauit. Iacobus martyrio coronatus est, Petrus de carcere saluatus est; et Herodes, qui eos persecutus est, a uermibus uisibiliter consumptus, raptus est inuisibiliter eo ubi uermis eius non morietur et ignis eius non exstinguetur.---Simulator ore decipit amicum suum, etc. Hereticus simulans doctrinam catholicam, decipit auditorem suum; qui autem iuste ueritatem sequuntur Euangelii, liberabuntur scientia catholica, ne decipula rapiantur  heretica.---Qui despicit amicum suum, indigens corde est, etc. Non est despiciendus uel deridendus a nobis qui non simpliciter amare probatur, etiam si quid inepte per inertiam facit; qui enim hoc facit indignus est sapientia. At uero prudens quisque de talium commissis publice tacet; sed hec occulte castigat. Quod idem sequentibus uersiculis arctius inculcatur, dum dicitur:---Qui ambulat fraudulenter, reuelat arcana, etc. Et in Euangelio Dominus, Si peccauerit in te frater tuus, uade et corripe eum inter te et ipsum solum; si te audierit, lucratus eris fratrem tuum, etc. . Unde et hinc recte subinfertur:--- Ubi non est gubernator, populus corruet, etc. Ne enim te putares amici commissa, si corrigere non potes,  ultra celare debere, recte dicit populum sine gubernatore corruere; saluari autem, ubi multa sunt consilia, ut ostendat, quod solus emendare non uales, pluribus esse reuelandum, ut unanima omnium corrigatur industria.---Affligetur malo, qui fidem facit pro extraneo. In promptu est littere sensus. Sed est a sorte sanctorum extraneus, quod peccata sua penitendo corrigere dissimulat; et quicunque talibus uel communionis gratiam concedit, uel uitam promittit eternam, quia pro extraneo fidem fecit, seipsum profecto ante districti iudicis oculos ultione dignum reddidit.---Qui autem cauet laqueos, etc. Securus erit in futuro, qui tunc bene formidolosus, et sua sedulus errata per penitentiam curat, et ab impenitentium se societate seruat immunem.---Manus in manu,  non erit innocens malus. Qui manum iungit in manu, nil utique operatur. Sed manus in manu, non erit innocens malus, quia etsi ab impia actione manus ad horam subtrahit, cordis tamen innocentiam malus habere non ualet. Unde et premittitur, Abominabile Domino cor paruum.---Semen autem iustorum saluabitur. Hoc est quod supra dicitur, Seminanti autem iustitiam, merces fidelis. uel certe, Semen iustorum saluabitur, quia qui precedentium iustorum exempla sectantur, horum quoque uestigia ad uidenda salutis eterne gaudia sequuntur. De quibus Isaias, Omnes qui uiderint eos cognoscent eos, quia isti sunt semen cui benedixit Dominus.---Circulus aureus in naribus suis, etc. Circulum aureum si in naribus suis infixeris, nichilominus illa terram uertere naso, et uolutabro  luti properat immergi; ita mulier fatua, si pulchritudinem uultus uel habitus acceperit, suam tamen faciem ad infima declinare, suam speciositatem ad euertendos ubique castitatis flosculos circumferre, seque ceno uoluptatis inquinare diligit. Aliter, Qui ornamentum diuinorum eloquiorum meditando consequitur, sed hoc male uiuendo insequitur, circulum aureum habet in naribus; sed more suis terram subigere non desistit, quia quod odore notitie percepit, immunda actione sordidauit. Ideoque talis anima, mulier pulchra et fatua esse censetur, quia carnalibus dedita illecebris, pulchra est per scientiam, sed per actionem fatua. Aliter, Qui doctrinam hereticam omni nitore uidet eloquentie splendere, nec sic tamen sapientie apto intellectui congruere, circulus,  hic inquit, aureus in naribus suis, id est, pulchra et circumflexa locutio in sensibus mentis stulte; cui ex eloquio aurum pendet, sed tamen ex terrene intentionis pondere, more suis, ad superiora non respicit. Quod secutus exposuit, dicens, Mulier pulchra et fatua, id est, doctrina heretica: pulchra, per uerbum; fatua, per intellectum.---Desiderium iustorum omne bonum est, etc. Semper iusti iustitiam ubique regnare desiderant, at contra impii, etiam cum quiescere ab impietatis exsecutione uidentur, proposito tamen dire mentis ad inferendam cuilibet uim furoris intendunt. Et hoc est quod supra dicitur, Manus in manu, non erit innocens malus; item, Prestolatio impiorum furor, quia plerumque ira per silentium clausa, intra mentem uehementius estuat.---Alii diuidunt propria,  etc. Quia centuplum accipiunt in hoc tempore, et in futuro seculo uitam eternam .--- Alii rapiunt non sua, etc. Semper, inquit, in egestate, non solum in tormentis, ubi nec stillam aque, unde ad modicum refrigerentur, accipiunt , sed et in presenti, ubi quamuis innumera rapiat, semper auarus eget.---Anima que benedicit, impinguabitur, etc. Qui exterius predicando benedicit, interius augmenti pinguedinem recipit. Et dum sacro eloquio mentem auditorum debriare non desinit, potu multiplici muneris debriatus excrescit.---Qui abscondit frumenta in tempore, etc. Qui sancte predicationis apud se uerba retinet, talis maledicetur in populis, quia in solius culpa silentii pro multorum,  quos corrigere potuit, pena damnatur. Ipse est seruus piger et malus, qui pro retentione talenti, quod accepit, in exteriores tenebras missus est . uendunt autem frumentum, qui uerbum uite audientibus conferunt, a quibus pretium fidei et confessionis recipiant, dicente Domino, Negotiamini dum uenio . Quorum capiti benedictio superuenit, dum singulis de tali negotio redeuntibus, Dominus dicit: Euge, serue bone et fidelis; quia super pauca fuisti fidelis, supra multa te constituam; intra in gaudium Domini tui .---Bene consurgit diluculo, qui querit bona, etc. Bona querere que facere debeas, quibus ad celestia bona peruenias, hoc est bene diluculo consurgere, id est, crescente luce scientie, ad bonum opus accingi. uel  certe bene, id est, ad uitam consurgit, in tempore resurrectionis, qui nunc bona querit in tempore operationis. Qui autem mala que dicat siue agat, modo solers inquirit, tunc eorum pondere, ne ad altiora regni perueniat, retardabitur.---Qui confidit in diuitiis suis, corruet, etc. Qui presentibus bonis inhians futura non cogitat, utrisque in nouissimo carebit. Qui autem spe futurorum premiorum bona faciunt, in presenti, iuste quod sperant, accipiunt. uirens quippe in arbore folium, fructus, quos nondum ostendere habet, signat affuturos. Et iusti quasi uirens folium germinant, quia spe salui facti, in fide ac uirtutum gratia proficere non cessant, donec ad fructum desiderate retributionis, hoc est patrie celestis, attingant.---Qui conturbat domum suam, possidebit  uentos, etc. Qui mentem suam tumultus cogitationum maximarum conturbari non metuit, hanc utique malignorum spirituum flatibus, quibus obruatur, aperit. Et qui stultus sapientem persequitur, per hoc ei etiam dominando seruit, quia patientiam eius premendo, probatiorem reddit, ut se uidelicet damnato, ille brauium, pro quo certabat, accipiat.--- Fructus iusti, lignum uite. Merces iusti, uisio est Christi. Ipse namque est sapientia, de qua dictum est, Lignum uite est amplectentibus eam . Et in Apocalypsi, Qui uicerit, inquit, dabo ei edere de ligno uite, quod est in paradiso Dei mei . Et hunc fructum modo iusti exspectant, quia diu, sicut predictum est, quasi uirens folium germinant.--- Et qui suscipit animas, sapiens est. Qui animarum  curam pro Domino suscipit, ut eas scilicet uel errantes doceat, uel mestas soletur, uel egentes temporalibus bonis sustentet, uel renitentes ad remedia salutis pertrahat, uel pastore destitutas gubernet, quo una secum plures ad Dominum perducat; qui, inquam, ita animas suscipit, sapiens est, quia nimium sue anime per hec, unde sublimius cum Domino regnet, procurat.---Si iustus in terra recipit, etc. Si sancti martyres tanta passi sunt iusti, quanta putas eos manere tormenta, qui illos affligebant iniuste? Si Iob et Tobias, ceterique Dei electi, tanta in hac uita receperunt aduersa, quid contristaris, si te, qui tam longe infra illorum uestigia iaces, tentans ad modicum afflictio tangit? Et quidem te, etsi impium  dicere et credere non debes, peccatorem tamen te esse, id est, aliqua habere peccata, parua siue magna, aperta siue occulta, inficiari non debes. Imo confiteri debes, ne te ipse seducas, et ueritas in te esse non possit . Si ergo iusti in terra receperunt, Abel martyrii, et Iob exemplar patientie, quanto magis impii, Antiochus atque Herodes! Et peccatores in Euangelio, paralytici, non nisi dimissis primo peccatis, curari a Domino potuerunt. Notandum quod hanc sententiam Petrus in Epistola, iuxta antiquam translationem, posuit, dicens: Et si iustus uix saluabitur, impius et peccator ubi parebunt ?



CAPUT XII.

Qui bonus est, hauriet a Domino gratiam, etc. Horum  uersiculorum connexio talis est: Qui bonus est non confidit cogitationibus suis, sed Domini gratiam querit, ac per illam accipit, ut pie uiuere possit. Qui autem cogitationibus suis confidit, bonus esse nequit. Nam qui gratiam superni Adiutoris petere non curat, merito in impia actione perdurat.---Mulier diligens, corona uiro suo, etc. Patet littere sensus, quia mulier bona et casta honorem uiro prebet in omnibus, eiusque uirtutibus ipsa domum bene regens, quasi gratiam addit corone; at uero adultera, etsi foris speciosa paret, intus fetore luxurie sua membra coinquinat. uerum spiritualiter Ecclesia coronam Christo, non aliam quam seipsam offert.--- Omnes enim qui in circuitu eius sunt, etc. Et filius Sirach de magno sacerdote: Ipse stans iuxta aram,  et circa illum corona fratrum. At ossa, id est, uirtutes, quas hereticorum factio cernitur habere, putredo praui dogmatis corrumpit.---Cogitationes iustorum, iudicia, etc. Iusti sua facta, si Domino placeant, sedula meditatione diiudicant, ne forte ipsis minus sollicitis, supernus arbiter contra eos inuisibiliter aduersa disponat; iuxta illud Apostoli, Si nosmetipsos diiudicaremus, non utique iudicaremur . At reprobi, diuini timoris obliti, de fraude, quam faciunt, sua consilia cogunt.---uerte impios, et non erunt, etc. uersi de hac uita impii non erunt, quod fuerant, quia post mortem non qualia credebant inueniunt, sed spe sua frustrati, pro premiis tormenta recipiunt. Domus autem iustorum, id est, Ecclesia, que partim peregrinatur in terris, partim regnat in  celo, nunquam deficit; sed quecunque membra eius hinc illo perueniunt, ibidem gaudia, que sperabant, inueniunt. Aliter, uerte impios, et non erunt, quod multa impietas in diis gentilium, multa in sectis hereticorum, multa in prestigiis magorum, multa in persecutionibus exstitit paganorum. Sed his Domino donante subuersis, ablata est pariter et memoria impietatis eorum, etiam ipsi apices stulti, ipsa dogmata igne rapta, ut in Epheso actum tempore apostolorum legimus. Domus autem iustorum permanebit, quia sancta Ecclesia nunquam abscondi potuit uel auferri, nil ex eius corrumpere Scripturis, in nullo eius fidem uiolare tanta temporum longitudo preualuit. Potest et ita intelligi, uerte impios, et non erunt: conuerte  eos ab impietate, et non erunt iam impii, sed iusti. Pro quo alia translatio dicit: Quocunque se uertit scelestus, exterminabitur. Cui contra de sanctis dicitur: Quoniam diligentibus Deum omnia cooperantur in bonum. ---Doctrina sua noscetur uir. uiros uocare solet Scriptura eos qui uirtutibus sunt prediti diuinis. Unde Apostolus: uigilate, state in fide, uiriliter agite . Doctrina ergo sua quisque uir esse noscitur, quia et si recta docet, et hec operibus implet, sanctus esse colligitur.---Qui autem uanus et excors est, etc. Quia scilicet ipse uirilis animi fortitudinem habere contempsit.---Melior est pauper et sufficiens sibi, etc. Melior est idiota et simplex frater, qui bona que nouit operans, uitam meretur in celis, quam qui clarus eruditione Scripturarum, uel etiam  doctoris functus officio, indiget pane dilectionis. De cuius dilectionis parte, ea que ad proximum pertinet, subsequenter adiungit:---Nouit iustus animas iumentorum suorum. Id est, miseretur et compatitur habitudini ac fragilitati proximorum sibi commissorum.---uiscera autem impiorum crudelia. Qui non solum non compatiuntur subditis, sed etiam iuxta hoc quod Dominus ait: Percutiunt pueros et ancillas, dicentes, Moram facit Dominus meus uenire . ---Qui operatur terram suam, etc. Qui exercet animam suam spiritualibus studiis, et nunc uirtutum, et tunc dapibus satiabitur premiorum. Qui autem pro salute anime sue laborare detrectat, tunc inter stultos reprobabitur; tametsi nunc uel diuina uel humana sapientia gloriosus uidetur.---Desiderium  impii, monumentum est pessimorum. Desiderat impius precedentes imitari malos, et de illorum uita atque actibus loqui. uel certe, Desiderium impii monumentum est pessimorum, quia omne desiderium eius eo tendit, quamuis ipso nesciente, ut cum prioribus iniustis eterne mortis carcere claudatur. uerum, quia tales exitum quem minime preuident incurrunt, dicit contra de bonis:---Radix autem iustorum proficiet. Quia nimirum fides et caritas electorum, qua radicati sunt in Christo, nequaquam eos fallit, sed ad perfectiora semper accrescens, plus quam sperare nouit in futuro percipiet.---De fructu oris sui unusquisque replebitur bonis. Fructus oris est sermo bonus, nam qui mala loquitur, non fructum oris generat, sed damnum. Omnis igitur qui bona loquitur  bonis donabitur eternis, si tamen his que loquitur actu non repugnet. Hoc etenim uigilanter adiungit cum dicit,---Et iuxta opera manuum suarum retribuetur ei. Neque enim aliter fructuosus fit suus sermo doctori, nisi ipse prior faciat bona, que docet.--- Fatuus statim indicat iram suam, etc. Qui se in presenti desiderat ulcisci, fatuus est; qui autem pro Domino iniuriam contemnit sapiens. Hunc uersiculum alia translatio sic habet, Stultus eadem hora pronuntiat iram suam, occultat autem ignominiam suam astutus. Non autem ignominiosam iracundie passionem ita a sapientibus occultandam esse decernit, ut eius uelocitatem culpans non prohibeat tarditatem, quam utique, si per necessitatem humane infirmitatis  irruerit, ideo censuit occultandam, ut dum ad presens sapienter obtegitur, sapientius amoueatur et in perpetuum deleatur. Hec est enim natura ire, ut dilata languescat et pereat; prolata uero, magis magisque conflagret. Est qui promittit, etc. Promittunt se nonnulli obedire ueri ati, sed ubi tentatio terrens siue blandiens, impe mentum prestiterit, deserunt quidem cepta, sed tamen conscientia promissi, quasi gladio punguntur.---Lingua autem sapientium, sanitas est. Quia et bona que promittunt, ipsi perficiendo ad uitam perueniunt, et aliis, que sequantur, predicando demonstrant.---Labium ueritatis firmum erit in perpetuum, etc. Fides ecclesiastica semper manebit. Qui autem repente noua dogmata infert mendacii, est minister heretici.---  Homo uersutus celat scientiam. uersutus hoc loco in bono intelligitur, id est, sapiens et prudens, qui nonnunquam de industria sua celat scientiam: duplici nimirum ratione, uel non ualens infirmis auditoribus loqui, quasi spiritualibus, sed quasi carnalibus, uel nolens sanctum dare canibus, neque ante porcos margaritas proiicere.---Et cor insipientium prouocat stultitiam. Quando uel ipsi plus appetentes sapere quam oportet sapere, eo usque ad meditandum prosiliunt, ut pro sapientia teneant stultitiam; uel certe alios que necdum capere queunt, docere nitentes, ad maiorem eos stultitiam prouocant, et quasi paruis oculis lumen ingerentes solis, modicum lucis quod cernere uidebantur auferunt.---Manus fortium dominabitur, etc. Perfecti quique non solum uitiorum  bella superant, sed et electis fratribus maiori uirtutum gratia principantur. Qui dissoluti animo, peccatis implicari non metuunt, pessimo exactori diabolo tributa uitiorum quotidie soluunt, et si non dominium eius uiuentes penitendo euaserint, post mortem traditi eidem, in carcerem ab eo penarum mittuntur eternarum, iuxta quod Dominus in euangelica parabola testatur. Neque enim de talium correptione desperandum est, cum protinus adiungatur:---Meror in corde uiri humiliauit illum, etc. Quia nimirum necesse est ut prius peccatorem meror penitentie salubriter humiliet, et ita postmodum per iudicium sacerdotis, sermo date reconciliationis letificet. Qui neglexit damnum propter amicum, iustus est. Si hoc de generali pecunie largitione, et puro homine amieo  recte dicitur, quanto magis iustitie corona dignus est, qui propter eum qui dixit, Dico uobis amicis meis, ne terreamini ab his qui occidunt corpus, uel uendens que possidet, pauperibus tribuit, uel rapinam bonorum suorum cum gaudio suscipit, uel certe ipsam in passione carnem mortificandam, siue occidendam tradit!---Iter autem impiorum decipiet eos. Cum uel sua retinere, uel aliena rapere gaudent. Unde recte subiungitur:---Non inueniet fraudulentus lucrum, etc. Fraude namque acquisita pecunia, plus in anima damni, quam lucri addit in arca. Et qui propriam pro Domino substantiam nouit dispensare, remunerante ipso, pro terrenis celestia dona recipiet. Aliter, Non inueniet fraudulentus lucrum, etc.: qui fraudulenta mente simulat  se esse bonum, nequiter uiuens in occulto, non inueniet bona uite sequentis; qui autem substantiam uirtutum spiritualium ueraciter acquirit, mercabitur ex ea claritatem regni perennis; quod uersibus sequentibus apertius dixit, In semita iustitie, uita; iter autem deuium ducit ad mortem. Semita enim iustitie substantiam acquirit uirtutum, quibus eterne uite claritas auro pretiosior emitur; iter autem prauum, quo fraudulentus incedit, perdito lucro temporali, quod appetit, ad mortem, quam preuidere noluit, tendit sempiternam,



CAPUT XIII.

Filius sapiens, doctrina patris, etc. Tantum distat inter sapientem et stultum, ut hic aliquando profectu  eruditionis ad eum qui se docuerat, docendum perueniat ille, nec cum arguitur, nouit audire.---uult et non uult piger, etc. Recte pigri uocabulo denotatur, qui uult regnare cum Deo, et non laborare pro Deo. Delectant premia, cum pollicentur; deterrent certamina, cum iubentur. De quo Iacobus ait, uir duplici animo, inconstans est in omnibus uiis suis . Et filius Sirach: ue peccatori terram ingredienti duabus uiis! Qui autem iussa operantur Dominica, ideo faciunt, quia anima illorum perfecta supernorum dulcedine reficitur; iuxta eum qui Dominum obsecrat, dicens, Sicut adipe et pinguedine repleatur anima mea . uel certe anima operantium impinguabitur, quia qui piis pro Domino laboribus insudant, celesti et immarcescibili post  labores mercede donabuntur.---Est quasi diues, cum nichil habeat, etc. Diues sibi uidebatur ille, qui induebatur purpura et bysso, et epulabatur quotidie splendide; sed quia Deum non habuit, comperit in fine nichil fuisse quod habuit. Unde dictum est de talibus: Dormierunt somnum suum, et nichil inuenerunt omnes uiri diuitiarum in manibus suis . Pauper econtrario uidebatur Lazarus, qui iacebat ad ianuas eius, ulceribus plenus; sed in multis erat diuitiis, qui uirtutem habuit humilitatis, qui Conditorem omnium diuitiarum, uidelicet Deum, corde gestabat. Quid autem uere diuitie ualeant, quid uera paupertas agat, subdendo manifestat:---Redemptio anime uiri, diuitie sue, etc. Qui ergo animam suam uult redimi a futura ira, congreget diuitias bonorum operum. Qui  enim eget huiusmodi diuitiis, increpationem districti iudicis sustinere non ualet. De qua Psalmista postulat, dicens: Domine, ne in ira tua arguas me, neque in furore tuo corripias me. Alioquin pauperes spiritu non ibi increpantur a Domino, sed benedictionem eterne hereditatis percipiunt.---Lux iustorum letificat, etc. Lux iustorum, que perpetuo letificat, spes est futurorum; lucerna impiorum, que repente exstinguitur, felicitas seculi labentis. Inter superbos semper iurgia sunt, qui autem agunt cuncta cum consilio, reguntur sapientia. Iurgantur semper inter se heretici, iurgantur et ceteri reprobi, quia uidelicet non norunt unitatem fidei et ueritatis. Fideles autem, qui consilio diuinorum eloquiorum frui non cessant, reguntur moderatione sapientie, que eos  iurgari non sinit.---Substantia festinata minuetur, etc. Qui uolunt diuites fieri, incidunt in tentationem, neque ipsas diuitias, quas uel acquirunt uel cupiunt, perpetuo possident; qui autem pro accipienda substantia premiorum celestium iustis insistit laboribus, multiplicia superne beatitudinis munera percipiet. De quo apte subditur: Spes que differtur, affligit animam, etc. Quia nimirum quandiu differtur spes eternorum, affligitur anima fidelium, uel pro dilatione uidelicet bonorum que amat, uel pro illatione malorum que tolerat. At ubi uenerit quod desiderat, facile obliuiscitur quod sustinuerat, quia in eternum uiuere incipit cum suo Redemptore, quem tota intentione querebat. Ipse est autem lignum uite amplectentibus  se.---Qui detrahit alicui rei, etc. Qui bone rei detrahit, se in futurum obligat, quia quod non debuit faciendo, penam sibi, qua constringatur, preparat; sed et is qui male rei detrahit, ipse se in futurum obligat, non ut pro tali detractione penam luat, sed ut post detractionem sese cautius agat, quia nimirum quod in aliis iuste reprehendit, ipse impune non admittit, clamante Apostolo, Qui predicas non furandum, furaris? qui dicis non mechandum, mecaris? qui abominaris idola, sacrilegium facis ?---Qui autem timet preceptum, etc. Melius est ergo de sua quemque fragilitate metuere, ne forte diuina preuaricentur imperia, quam aliorum errata stulto ore lacerare, dicente Apostolo, Et si preoccupatus fuerit homo in aliquo delicto, uos,  qui spirituales estis, instruite huiusmodi in spiritu mansuetudinis, considerans teipsum, ne et tu tenteris ---Astutus omnia agit cum consilio, etc. Ubi omnia cum consilio docet esse agenda, diuinum potius, quod sacris eloquiis indutum est, quam humanum intelligit consilium. Fatuus est enim qui extra hoc consilium uiuit, quamuis naturaliter astutus uideatur, et prudens, de quo recte subditur,--- Nuntius impii cadet in malum. Arrium autem dicit et Sabellium, ceterosque angelos, id est, nuntios Satane, qui quoniam consilium neglexerunt diuinarum Scripturarum, deciderunt in malum gehennalium tormentorum.---Legatus autem fidelis, sanitas. Id est, catholicus quisque predicator sanitatem sibi  suisque auditoribus acquirit eternam.---Desiderium si compleatur, delectat animam, etc. Omne desiderium, siue bonum siue malum sit, ubi affectum preuenerit, delectat animam; sed stulti, qui carnalibus solum desideriis gaudent, detestantur eos qui pro amore celestium, infima oblectamenta contemnunt. ---Qui cum sapientibus graditur, sapiens erit, etc. Cum sapientibus ire, est sapientium actus imitari. Quamlibet ergo simplex quisque sit, et rusticus, qui arcana sapientie comprehendere nequeat, si tamen sapientium exempla uiuendo sectatur, iure inter sapie tes annumerabitur. Qui uero stultos, non propter naturam, quia homines sunt, sed propter stultitiam, quia mimi sunt uel histriones, uel aliqui tales, non ut instruendo corrigat,  amat, sed ut fauendo deteriores efficiat: talis nimirum, et i per ingenium et doctrinam sapiens esse uidetur, stultorum nota dignus simul et damnatione tenebitur.---Bonus relinquit heredes filios, etc. Sepe uidemus bonos sine filiis obire, imo maiora a Domino premia polliceri his qui filiorum procreationi uirginitatis castimoniam preposuerint, sed et substantiam iustorum a peccatoribus tolli. Nam et Apostolus glorificat eos qui rapinam bonorum suorum cum gaudio susceperunt. Unde spiritualiter intelligendum, quia bonus et iustus Dominus est, qui post passionem suam ascendens in celum, reliquit heredes sue doctrine, apostolos et successores eorum, ad cuius fidem conuersa est multitudo gentium, que erat substantia diaboli. Intrauit namque in domum  eiusdem male fortis aduersarii, et eum maiori uirtute conterens, diripuit arma eius, in quibus confidebat, et spolia eius distribuit, ut ipse in Euangelio testatur. uel certe, iusto substantia custodita est peccatoris, quando ablatum est a Iudeis regnum Dei, et datum est genti facienti fructus eius.---Multi cibi in noualibus patrum, etc. Absque iudicio recto facit, qui diuitiis congregandi sedulus insistit, et has aggregatas non ipse pro redemptione anime sue pauperibus dispensat, sed aliis post se dispensandas reseruat, iuxta quod in superiori uersu iuxta litteram dicitur: Et custoditur iusto substantia peccatoris, maxime cum sibi uictus abundet ex iure paterne hereditatis, neque ullas pecunias colligendi necessitas incumbat. Hoc est enim quod ait, Multi cibi in noualibus  patrum. Iuxta sensum uero spiritualem, multi sunt cibi alimonie celestis, in dictis et exemplis uenerabilium patrum, et absque ratione facit, qui his legendis, meditandis, exponendis instans, non sue saluti per hoc, sed aliorum potius seruit, dum ipse ab his que legit, uel actibus reprobis, uel etiam impietate sensus heretici discrepat. Talis namque in noualibus patrum, id est, operibus siue sermonibus patrum optima institutione excultis, non sibi, sed aliis subsidium acquirit, illis uidelicet qui tractatus eius legentes, arcana per eos spiritualis sensus, quibus interius reficiantur, inueniunt. Utrique autem sensui conuenit apte quod sequitur,---Qui parcit uirge, odit filium, etc. Nam et pater bonus filium,  et discipulum magister catholicus, ne ad iniquitatem deflectat, sollicitus erudit. Precedentem autem uersiculum antiqui interpretes ita transtulerunt: uiri iusti diuitiis, annis multis fruentur; iniqui autem perient breuiter.---Iustus autem comedit, et replet animam suam, etc. Iustus percipit cibos sapientie, qui in noualibus patrum, hoc est, in operibus ac uerbis precedentium iustorum, probantur exorti: et hos ad profectum anime sue bene uiuendo traiicit. uenter autem impiorum, id est, capacitas sensus hereticorum, insaturabilis; quia, sicut Apostolus ait, Semper discentes nunquam ad ueritatis scientiam perueniunt . Quare autem saturari scientia non merentur, nisi quia nequaquam refecti cibis paterne institutionis, aliis hos congregant absque iudicio?



CAPUT XIu.


Sapiens mulier edificabit domum suam, etc. Et unaqueque anima fidelis, et Ecclesia per orbem catholica, mansionem sibi in patria celesti bonis actibus edificat; at uero reprobi, ea que bene sunt a bonis ordinata, male uiuendo, et etiam aliquando aperte repugnando dissipant. Quare autem stulti sapientum actus lacerent, sequentibus uerbis ostenditur, cum dicitur:---Ambulans recto itinere, et timens Deum, etc. Abominatio est enim peccatori religio. Stultum uidetur incredulis, cum fideles propter Dei timorem non tantum abiiciunt timorem, sed et tormenta derident eorum qui occidunt corpus. De quibus adhuc apte subiungitur:---In ore stulti uirga superbie, etc. Quia stulti per uaniloquium humiles  quos despiciunt, affligunt; sed iidem humiles spiritu per doctrinam se sapientie, ne decipiantur, muniunt.---Ubi non sunt boues, presepe uacuum est, etc. Herent hec a superioribus. Boues namque doctores catholicos; presepe, cetuum auditores; segetes, dicit fructus operum bonorum. Incassum ergo tumet superbus, et indocta eloquentia uerberat aures ac corda subiectorum, quia ubi non sunt docti predicatores, frustra ad audiendum confluit turba plebium. Ubi autem plurime operationes apparent uirtutum, ibi apertissime claret, quia non hereticus in uanum garriuit, sed pro uerbi fruge laborauit ille, qui et ipsum uerbum casto ore ruminare, et uiam ueritatis recto discretionis pede noscet incedere Nec mirandum cur in presepi auditores significari  dixerimus, cum bos alatur de presepi, doctor autem uerbo audientes soleat nutrire. Sed intuendum quia et de labore bouis presepe impletur, et ipse bos suo fructu de presepi reficitur, quia nimirum predicator fidelis et audientes uerbo reficit, et eadem refectione apud Dominum ipse reficitur; quod in opere figuratur Elie, qui apud Sareptanam uiduam quam pascit, et ipse pascitur.---Querit derisor sapientiam, etc. Caiphas, qui Domino dixit, Adiuro te per Deum uiuum, ut dicas nobis, si tu es Christus; quia male querebat, inuenire quod querebat non meruit. At discipuli qui se humiliter auditui ueritatis subdiderant, accepta Spiritus gratia, non solummodo Christum Dei Filium cognoscere, sed et  abdita Scripturarum intelligere meruerunt. Sed tunc doctrina prudentium facilis erat, quando Cornelius cum domo sua, et ceteri tales uerbum humiliter audientes, mox credebant, et accepto Spiritu sancto, linguis loquebantur omnibus. Nunc quoque doctrinam fidei catholice prudens quisque, dum catechizatur, facile percipit; quam heretici, quia peruerse querunt, nunquam prorsus inueniunt.---uade contra uirum stultum, etc. Ideo derisor sapientiam, quam querit, non inuenit, quia etsi aperte contra illius stultitiam disputando incedas, nescit intelligere que dicis: ut Arrius, qui uerbum consubstantialitatis in Patre et Filio, nusquam Scripturarum inueniri posse contendebat, cum ei manifeste obiiceretur, Ego et Pater unum sumus; et, Deus erat uerbum, etc. Ideo  doctrina prudentium facilis est, quia labia prudentie sapientia, id est, quia labia quecunque prudentie moderamine reguntur, de sapientia solum loqui et audire dulce habent, eique meditatione operam dare satagunt.---Cor quod nouit amaritudinem anime sue, etc. Amaritudinem anime habent electi, quandiu a gaudiis differuntur eternis; et reprobi, cum desideriis affliguntur peruersis. Sed electi, quia in luce ambulant, amaritudinem suam, quanto sit gaudio mutanda preuident. Porro reprobi propria sponte cecati, quid in presenti patiantur non uident, quod in futuro sint passuri non preuident. Ideoque a futuris bonorum gaudiis remanebunt extranei, quia amaritudinis eorum presentis non nouerunt esse participes. Unde et apte subditur: Domus impiorum  delebitur, etc. Domo quippe in mansione, tabernaculis uti solet in itinere; domus igitur impiorum delebitur, quia habitationem uite presentis, in qua semper manere desiderabant, perdent in morte reprobi, et hoc quod non preuidebant, exsilium perpetue damnationis subibunt. Tabernacula autem iustorum germinabunt, quia presens eorum conuersatio, in qua incole sunt apud Deum et peregrini, crescentibus sine cessatione meritis, ad fructum usque suauissimum patrie celestis pertinget.---Innocens credit omni uerbo, etc. Hanc et innocentiam uetuit, et hanc habere docuit astutiam Ioannes, cum ait, Charissimi, nolite omni spiritui credere; sed probate spiritus, si ex Deo sunt .---Sapiens timet, et declinat malum, etc. Sicut stulti est  de sua alacritate confidere, torrentem rapidum uel uoraginem latiorem saltu uelle transire, sapientis autem ad planum uel pontem diuertere, ita qui peccata quantum ualet declinat, timens ne inuoluatur malis, sapiens est. Stultus autem est ille qui contemptim peccat, blandiens sibi, quia aut posteriori tempore penitentiam agat commissorum, aut, si repente moriatur, fortiter penas inferni sufferat.--- Impatiens operabitur stultitiam, etc. Reprehensibilis quidem est homo impatiens, sed multo peior et odiosior Deo est uersutus, tametsi apud homines melior estimetur. Ille enim palam omnibus suam ostendit stultitiam, iste autem cum sit corde peruersus, sepe simplicitatem simulat et iustitiam, atque apud humanum iudicium sanctum se dici delectat, cum sit  diuino examine inter reprobos estimatus.---Iacebunt mali ante bonos, etc. In nouissimo iudicio, coronatis iustis, damnabuntur reprobi, qui eos in presenti premebant. Quod enim ait, Ante, id est ante bonos, et ante portas iustorum, non ad uicinitatem loci, sed ad uisionem pertinet bonorum, quia malorum tormenta semper aspiciunt, ut maiores ereptori suo gratias sine fine referant. Unde de illis Isaias, Et egredientur, et uidebunt, inquit, cadauera uirorum, qui preuaricati sunt in me. uermis eorum non morietur, et ignis eorum non exstinguetur; et erunt usque ad satietatem uisionis omni carni . Quod autem ait, Egredientur, non pedum processum, sed oculorum signat intuitum, quem intus in regno  positi ad uidenda prauorum supplicia, foras quando uolunt emittunt.---Corona sapientum, diuitie, etc. Sapientes non terreni aliquid emolumenti pro diuitiis habent, sed coronam solummodo, quam pro uirtutibus in futuro percipiant. At stultorum fatuitas maxima hec est, quia improuidi eternorum, de presentibus tantummodo commodis gaudent. Imprudentia enim quasi improuidentia dicitur.---Liberat animas testis fidelis, etc. Liberat animas Christus, qui est testis fidelis, ut in Apocalypsi legimus; et, sicut Apostolus ait, testimonium reddidit sub Pontio Pilato bonam confessionem . Profert mendacia diabolus, qui recte uersipellis appellatur, quia mala que suggerit facienda, bona esse pronuntiat, et gaudia promittit eterna eis quos ad inferni tormenta  preparat. Item liberat animas catholicus doctor, qui testimonia Scripturarum fideliter, id est, recte predicat, et profert mendacia hereticus, uel, sicut alia editio manifeste transtulit: Incendit autem mendacio dolosus; subauditur animas eorum quos suo errore decepit.---In timore Domini fiducia fortitudinis, etc. Timor Domini fiduciam fortitudinis prestat, quia nimirum mens nostra tanto ualentius terrores rerum temporalium despicit, quanto se auctori earum ueracius per fortitudinem subdidit. Filii autem timoris Domini dicuntur, qui diuino timore reguntur, sicut filii uirtutis, et filii resurrectionis, qui uirtutibus student, uel qui ad gaudia resurrectionis pertinent, quibus erit spes, iuxta illud Psalmiste, Qui timent Dominum, sperent in Domino  . De qua spe consequenter adiungit:--- Timor Domini, fons uite, etc. Hec est ergo spes eorum qui timent Dominum, ut declinantes a ruina mortis, peruenire mereantur ad eum qui dicit, Ego sum uia, et ueritas, et uita . Dum est autem supra, Lex sapientis, fons uite, ut declinet a ruina mortis, et nunc dicitur, Timor Domini fons uite, ut declinet a ruina mortis. Ex quo patet quia nulla prior est lex sapientis, qua mortem uitare, et uitam acquirere debeat eternam, quam habere timorem Domini. Unde et alibi dictum est, Initium sapientie timor Domini. In multitudine populi dignitas regis, et in paucitate plebis ignominia principis. Ubi multitudo seruientium Deo, ibi specialiter  Christi gloria. Ubi soli catechumeni, uel competentes, uel recens nati infantes sub regno adhuc tenentur diaboli, et ipsi tempore congruo festinantes in Christo renasci, ibi manifesta ignominia principis mundi. uel certe in conuenticulis hereticorum, que semper sunt pauciora ecclesiis catholicorum, ignominia patet eorum qui hec ab ecclesiastica unitate segregarunt.---uita carnium, sanitas cordis, etc. Per carnem, infirma quedam ac tenera; per ossa, fortia acta signantur. Bene ergo dicitur, uita carnium, sanitas cordis, quia si mentis innocentia custoditur, et si qua foris infirma sunt, quandoque roborantur. Et recte subditur, Putredo ossium, inuidia, quia per liuoris uitium ante Dei oculos pereunt ea que humanis oculis fortia uidentur. Ossa quippe per  inuidiam putrescere est, quedam etiam robusta deperire.---Acceptus est regni minister intelligens. Ille uidelicet cui dicitur, Quia super pauca fuisti fidelis, supra multa te constituam; intra in gaudium Domini tui .---Iracundiam eius inutilis sustinebit. Ille utique de quo idem ait: Et inutilem seruum eiicite in tenebras exteriores 



CAPUT Xu.

Responsio mollis frangit iram, etc. Qui uerba increpationis humiliter recipit, iam propinquat uenie reatus quem gessit; at qui superbus arguenti resultat, maiorem contra se iram districti iudicis prouocat. ---Lingua sapientium ornat scientiam, etc. Lingua catholicorum Patrum ornat scientiam diuinorum eloquiorum, latius exponendo que Scriptura canonica,  aut obscura posuit, aut historica tantum ratione scripta reliquit.---Et os hereticorum ebullit stultitiam. Dicta sacre Scripture peruerse intelligendo, suosque sensus eius auctoritati preponendo. Potest et de paganorum philosophis intelligi quod ait, Os fatuorum ebullit stultitiam; quales fuerunt Porphyrius et Iulianus, qui contra Ecclesie doctores stultitie sue fluenta fundebant.---Lingua placabilis lignum uite, etc. Lingua catholici doctoris ad fructum uite ducit sempiternum; que autem modum ecclesiastice norme ignorat, et suum spiritum, et eorum qui se audiunt, male loquendo conteret.---Domus iusti plurima fortitudo, etc. Domus Christi, id est, Ecclesia plurimam habet fortitudinem; ita ut pluuia, uentis, fluminibus tentationum frequentiorum nequaquam  possit dirui. Et in operibus diaboli conturbatio feruet assidua, quia eamdem Christi domum per falsos fratres uel apertos aduersarios deiicere tentat.---Labia sapientium disseminabunt scientiam, etc. Labia catholicorum disseminabunt predicando scientiam recte fidei, cor hereticorum dissimile erit, quia perfidiam pro scientia concipit ut doceat. Potest ita intelligi, quia cor cultorum sibimetipsi dissimile erit, dum mutabilitate se diuersarum cogitationum uarium exhibet, et nunquam idem quod fuerat manet. Cui contra de Anna, cum Domino intenta mente supplicaret, dicitur: uultusque eius non sunt amplius in diuersa mutati .--- uictime impiorum, abominabiles Domino, etc. Orationes, opera et sacrificia hereticorum abominatur  Dominus, et uota eorum accepta habet, qui fidem catholicam iustis operibus affirmant.---Doctrina mala deserenti uiam uite, etc. Mala est doctrina eorum, qui uiam deserunt ueritatis; de quibus Dominus dicit, Qui ergo soluerit unum de mandatis istis minimis, et docuerit sic homines, minimus uocabitur in regno celorum . Sed tales adhuc si correpti penituerint, patet reditus ad ueniam; sin autem nec correptionibus ecclesiasticis annuerint, iam certus eis restat interitus.---Omnes dies pauperis mali, etc. Omne tempus populi Dei quandiu in presenti pauper est, afflictionibus abundat et erumnis, quia necdum ad diuitias superne bonitatis et perpetue mansionis peruenit. Unde monet Apostolus,  dicens: Redimentes tempus, quoniam dies mali sunt . At uero reprobi, qui metu carentes diuino, securi mundo utuntur, quasi iugibus stulti reficiuntur epulis. Unde recte subiungit:---Melius est parum cum timore Domini, etc. Quale est in psalmo: Melius est modicum iusto, super diuitias peccatorum multas . Melius ergo est, ut seruato timore Dei egeas opibus, uel etiam uictu quotidiano, quam ut desiderio plura acquirendi, Dei timorem deseras.---Melius est uocari ad olera cum caritate, etc. Omnis qui bonorum operum exempla proximis, que imitentur, ostendit, quasi ad epulas, quibus reficiantur, conuiuas uocat. Melius est autem uocari ad olera cum caritate, quam ad uitulum saginatum cum odio, quia nimirum multo est utilius  simplicis uite innocentiam cum caritate seruare, quam maioribus uirtutum miraculis foras effulgere et interiora mentis ab odiorum sorde non expurgare. Unde quibusdam in fide dicentibus, Domine, Domine, nonne in nomine tuo prophetauimus? et in nomine tuo demonia eiecimus? et in nomine tuo uirtutes multas fecimus? dicet ipse Dominus, Quia nunquam noui uos, discedite a me, omnes qui operamini iniquitatem .---Iter pigrorum quasi sepes spinarum. Pigros dicit eos quos piget operari iustitiam, qui cum uiam Dei appetunt, eos uelut spine obsistentium sepium, sic formidinum suarum opposite suspiciones pungunt; quod quia electos prepedire non solet, adiunxit,---uia iustorum absque offendiculo. Iusti quippe in conuersatione sua, quodlibet eis aduersitatis  obuiauerit, non impingunt, quia temporalis aduersitatis obstacula eterne spei et interne contemplationis saltu transcendunt.---Letatur homo in sententia oris sui, etc. Humanum quidem est de sua sententia quasi prudenter prolata quemque letari; sed uerus sapiens non solum res quas loquatur, uerum etiam opportunitatem loci uel temporis uel persone, cui loquatur, diligenter inquirit.---Semita uite super eruditum, etc. Eruditum dicit non solum scientia, sed et operatione perfectum. Huic etenim iure semite uite desuper aperte sunt; huic celi ianua patet. Infernus autem nouissimus, de quo liberatur, ultima est pena damnationis. Nam primus est infernus, cecitas anime peccantis, et uere lucis scientia carentis, de quo dicitur in psalmis,  Et descendant in infernum uiuentes , id est, scientes labantur in peccatum.---Domum superborum demolitur Dominus, etc. Conuenticula hereticorum ceterorumque Ecclesie persecutorum demolitur Dominus, et firmos facit in orbem uniuersum terminos eiusdem Ecclesie, sponse uidelicet sue, pro cuius uita mori dignatus est.---Abominatio Domini, cogitationes male, etc. Abominatur Dominus cogitationes hereticorum, imo omnes pietati contrarias, et purus sermo recte fidei firmabitur ab eo, quando in iudicio non solum pro factis, sed et uerbis omnibus, digna premia reddet. Abominatus est cogitationes malas eorum, qui dicebant, Quis est hic, qui etiam peccata dimittit ? Et purum sermonem eius, qui dixit, Tu es Christus filius Dei uiui; pulcherrimum  esse firmauit, cui respondit, Beatus es, Simon Bar-Iona, quia caro et sanguis non reuelauit tibi, sed Pater meus qui in celis est . Lux oculorum letificat animam, etc. Iure mentem delectat humanam, cum se lucem celestium arcanorum, Domino reuelante, percepisse cognoscit. Quod alia translatio manifestius dicit, uidens bona oculus oblectat cor, bona utique Domini in terra uiuentium. Que quicunque mentis oculo contemplatur, merito in corde oblectatur, tametsi extrinsecus tristis incedere inimico affligente uidetur. Fama quoque illa felicissima, qua nostros non solum actus et sermones, sed et cogitatus angelis deferentibus in celo patere cognouimus; pinguitudinem dilectionis et fidei nostris uirtutibus, ne deficiendo arescant,  exhibet. Quanto enim certius tenemus occulta nostri cordis, simul et opera diuinis patere conspectibus, tanto magis fortitudinem nostre bone actionis, oleo caritatis eius, ne lassescat, impinguare debemus.---Auris que audit increpationes uite, etc. Discipulus qui increpationibus docentium obedienter annuit, plerumque proficiendo ad cathedram usque decoris ascendit. Denique Paulus, qui increpationi sui Conditoris sese humiliter substrauit, ad sedem postmodum apostolice dignitatis sublimiter peruenit.



CAPUT XuI.

Hominis est animam preparare, etc. Certum est quia neque animum preparare, neque gubernare linguam, neque aliquid facere boni, absque diuina gratia ualemus; quia sine me, inquit, nichil potestis  facere . Quomodo ergo hominis est animum preparare, et Dei gubernare linguam, nisi quia hoc proprie in tempore persecutionis significat? de quo Dominus ait: Cum autem tradent uos, nolite cogitare, quomodo aut quid loquamini; dabitur enim uobis in illa hora quid loquamini .---Omnes uie hominis patent oculis eius, etc. Ita uias, id est, actiones omnium, et bonorum uidelicet et malorum, Dominus uidet, ut spiritus etiam singulorum, quid in occulto cogitent, certa lance discernat. Unde recte subiungitur:---Reuela Domino opera tua, etc. Domino quippe opera nostra reuelamus, quando eum, quem nichil latere nouimus, in cunctis que agimus, in memoriam reducimus, atque illius in omnibus flagitamus auxilium. Et cum hoc deuoti  agamus, fit ut non opera eadem tantummodo, sed etiam interne nostre cogitationes illo dirigente procedant.---Uniuersa propter semetipsum operatus est Dominus, etc. Nulla fuit Domino causa creaturam inuisibilem uel uisibilem faciendi, nisi uoluntas sua, ut suam uidelicet bonitatem rationali creature, quam perpetuo beatam faceret, ostenderet: eum quoque, qui bonum conditionis propria sponte deseruit, id est, diabolum cum suis sequacibus iusta seueritate damnauit.---Abominatio Domini est omnis arrogans, etc. Quicunque sibi tribuit bonum quod facit, etiamsi nichil mali uidetur manibus operari, iam cordis innocentiam perdidit, in quo se largitori donorum pretulit. Et ideo talem Conditor suus  abominatur, ut reum, quem beneficiis suis esse contemplatur ingratum.---Cum placuerint Domino uie hominis, etc. Tanta est sanctitas diuine religionis, ut eam plerumque etiam, qui foris sunt, uenerationi habeant. Et quos perfecte Deo seruire perspexerint, cum his pacem habere, quamuis religione discrepantes, incipiant. Denique quia placuerunt Domino uie Danielis et trium puerorum, inimicos quoque eorum, qui eos in ignem uel ad bestias miserunt, conuertit ad pacem. Quia placuerunt Domino uie sanctorum predicatorum, multos eorum persecutores non ad pacem tantummodo, sed ad eamdem etiam fidei et religionis unitatem conuertit.---Melius est parum cum iustitia, etc. Et Dominus, Beati, inquit, pauperes, quia uestrum est regnum Dei . Et iterum, ue uobis diuitibus,  qui habetis consolationem uestram . Potest et sic accipi, quia melius est in simplici conuersatione Deo deuote seruire, quam multis abundantem uirtutibus, uerbi gratia, eleemosynis, orationibus, ieiuniis, doctrina, castitate, proximorum facta despicere, et de sua quasi singulari sublimitate gloriari.---Diuinatio in labiis regis, etc. Illum significat regem, de quo dictum est, Deus, iudicium tuum regida . Quis est enim regum temporalium, qui nunquam erret in iudicio? In cuius labiis est diuinatio, quia non suorum solummodo sermones et facta dirigit, sed et gentilium uates, qui uulgo diuini appellantur, quid sciscitantibus respondeant, illo intus iudicante disponitur; testante Michea propheta, qui ad deceptionem Achab regis impiissimi, testatur missum a superni iudicis  solio spiritum, qui prophetarum eius ora impleret, atque ad suadendum ea quibus rex nefandus periret, armaret. Neque enim in hoc iudicio errauit os Regis eterni, sed quod rex impius audire peccatis precedentibus meruit, ipse hoc prophetas erraticos ei loqui permisit. Sed et Iezechiel peccanti ac perituro Ammonitarum populo dicit, Cum tibi uiderentur uana, et diuinarentur mendacia . Non est demonum diuinatio, sed Dei iudicium; qui perfecte malitie dedit finem. Hunc uersiculum alia translatio sic habet apertius de Domino, Nihil falsum exiet de ore eius; quia nimirum ipse nec ullo mentiente falli, nec potest aliquando mentiri.---Pondus et statera iudicia Domini sunt, etc. Lapides seculi, iustos et fide fortes appellat, quales esse desiderabat apostolus  Petrus eos quos admonebat, Et uos tanquam lapides uiui superedificamini domos spirituales. Nullus igitur ab initio seculi sua uirtute electus, et celesti edificio aptus est; sed eius potius opere, qui omnia in pondere et mensura et numero constituens, unicuique sicut uoluit, mensuram fidei et gratiarum distribuit.---uoluntas regum, labia iusta. Reges dicit sanctos qui uitiis principaliter imperare, et uirtutibus anime quasi obsequentium comitum cuneis stipari consuerunt. De qualibus Dominus, Multi, inquit, prophete et reges cupierunt uidere que uos uidetis, et non uiderunt . Alioquin reges terreni multum sepe labia iusta detestantur, ut Herodes Ioannis, ob quod eum capite puniuit.---Qui recta loquitur, dirigetur. Ut uidelicet rectis operum gressibus ad  uitam pertingat eternam. At contra uir linguosus non dirigetur super terram. Nec repugnat huic sententie quod de Antiocho dicitur, Et dolus in manu eius dirigetur. Non enim illum hominem dirigendum Scriptura dixit, quem peruersum et pessimum futurum esse preuidit; sed dolus, inquit, in manu eius dirigetur, quia scilicet fraudes et scelera que disposuit, ad effectum quem proposuit, nullo retardante, perduxit; quibus tamen peractis, ipse in eternum, ut meruerat, periit.---Indignatio regis, nuntii mortis. Nuntii mortis sunt angeli Satane, id est, heretici, et uani philosophi; imo omnes qui ea uerba nuntiant proximis, unde a morte rapiantur eterna. Qui quo amplius auctori mortis seruiunt, eo grauius uite  largitorem offendunt; nec tamen talibus iter penitentie precluditur. Nam subditur,---Et uir sapiens placabit eum. Potest enim resipiscendo Deum placare, quem contigit eum stulte loquendo offendisse.---In hilaritate uultus, regis uita. Quicunque hilarem Christi uultum uidere merentur, his in eternum cum illo uiuere dabitur. Alioquin in die iudicii, sicut scriptum est, uidebit omnis caro salutare Dei. Sed hunc reprobi tunc iratum, iusti uidebunt placidum.---Et clementia est quasi imber serotinus. Serotinus imber in Iudea iam maturis messibus usque hodie uenire consueuit; ubi Dominus et matutinam pluuiam promittit, dicens per prophetam, Dabo uobis pluuiam matutinam et serotinam terre . Pluuia ergo matutina est, siue temporanea, ut alibi nominatur,  quando prima credendi in Christum semina suscipimus; pluuia uero serotina, quando maturis uirtutum frugibus ablati de hac uita, in Dominico horreo recondimur. Et recte clementia regis imbri serotino comparatur, quia quod fructum uite bene agentes percipimus, non hoc nostri libertas arbitrii, sed superni facit irrigatio doni.---Eruditus in uerbo reperiet bona, etc. Non solum is qui ad predicandum uerbum Domini eruditus est, bona apud illum reperiet, sed et ille qui in Domino spem ponere didicit, etiam si ad predicandum aliis idoneus non est, eiusdem Dei beatitudinis particeps existit.---Qui sapiens corde est, etc. Qui sapientiam catholice fidei, quam didicit, illibatam suo in corde custodit, merito prudentis nomen accipit; at qui eamdem sapientiam  etiam docte predicare, et contra hereticos defendere nouit, maiora laboris amplioris premia percipiet.---Fons uite, eruditio possidentis, etc. Cum diceret, possidentis, non addit, quid possidentis. Quid autem putamus cum uoluisse intelligi, nisi forte ipsam eruditionem? ut sit plena sententia: Fons uite eruditio possidentis ipsam eruditionem suam; quod est aperte dicere quia ille predicator uere suis auditoribus uite uias aperit, qui exercet ipse que predicat; qui amorem uerbi, quo alios erudit, fixo in corde possidet, nec tantum memoria retentum, quasi collectum gremio semen iactat in terram. Idcirco autem doctrina stultorum fatuitas est, quia etsi qua bona dicere usu eruditionis didicerint, eadem tamen, que dicunt, bona ipsi fatuo  corde contemnunt.---Fauus mellis, uerba composita, etc. Multi per eloquentiam possunt amantibus et fauentibus suauiter pronuntiare bona, que tamen ipsi non amant, nec facere curant. Ea autem solum uerba ad sanitatem ossium tuorum, hoc est, ad uirtutum tuarum spiritualia crementa proficiunt, que ex interna anime tue dulcedine procedunt.---Anima laborantis laborat sibi, etc. Constat, iuxta litteram, quia expulsus de paradiso homo quotidianum laborem, ne deficiat, exercet. Compulit enim os suum, quando cum serpente locutus est, quando uetitum tetigit, ut exsilium longum cum labore sufferat, et in sudore uultus sui pane uescatur. Sed et doctorem os suum, ut laboret, compellit, quia necesse habet  agere bona, que dicit.---uir impius fodit malum, etc. Et propheta ait, Ut iniqua ag rent, laborauerunt . Potest et de heretico specialiter intelligi, qui pulcherrimos ac florentissimos diuinorum eloquiorum campos noxio lingue sue uomere rumpit, ut de internis eorum sinibus sensus impios, qui ibi non sunt, eruat. In cuius labiis ignis ardescit, quo se suosque auditores in perpetuum perdat. Unde et Iacobus, Lingua, inquit, constituitur in membris nostris, que maculat totum corpus; et inflammat rotam natiuitatis nostre, inflammata a gehenna.---uir iniquus lactat amicum suum, etc. Potest et de heretico et de omni factore malorum accipi. Quoniam laudatur peccator in desideriis anime sue, et qui iniqua gerit, benedicitur .---Qui attonitis oculis cogitat  praua, etc. Grauius est perficere malum, quam facere. Non solus autem ille perficit malum, qui per membra sui corporis peruersum quid operatur et noxium, uerum etiam ille qui fixa intentione malum patrare disponit. Solent enim superbi indignantes labia mordere, solent attonitos habere oculos, et presentia non uidere, qui aliquandiu taciti sedula mente pertractant. Unde datur coniici quia attonitis oculis praua cogitare dicat eum qui sic mala que faciat inquirit, ut que se in futurum retributio malorum operum sequatur, non uideat.---Melior est patiens uiro forti, etc. Minor est uictoria urbes expugnare, quia extra sunt que uincuntur; maius autem est quod per patientiam uincitur, quia ipse a se animus superatur, et semetipsum sibimetipsi subiicit, quando  eum patientia in humilitate tolerantie sternit.---Sortes mittuntur in sinum, etc. Sicut sortes palam in sinum mittuntur, et clause in sinum continentur, diuini autem est iudicis, cuius sors elatat, palmam teneat; sic hominum facta in presenti quidem uita patent alterutrum, sed queque cuius sunt meriti, patescunt in futuro, prolato uidelicet tunc ac manifestato iudicio singulorum, quasi de sinu examinis diuini.



CAPUT XuII.

Melior est buccella sicca cum gaudio, etc. Melius est parua bona cum caritate facere sine scientia predicandi, hoc est enim siccam esse buccellam, quam magnis effulgere uirtutibus cum admistione discordie.---Corona senum, filii filiorum, etc.  Senes dicit patriarchas et prophetas, qui a filiis filiorum, hoc est a successoribus apostolorum, digna laude celebrantur; et gloria est predicatorum Noui Testamenti, quod filii ueterum patrum esse meruerunt.---Gemma gratissima exspectatio prestolantis, etc. Qui premia futura fideliter exspectat, quasi gemme splendidissime possessione letatur. Nam et in Euangelio, negotiator sapiens pro acquisitione pretiose margarite, id est, desiderii celestis, omnia, que habuit, uendidit. Talis negotiator, siue aduersa seu prospera contigerint, a sua intentione non flectitur; prudenter intelligens quoniam diligentibus Deum omnia cooperantur in bonum .---Semper iurgia querit malus, etc. Angelus crudelis  immundus est spiritus, qui a Domino contra peccantes mittitur, ut eos in presenti affligat; ut Aegyptios, quibus immisit iram indignationis sue, indignationem, et iram, et tribulationem, immissiones per angelos malos, uel etiam post mortem ad interitum rapiat eternum. At contra immittet angelum Dominus in circuitu timentium eum, et eripiet eos.---Expedit urse magis occurrere raptis fetibus, etc. Facilius erat doctoribus sanctis furori gentilitatis occurrere, raptis a se populis aliquibus, atque a bestiali eius seuitia ad fidei pietatem predicando conuersis, quam heretico cuilibet confidenti in sui perfidia dogmatis; quia nimirum illud contra exteros, hoc contra sua uiscera certamen agebant. Potest urse nomine, ipsa hostis antiqui malitia intelligi, cui fetus rapimus,  cum eos, qui erant filii diaboli, catechizando et baptizando filiorum Dei societati adiungimus. Et hoc plerumque multo leuiore labore perficitur, quam si hereticum ad fidem rectam reuocare, uel catholicum praua agentem ad bone operationis statum reducere coneris.---Qui dimittit aquas, etc. Aquam dimittere, est linguam in fluxa eloquia relaxare. Quod contra in bonam partem dicitur, Aqua profunda, uerba ex ore uiri. Qui ergo dimittit aquas, caput est iurgiorum, quia qui linguam non refrenat, concordiam dissipat. Unde e diuerso scriptum est, Qui imponit stulto silentium, iras mitigat.---Quid prodest habere diuitias stulto, etc.? Quid prodest populo Iudeorum in fideli habere diuitias Scripturarum, cum in his Christum intelligere non possit?  Quid heretico eisdem abundare diuitiis, cum unitatem fidei in eis discere nequeat? Quid malo et catholico expedit diuitias habere uere fidei, cum sapientiam pie actionis habere neglexerit?---Omni tempore diligit qui amicus est, etc. Qui Dominum uere amat, omni tempore eius custodit amorem, neque in angustia passionis deserit, quem in pacis tranquillitate confessus est.---Homo stultus plaudet manibus, etc. Stultus est qui, cum animam fratris suscipit regendam, de suis gloriatur actibus, et non potius ei humili compassione quidquid possit, auxilii salutaris impendit.---Animus gaudens etatem floridam facit, etc. Qui interna Spiritus sancti consolatione letatur, etiam bone actionis flore decoratur, et fructus premiorum prestolatur celestium. Qui uero  tristitia seculi, que mortem operatur, angitur, pinguedinem diuine caritatis in robore uirtutum quasi exercere uidetur, habere nullatenus ualet, sed quasi exsiccatis ossibus marcescit, quia in bonis actibus, que facit, gratiam dilectionis amisit.---In facie prudentis lucet sapientia, etc. In facie quidem Domini Saluatoris lucebat sapientia diuinitatis, quam in carne apparens, uirtutum et doctrine testimonio demonstrabat; uerum oculi Iudeorum non credentium, terrenis potius desideriis perficiendis, quam salutaribus eius monitis intendebant. Sed et generaliter sepe prudentes grauitatem sui sensus in ipso etiam frontispicio premonstrant; nec tamen stulti ad hanc admirandam sectandamque oculos mentis  attollunt, sed contra qualiter ad finem uoluptatum carnalium pertingant, tota intentione perquirunt.---Non est bonum damnum inferre iusto, etc. Et de ipso principe ac iudice seculorum, qui pro nostra salute percuti uoluit, accipi potest, et de omnibus generaliter Ecclesie rectoribus, qui uel facultatibus nudati ab impiis, uel ipsa sunt morte consumpti.



CAPUT XuIII.

Impius cum in profundum uenerit peccatorum, contemnit, etc. Qui longis peccatorum tenebris inuolutus de luce desperat, iam ex desperatione, passim sibi peccandi frena relaxat. Sed talis opprobrium future damnationis nulla ratione euadit, quem ab usu sue iniquitatis nulla diuini timoris memoria cohibuit.---Aqua profunda, uerba ex ore uiri, etc. uerba sapientium  aque comparantur, quia et lauant mentes audientium et rigant, ne uel peccatorum sorde deformes remaneant, uel doctrine celestis inopia tabescant, et quasi nociua ariditate deficiant. Et quia in eisdem doctorum uerbis fidelium quedam mystica latent et occulta, que solertiori comprehendantur industria, quedam uero aperta, et cunctis audientibus facilia ad intelligendum profluunt; recte hec et aquam profundam et torrentem dicit redundantem. Potest autem et ita distingui, ut quia ueteris Testamenti Scriptura typice prolata est, dicatur de ea, Aqua profunda, uerba ex ore uiri, quia Dominus et apostoli palam utriusque Testamenti sacramenta mundo reserabant, adiungatur de illis, Et torrens redundans, fons sapientie.---Qui mollis et dissolutus  est in opere suo, etc. Quia qui cepta bona districte non exsequitur, dissolutione negligentie manum destruentis imitatur.---Substantia diuitis urbs roboris eius, etc. Non terrena substantia semper defendere potest, imo plerique propter diuitias sunt capti uel occisi. Unde et Ecclesiastes ait, Diuitie conseruate in malum domini sui; pereunt enim in afflictione pessima. Melius ergo intelligitur substantiam laudare uirtutum, quibus quicunque abundat, quasi muro inexpugnabili cunctas hostium arcet insidias.---Qui prius respondit quam audiat, etc. Qui prius doctor esse desiderat, quam discat, stultitie noxam non declinat. Qui iudicare proximorum facta priusquam plene causam utriusque partis dignoscat, inordinate festinat, et ille se confusione dignum demonstrat.---Spiritus  uiri sustentat imbecillitatem suam. Et ipse uir ait, Spiritus quidem promptus est, caro autem infirma . Potest et de quolibet uiro sancto intelligi, qui carnis imbecillitatem, ne in tentationibus cedat, mentis fortitudine sustentat.---Spiritum uero ad irascendum facilem, etc. Qui ad irascendum facilis est, nec se ipse potest sustinere, ita ut iratus sepe ea dicat, que postmodum placidus, quia dixerit, peniteat, et plerumque an dixerit ignoret. Cuius tamen uesania nonnunquam per sapientium modestiam facillime suffertur, atque extemplo sopitur.---Donum hominis dilatat uiam eius, etc. Donum caritatis, siue aliarum uirtutum, quas a Domino fideles accipiunt, dilatat uiam actionis eorum, quia  quo magis gratia Spiritus intus replentur, eo latius foris bonorum operum gressus multiplicant, atque inter magnos Ecclesie rectores in futuro culmen sortiuntur honoris. Aliter, donum spirituale Saluatoris, quod mundo attulit, dilatauit uiam eius, quod ad plurimas orbis nationes per fidei et dilectionis sue presentiam ueniret; nec solum populos, sed ipsos etiam rerum dominos, concupiscentiis renuntiare ac sibi libenter obtemperare faceret.---Iustus prior accusator est sui, etc. Omnis qui uere iustus est, ubi peccantium errata conspicit, primo ad seipsum oculum considerationis inflectit, dumque suam fragilitatem sollicitus accusauerit, sic demum ad corripiendos alios linguam benignus exserit. Sed ille qui suis fidelibus dicere dignatus est, uos autem dixi  amicos, quia quecunque audiui a Patre meo, nota feci uobis ; uenit in cor eius per presentiam diuine contemplationis, eo quam hoc sit mundum a sorde iniquitatis agnoscit, eiusque humilitatem digna mercede remunerat.---Frater qui adiuuatur a fratre, etc. Cum populus uterque, Iudeorum scilicet et gentium, fraterna sibi in Christo caritate consentit, unam iam catholice Ecclesie ciuitatem construit. Et sicut uectes urbium portas muniunt, ita dogmata utriusque Testamenti ecclesias per orbem, que unam catholicam faciunt, ab infidelium incursione defendunt.---Cum obsecrationibus loquetur pauper, etc. Humiles spiritu humiliter Dominum adorant, ut euangelicus ille publicanus; superbi sua merita iactant, ut Phariseus.---uir amabilis ad societatem,  etc. Credens ex gentibus populus magis amatus est a Domino, quam Iudaicus sine fide perdurans, in quo secundum carnem natus est. Potest et de apostolis ex Iude natis intelligi, quia magis amauerint credentes ex gentibus, quam sue gentis incredulos.



CAPUT XIX.

Melior est pauper qui ambulat in simplicitate sua, etc. Melior est simplex auditor uerbi Dei, si ea que intelligere in Scripturis potuit, operando perficit; quam eruditus quisque, si in illis que acute intellexit, ad heresim predicandam labia retorquet.---Ubi non est scientia anime, non bonum, etc. Anime quidem humane scientia uite celestis est necessaria, quia nimirum sine hac beata in perpetuum  esse non potest. At tamen qui effrenatis sensibus mentis plus appetit sapere quam decet, plerumque offensionem heretice stultitie temerariis tractibus incurrit, quod in primis humani generis parentibus mystice signatum est, qui dum appetitu scientie maioris uetitum contingere properabant, a statu beatitudinis, in qua conditi sunt, deuiantes, in penam miserie et mortalitatis inciderunt.---Stultitia hominis supplantat gressus eius, etc. Stultorum moris est ut, cum peccando uiam ueritatis deserunt, non se errasse fateantur, sed ad culpam Conditoris sui reatus originem referant, quasi ipse occasionem peccandi tribuerit, qui uel fragilem fecerit hominem, uel ad tentationem eius hostem uersutum ad  miserit. Unde et primus nostri generis parens, post preuaricationis excessum, increpatus a Domino, ad defensionem mox excusandi refugit, dicens: Mulier quam dedisti sociam mihi dedit de ligno, et comedi . Et ipsa mulier: Serpens, inquit, decepit me . Amabo namque in Creatorem, quod peccauerant, retorquebant: ille, quod mulierem per quam periret a Domino sociam accepisset; illa, quod Dominus serpentem qui se deciperet in paradiso constituisset. Quo contra Sapiens Dominum precatur ut non declinet cor suum in uerbum malum, ad excusandas excusationes in peccatis. Sed et ille, suos supplantans gressus contra Deum, feruet animo, qui diuina imperia per suam inertiam contemnens, insuper ipsum Deum, quasi importabilia hominibus  onera imposuisset, mente reprehendit insana.---Diuitie addunt amicos plurimos, etc. Diuitie regni celestis, que per sanctos doctores fidelibus tribuende predicantur, multos amicos, et iisdem predicatoribus, et earum largitori Domino asciscunt. A philosophis autem ceterisque gentium magistris, quia nil certe beatitudinis in futurum sciunt promittere, et hi quos habuere, separantur, uidelicet conuersi ad fidem, spemque Dominice promissionis certissimam.---Qui tantum uerba sectatur, nichil habebit, etc. Et Apostolus ait: Non auditores legis iusti sunt apud Deum, sed factores legis iustificabuntur .---Testis falsus non erit impunitus, etc. Redarguerat eum, qui uerba tantum scientie absque operationis efficacia sectabatur;  redarguit nunc illum, qui ipsa uerba diuine auctoritatis male interpretando corrumpit. Quod autem multa sepius iterantur, firmitatis indicium est, ut Ioseph somnum regis interpretans ait: Eo quod fiat sermo Dei, et uelocius impleatur .---Non decent stultum delicie, etc. Non decent hereticum delicie Scripturarum, quia his bene uti non nouit; neque illum qui seruus adhuc peccati esse probatur, preferri iustis in regimine Ecclesie.---Doctrina uiri per patientiam noscitur. Doctrina ecclesiastica per patientiam doctorum, quam sit perfecta, monstratur, quia dum magis afflictionibus ac morti corpus subdere, quam a docendi officio cessare uoluerunt, ostendebant utique quantum esset salutaris, quam tanta instantia defensare curarunt. Aliter, Doctrina uiri  per patientiam noscitur, quia tanto quisque minor ostenditur doctus, quanto conuincitur minus patiens. Neque enim potest ueraciter bona docendo impendere, si uiuendo nescit equanimiter aliena mala tolerare. Recte autem subditur:---Et gloria eius est iniqua pretergredi. Quia nimirum perfecti doctoris est sic aliorum improbitatem patienter sufferre, ut suam quoque fragilitatem nouerit ab iniqua actione solerter obseruare. Neque enim aut munditia proprie conuersationis sine tolerantia sufficit externe conturbationis, aut si is qui fortiter aduersa foris sustinet, intus adhuc eneruiter iniquis moribus fauet.---Sicut fremitus leonis, ita et regis ira, etc. De Deo rege dicit, qui et in iudicio hilaris ac blandus iustis,  contra terribilis apparebit iniustis.---Dolor patris filius stultus. Deus qui in sua natura impassibilis semper est, et placidus, dolere tamen nostro more dicitur, cum homines, quos ad se credendum laudandumque creauit, hosti potius maligno, quam sibi seruire considerat. Unde et Moyses de illo, Penituit, inquit, eum, quod hominem fecisset in terra. Et tactus dolore cordis intrinsecus, Delebo, inquit, hominem, quem creaui, a facie terre .---Et tecta iugiter perstillantia, mulier litigiosa. Sicut tecta perstillantia pluuiam quidem de celo suscipiunt, non tamen hanc ad utilitatem aliquam dispertiunt, sed ad molestiam potius inhabitantium deriuant; ita nimirum hereticorum Ecclesia, celestium dona uerborum, non ad salutem animarum, sed ad usum sue nequitie male  interpretando, et contra catholicos litigando conuertit. Tecta enim perstillantia, mundas quidem pluuie guttas accipiunt, sed subiectos in domo sordidos reddunt, et hereticus limpidissima celestis oraculi uerba auditu corporis haurit; at ubi hec corde polluto attigerit, auditoribus suis sorde mista ministrat.---Pigredo immittit soporem. Piger appellatur, qui recte sentiendo quasi uigilat, quamuis nichil operando torpescit. Sed pigredo immittit soporem, quia paulisper etiam recte sentiendo uigilantia amittitur, dum a bene operandi studio cessatur. Recte autem subditur: Et anima dissoluta esuriet. Nam quia se ad superiora stringendo non dirigit, neglectam se inferius per desideria expandit. Et dum studiorum subtilium uigore non constringitur, cupiditatis infime  fame sauciatur, ut quo per disciplinam ligari dissimulat, eo se esuriens per uoluptatum desideria spargat.---Feneratur Domino, qui miseretur pauperis, etc. Huius sententie ueritatem probat ipse Dominus, cum eleemosynam facientibus dicturum se esse predicit: Quandiu fecistis uni de his minimis meis, mihi fecistis . Erudi filium tuum, ne desperes; ad interfectionem autem eius ne ponas animam tuam. Subiectum tibi quemlibet, si errare conspicis, diligenter castigare curato. Quod si curari renuit, ita erga illum circumspecte et temperanter age, ne quid omnino in tuis uerbis uel actibus, unde amplius peccet, inueniat. Cui sensui opitulatur illud quod sequitur:---Qui patiens est, sustinebit damnum, etc. Si enim duritia contradicentis fratris, quem erudire  cepisti, prouocatus ipse in impatientie uitium labaris, damnum profecto tue uirtutis incurris. Et cum illi durius forte increpando spem promerende salutis, agendeque penitentie, quam habuerat, rapueris, rationem pro eo, quod fratrem scandalizasti, districto iudici reddes. Patet littere sensus, quia qui per impatientiam inopie furto seruit aut rapinis, damnum sue anime facit, et cum rem proximi tollit; et si non homini per hoc, certe eterno iudici rationem reddere habet. Unde editio alia ita hunc uersum transtulit, Male cogitans homo, multo damno affligetur; et si perniciosus fuerit, et animam suam apponet, quia nimirum, cum pecuniam uiolentus abstulerit, pro hac animam inuitus dabit.---Homo  indigens misericors est. Indigentem dicit humilem, qui se perpetuis bonis egere sine cessatione recolit. Talis namque, ut misericordiam consequatur a Domino, nunquam proximo misereri recusat. De quo et subsequenter annectit:---Et melior est pauper, quam uir mendax. Melior est namque humilis corde, qui nichil suis fidit operibus, quam qui se pre excellentia uirtutum, uiri nomine dignum ducens fallitur; nescius quod dum gloriam Dei in se transfert, superbiendo perdit bona que gessit.---Abscondit piger manum suam sub axilla, etc. Nemo ita piger est, ut ad os manum suam uel comedendo reducere, laborem putet. Sed pigro labor est, manum ad os porrigere, quia desidiosus quisque predicator, nec hoc uult operari quod dicit. Manum quippe ad os porrigere,  est uoci opere concordare. Testis iniquus deridet iudicium, illud uidelicet quod dicitur, Non falsum testimonium dices. uel certe futurum, de quo supra dicitur, Testis falsus non erit impunitus; et qui loquitur mendacium, peribit; et os impiorum deuorat iniquitatem. Sicut famelicus refici cibo desiderat, ita impius, ut iniquitatis excusatione satietur, ardenter exquirit.---Parata sunt derisoribus iudicia, etc. Etsi reprobi, ut predictum est, uel iussionis uel comminationis diuine iudicium derident, parata tamen eos exspectant iudicia damnationis que ut mallei ferrum candens, ita eos in fornace gehenne sine fine uerberent.



CAPUT XX.

Propter frigus piger arare noluit, etc. Qui nunc  propter desidiam in Dei seruitio laborare neglexit, uenturo die regni mendicabit, et non dabitur ei, quia quecunque seminauerit homo, hec et metet. Bene ergo regnum Dei estati comparatur, quia tunc meroris nostri nubila transeunt, et uite dies eterni solis claritate fulgescunt, et fructus laboris in gaudio percipitur.---Iustus qui ambulat in simplicitate sua, etc. Non hoc secundum litteram semper stare potest. Nam et beatus Samuel, uir iustus et simplex, dissimiles sui filios dereliquit; et Achaz, rex iniustus ac reprobus, beatum post se dereliquit filium Ezechiam. Sed filios iusti dicit eos, qui exempla iusti sequuntur. Unde et nunc omnes electi propter fidem, filii dicuntur Abrahe, tes e Apostolo, qui ait: Si autem uos Christi, ergo semen Abrahe estis. Quibus beatitudo  non huius seculi, sed futura promittitur. Unde recte subiungitur:---Rex qui sedet in solio iudicii, etc. Etsi enim in hac uita electi mala patiantur, reproborum, ubi uniuersalis iudicii dies apparuerit, omnia mala dissipabuntur; et coronatis cum Domino iustis, soli penas subibunt iniusti. Quod etiam nunc per partes agitur, cum quis sanctorum uictor exierit de seculo, sed et ille qui eum tribulabat, persecutor, digna factis perceperit. Potest hic uersus et de electis accipi, qui habent aliquando latentia in mente mala, que ab aliis uideri non possunt hominibus, que tamen ipse Dominus cernit, quando ea occulto respectu gratie destruit, testante illo qui ait: Conuersus Dominus respexit Petrum, et recordatus est  Petrus uerbi Domini, etc. .---Quis potest dicere, Mundum est cor meum, purus sum a peccato? Notandum quod non ait, Quis potest mundum habere cor, et purus esse a peccato? Sed, Quis potest dicere, inquit, Mundum est cor meum, purus sum a peccato? Quia sunt qui, largiente diuina gratia, possunt iuxta humanum modum, et cordis et operis munditiam habere. Unde est illud Dominicum, Beati mundo corde, quoniam ipsi Deum uidebunt ; et in psalmo: Quis ascendet in montem Domini, aut quis stabit in loco sancto eius? innocens manibus et mundo corde . Si enim nemo mundum habet cor, neque ullus est purus a peccato, consequens est profecto ut nullus ascendat in montem Domini, nullus hominum stet in loco sancto eius. Quia uero  constat multos ascensuros in montem Domini, staturosque in loco sancto eius, restat itaque ut sint multi mundo corde, et iuxta humane possibilitatis modum, puri a peccato. Nec tamen se ipse quisquam mundicordem et immunem esse a peccato absque temeritate pronuntiauerit. Stulta est namque proprie laudis iactantia; temerarium, de sua quemque innocentia, uel iustitia gloriari. Et quia sunt qui sua laudare quasi fortia, proximorum uero facta uelut uilia solent improbare, recte subiungitur:---Pondus et pondus, mensura et mensura, etc. Diuersum namque pondus in domo sua diuersam habet mensuram, ut aliter uidelicet sibimetipsi, aliter metiatur proximo, qui in suis semper actibus, que laudari, in aliorum uero, que uituperari possint, rimatur.  Et ideo talem iuste abominatur Dominus, quia nimirum quantum sibimetipsi absque meritis placet, tantum superno inspectori merito displicet. uerum quia periculosum est cuiquam de aliena conscientia iudicare, cuius intentionem scire nequit, dat consilium, quibus indiciis iudicium nostri cordis erga proximum dirigere debeamus. Nam sequitur:---Et studiis suis intelligitur puer, etc. Quemcunque enim uirtutibus studere, modestie, continentie, auditioni sapientium, et obseruantie mandatorum Dei, maximeque humilitati ac simplicitati, huius munda esse et recta opera intellige. Quem uero his contrarium iter tenere deprehendis, hunc uelut immundi ac distorti cordis hominem, aut corrigere et  castigare, aut si hoc non uales, uitare ac declinare, ne ab eo ipse corrumparis, curato. Nec uideri contrarium debet quod hic studiosi pueri munda esse ac recta opera testatur; supra uero ait: Quis potest dicere, Mundum est cor meum, purus sum a peccato? In hoc enim uersu, studium recte uiuendi suadet; in illo, presumptionem proprie puritatis dissuadet; in isto munditiam et rectitudinem, qualis in hac uita iustorum esse potest, docet habendam; in illo, subtilitatem diuini examinis, qua hominum facta et intentiones diiudicat, monet semper ante oculos habendam. Unde et illum locum antiqui interpretes ita transtulerunt: Cum sederit rex iustus in solio iudicii, quis gloriabitur castum se habere cor? aut quis gloriabitur mundum se esse a peccato? Qui et hunc quem  exponimus, uersiculum manifestius posuere, dicentes: Iuuenis qui cum iusto est, directa erit uia illius. Qui cum sapientibus graditur, sapiens erit. Sicut e contrario, amicus stultorum efficietur similis.---Aurem audientem dicit, auditorem uerbi obedientem: oculum uidentem, doctorem eruditum. Nemo cum Scripturarum se scientia institutum, et ad dicendum uerbum Dei uiderit idoneum, despiciat simplicitatem fratris, qui etsi minus doctus ad predicandum, non tamen minus promptus est ad discendum uel ad implendum bona que didicit. Sed recolat quia qui sibi maiorem scientie gratiam dedit, ipse fratri, que habet spiritualia dona, tribuit. Nec sibi propter se solummodo, sed etiam propter fratris commoda, tribuit dona que uoluit; dans unicuique gratiam  secundum mensuram donationis sue.---Noli diligere somnum, etc. Noli diligere somnum peccati et inertie, de quo Apostolus ait, Hora est iam nos de somno surgere ; ne te si nunc bene uigilare non uis, egestas in futuro illa grauissima, ubi nec stillam aque unam sitiens inuenire queas, occupet. Aperi oculos tui cordis ad uigilias sanctas, et saturitatem tibi gaudiorum celestium bene uiuendo conquire.---Malum est, malum est, dicit omnis emptor, etc. Ergo et is qui eterna premia in celis comparare desiderat malum est quod in presenti debet sustinere, ut cum recesserit de mundo, tunc glorietur; aperte perspiciens quia non sunt condigne passiones huius temporis ad futuram gloriam, que reuelabitur in nobis .---Aurum  et multitudo gemmarum, etc. Hec est gloriatio sapientis emptoris, qui quandiu emerit, malum esse dicit quod secum agitur: cum autem quis sanctos Dei offenderit siue leserit, et quasi uile mancipium pro libito sue uoluptatis eos tractare non recesserit, letabitur se sapienter emisse. Sic etiam celestis regni emptor, ubi hinc recesserit exsultabit, comperiens labia scientie, id est, doctrine spiritualis, qua usus est in comparatione celestium, auro, gemmis, et uasis esse assimilanda pretiosis.---Suauis est homini panis mendacii, etc. In quocunque membro quis amplius peccauerit, in eo ampliora in ultione patietur tormenta. Unde recte, qui in lingua magis deliquit, in ea plus arsurus esse perhibetur, dum os eius calculo, qui est lapis ignitus, implendum  esse refertur. Quod accidisse constat diuiti illi qui epulabatur quotidie splendide, cum in inferno ardens refrigerari sibi a Lazaro linguam petebat. Nam qui in uerbis superuacuis, in epulando defluxerat, in lingua amplius ardebat.---Et qui reuelat mysteria, etc. Si quis uoluerit tuis misceri amicitiis, et uideris hunc prioris amici pandentem secreta, hunc uelut perfidum caue.---Hereditas, ad quam festinatur in principio, etc. Qui per auaritie nequitiam in hac uita multiplicari appetunt, in futuro ab eterno patrimonio exheredes fiunt. Aliter: Hereditas ad quam festinatur in principio, in nouissimo benedictione carebit. Qui gradum regiminis, priusquam subesse didicerit, preposterus accipit; in nouissimo, mercede benedictionis, que bonis rectoribus debetur, carebit. Qui ad  ministerium altaris indoctus et temerarius accesserit, et ipse in die nouissima gratiam remunerationis, que bene ministrantibus repromittitur, perdet. Potest et ita accipi, quia qui in presenti suas uult uindicare iniurias, hic corona patientie in futuro carebia. Cui sensui potissimum uidetur conuenire quod sequitur: Ne dicas, Reddam malum, etc. Quod etiam uersiculo sequenti astruit, cum dicit:---Abominatio est apud Deum pondus et pondus, etc. Duplex namque est pondus, et stateram habet in corde suo dolosam, qui dum peccauerit, ipse ueniam petit a Domino, et nichilominus peccanti in se homini ac penitenti quod peccauit, dimittere non uult. Eum, qui Deus est, flectere ad miserandum precibus satagit; cum ipse homo existens, nullis hominum precibus flecti ad  misericordiam possit, qui iure quasi iniquus ponderator abominabitur a Domino, quia suas iniurias grauiores quam Domini mensuratur: uerbi gratia, nolens indulgere ei qui suam uxorem polluit, et postulans sibi indulgere, cum forte desponsatam Christo uirginem maculauerit; uel certe, animam suam Deo in baptismate consecratam aliquam uitiorum sorde fedauerit.---A Domino diriguntur gressus uiri. Quicunque hominum gressus rectum iter incedunt, non fit hoc libertate humani arbitrii, sed gubernatione illius, cui dicit Isaias, Omnia enim opera nostra operatus est in nobis .---Quis autem hominum intelligere potest uiam suam? In hoc, inquit, manifestum claret, quia quidquid boni habet quisque, a seipso non habet; sed gratia Dei, quod  nec per sui libertatem arbitrii, qualis futurus sit, qualiter uel quandiu uicturus intelligere poterit.---Ruina est hominis deuorare sanctos, etc. Cum peccatum sit ulli hominum nocere, quanto magis est cum timuerit? Quomodo quadraginta uiri in Actibus Apostolorum deuouerint, se non manducaturos, nec bibituros, donec occiderent Paulum; et pagani sepe, ut legimus, diis suis Christianorum sanguinem deuouerunt. Hunc uersiculum antiqua editio iuxta alium sensum posuit, dicens: Muscipula est uiro tacito aliquid de suis consecrare; postea autem quam uotum fecerit, penitentiam agit. Et quia utrosque, et eos qui, ut sua uota compleant, sanctos persequuntur, damnatio restat eterna, recte subditur:---Dissipat  impios rex sapiens, etc. Moris autem fuisse antiquorum, ut, adepta de hoste uictoria, fornices sibi erigerent, in quibus uirtutum suarum laudes describerent, ut in Saulis opere legimus. Dominus ergo rex noster non solum impiorum destruit malitiam, sed et magnam cum electis suis eiusdem triumphi gloriam perpetuo celebrat. Hunc uersum alia translatio sic habet: uentilator impiorum rex sapiens, et immittet illis rotam malorum, id est, penam nullo fine consummandam. Cui uidelicet rote contraria est corona uite eterne, quam repromisit Deus diligentibus se.---Lucerna Domini spiraculum hominis, etc. Diuini afflatus illuminatio, cum in mentem hominis uenerit, eam sibimetipsi illuminans ostendit quia, ante Spiritus sancti aduentum cogitationes prauas portare  poterat, et pensare nesciebat.---Exsultatio iuuenum, fortitudo eorum, etc. Canitiem sapientiam dicit. Tunc etenim ciuitates cuiusque bene ordinate, tunc res sancte Ecclesie recte aguntur, cum et fortiores quique uiribus, necessariis insistunt operibus: et seniores maiore prudentia prediti, de his que agenda sunt, salubriter consulunt.---Liuor uulneris absterget mala, etc. Cum enim exterius percutimur, ad peccatorum nostrorum memoriam taciti afflictique reuocamur. Et per hoc quod foris patimur: magis intus quod fecimus, dolemus; sicque fit ut inter uulnera aperta corporis, magis nos abluat plaga secreta uentris, quia sanat nequitias praui operis, occultum uulnus doloris. Solet quippe uentris appellatione mens accipi, quia sicut uenter consumit escas  ita mens pertractando excoquit curas



CAPUT XXI.

Sicut diuisiones aquarum, etc. Quare cor regis, et non potius omnium hominum in manu Dei esse perhibet, cum scriptum sit, Quia in manu eius sunt omnes fines terre , nisi forte regem sanctum quemque appellat, qui uitiorum bella in seipso uincere, uirgulta malitie nouit exstirpare? Sicut enim Dominus multifariis aquarum diuisionibus terrarum fines late simul et eris implet, tegit quoque aquis superiora celorum; ita cor regis quocunque uoluerit inclinat, quia sicut diuisiones gratiarum iuxta suam uoluntatem, et angelis et hominibus tribuit, ita etiam corda sanctorum quibuscunque uoluerit, digna donationibus reddit. Neque ullum habet  Pelagianista locum, quo absque Dei gratia quis saluus fieri possit.---Peruersa uia uiri aliena est, etc. Iuste coram Domino uiuere proprium est humane conditionis. Unde alibi dicit, Deum time, et mandata eius obserua, hoc est enim omnis homo . At qui peruerse uiuit, alienam profecto a natura humana uiam incedit. Peruersa ergo actio aliena est, et contra naturam. Qui autem mundus est in opere, hic recte, quod per naturam originaliter sumpsit, exsequitur.---Melius est sedere in angulo domatis, etc. Adeo uerum est, melius esse ut sedeas in angulo domatis, id est, in secreta altitudine uite continentioris, quam cum muliere mala in domo, que sit tibi communis cum illa, ut etiamsi optima tibi mulier ducenda offeratur, melius sit contempto connubio  propter comitatum Agni celibem ducere uitam.---Qui obturat aurem suam ad clamorem pauperis, etc. Generaliter hec accipienda sententia, et non egeno tantum, uel corporaliter infirmo: nam et qui in criminibus alienis non affectu misericordie condolere, sed iudicantis mauult tenere censuram, ostendit se necdum uitiorum fetibus eliquatum, nec auditu diuine miserationis existere dignum. Munus absconditum exstinguit iras, etc. Qui iram districti iudicis, quam peccando meruit, placare desiderat, eleemosynas det pauperibus, et hoc nulla delectatione humani fauoris, sed tantum amore Conditoris, qui cordium occulta respicit. Sic enim fit munus absconditum, sic ad mitigandam Conditoris iram proficit,  si nullo externe retributionis intuitu porrigatur. Sic impletur quod ipse precepit: Te autem faciente eleemosynam, nesciat sinistra tua, quid faciat dextera tua .---Gaudium iusto est facere iudicium, etc. Gaudet iustus, cum bonis desudat operibus, quia sperat se propter hec bonis remunerandum esse perennibus. At uero reprobi, dum mala que Deum prohibuisse norunt, faciunt, quamuis sue luxurie perpetratione carnaliter delectentur, mentis tamen pauore interno carere non possunt, quia se mala perpetuo passuros pro his que temporaliter male fecerint, non ambigunt.---uir qui errauerit a uia doctrine, etc. Gigantes dicit immundos spiritus, de quibus beatus Iob, Ecce gigantes, inquit, gemunt sub aquis, et qui habitant cum eis , id  est, superbi et male fortes spiritus demoniorum, cum his, quos deceperint, hominibus, penis subacti torquentur. Horum enim cetui sociabuntur, qui a uia ueritatis errauerint, ipso iudice attestante, qui se illis dicturum esse predixit: Discedite a me, maledicti, in ignem eternum, qui paratus est diabolo et angelis eius .---Pro iusto datur impius, etc. Iusti et recti idem esse uidentur; sed distat inter impios et iniquos, quod iniqui sunt omnes reprobi; impii uero, qui maioribus implicati sceleribus, uel nunquam sancte mysteria fidei perceperunt, uel post accepta ad apostasiam redierunt. Unde potest hoc loco impios, omnes fidelium persecutores dictos accipi; porro iniquorum uocabulo generaliter omnes mali designari. Et pro iusto datur  impius, cum pro martyre persecutor, qui eum morti dedit, punitur. Pro rectis iniqui, qui eorum iustam uitam uidentes, imitari nolebant. Damnatur Herodes non tantum pro innocentibus, quos impie neci tradidit; sed et argumentum damnationis accepit, quia fidem magorum sequi ad querendum Dominum noluit, cum esset inter Iudeos, et prophetarum dicta cognosceret. Hinc etenim Dominus ait: Regina austri surget in iudicio cum generatione ista, et condemnabit eam, etc . Non quia ipsa sua uirtute ac potentia condemnabit, sed quia in eius comparatione condemnabuntur, qui deuotionem eius scientes, cum facilius multo possent, sapientie curam dissimulabant habere.---Thesaurus desiderabilis, et oleum in habitaculo iusti, etc. Alacritas bonorum  operum, Deo semper amabilis; et pinguedo dilectionis in sanctorum ecclesia refulget. Quem uersiculum beatus papa Gregorius in Homiliis Euangelii, iuxta antiquam translationem posuit: Thesaurus desiderabilis requiescet in ore sapientis. uerum reprobi non tantum uirtutes non assequi, sed et persequi, et quantum ualent, in bonis obruere festinant. Potest sane hic uersus de quolibet martyrum accipi, in cuius habitatione, id est, corpore, anima sancta, Dei uidelicet thesaurus seruetur, abundet et unctio gratie spiritualis. At persecutor imprudens huiusmodi habitaculum disrumpere potest; thesaurum uero, qui habitaculo tenebatur, et oleum nequaquam tangere potest. Unde Dominus docet non  timere eos qui occidunt corpus, et post hec non habent amplius quid faciant .---Ciuitatem fortium ascendit sapiens, etc. Ciuitatem fortium, mundum dicit, qui quondam malignorum spirituum tyrannidi stulte subactus seruiebat, habens fiduciam uite in cultu eorum qui non sunt dii, sed opera manuum hominum . Hanc ciuitatem intrauit natus ille in carne, qui est Dei uirtus, et Dei sapientia . Destruxit per suos predicatores cultum deorum, in quibus fuere confisi, ueritatis ignari, atque in fide celestium docuit habendam esse fiduciam, que nunquam posset destrui. Sed et quotidie ciuitatem fortium ascendit sapiens, et destruit robur fiducia eius, cum aliquis fidelis doctor argumenta philosophorum uel hereticorum, uel  etiam contumaces carnalium fratrum contradictiones, quibus scelera sua defendere et alleuiare nituntur, assertione fidei, et ecclesiatica castigationis disciplina redarguit, atque euiscerans annulat.---Testis mendax peribit, etc. Qui se Deo seruire testatur, nec factis dicta exsequitur, peribit. Qui autem fideliter, ut promittit, iussis subditur diuinis, huius loquela ad uictoriam peruenit, quia dum per obedientiam sua desideria uincere satagit, per iustitiam iudicis postmodum uictorie palmam percipit.---uir impius procaciter obfirmat uultum suum, etc. Iudas, quia impius corde erat, quamuis ipso Domino se redarguente, noluit mala cepta restringere; porro Petrus, quia rectus erat corde, id est, rectitudinis amator, respiciente se Domino, mox penitendo correxit,  quod negando deliquit.---Non est sapientia, non est prudentia, etc. Quecunque consiliantur et sapiunt heretici, nichil est, et uanum et inutile.---Equus paratur ad diem belli, etc. Hominis quidem est Deo deuotum tempore persecutionis animum preparare, corpus offerre discrimini; sed diuini est adiutorii, ut cepto laboris, agonis uictoria, salusque succedat.



CAPUT XXII.

Melius est nomen bonum, etc. Nomen bonum dicit, non quod a turbis uulgi imperiti, sed quod fidelium, quamuis paucorum, testimonio laudetur. Neque enim bonum habere nomen refugit, sed a bonis solum querebat laudari, qui ait: Si adhuc hominibus placerem, Christi seruus non essem . Nomen ergo bonum est, nomen religionis, quod diuitiis mundialibus iure prefertur; nam etsi mundum quis lucraretur uniuersum, merito hunc contemneret, tantum ut nomen eius scriberetur in celo, eiusque memoria, et inter angelos, et inter homines sanctos figeretur eterna.---Super argentum et aurum, gratia bona. Illam significat gratiam, cum quis pro bono opere laudatur a bonis, imo pro collatis ei donis meritorum, glorificatur Pater qui in celis est.---Diues et pauper obuiauerunt sibi, etc. Neque diuitem propter diuitias et honores, neque pro inopia pauperem despicias, sed hoc in utroque merito uenerare, quia opus sunt diuinum, quia ad imaginem Dei et similitudinem facti.---Callidus uidit malum, et abscondit se, etc. Multi ex principibus  crediderunt in Domino, sed propter Phariseos non confitebantur, ut de synagoga non eiicerentur: quia enim erant callidi, uidebant malum persecutionis quod imminebat, et absconderunt fidem pietatis quam parumper conceperant. Innocentes uero apostoli pertransierunt itinere recto professionis, quo ceperunt, et afflicti sunt uerbere, uinculis, carcere et ipsa etiam morte multati. Utrorumque autem exemplum multi usque nunc, et in certamine fidei, et in communibus sequuntur actibus. Hunc uersum antiqui interpretes manifestius, sed in alium sensum transtulerunt: Astutus uidens nequam puniri, ualde ipse disciplinam accipit; insipientes autem pretereuntes damno afflicti sunt.---Finis modestie, timor Domini, etc. Modestiam dicit constantiam operum  bonorum; timorem uero Domini, illum qui permanet in seculum seculi. Quia nimirum perfectio uirtutum est ad hunc animi statum conscendere, quo gratiam Conditoris uel in modico timeamus offendere: nichil prorsus eius memorie preponentes, que alibi caritas uocatur, perfecta foras mittens timorem , seruilem uidelicet et incipientem, quo metuit quisque ne forte peccando penis mereatur subigi. Quod autem subiungit, Diuitie, et gloria, et uita, in futuro significat. Finis ergo modestie timor Domini, diuitie, et gloria, et uita: quia nimirum perfectio uirtutum est in hac uita, ut timeamus Dominum timore sancto, hoc est, sincera illum dilectione colamus. Finis uirtutum in futuro, ut diuitias hereditatis promisse regni celestis, gloriam et uitam sine fine  percipiamus a Domino. Unde Petrus ait: Quem cum uideritis, exsultabitis letitia inenarrabili et glorificata, reportantes finem fidei uestre, salutem animarum uestrarum .---Arma et gladii in uia peruersi, etc. Dupliciter intelligendum, quia peruersi et armati sunt semper ad nocendum proximis, uerbo uel opere scelesto, et ipsos parata semper exspectat ultio diuini examinis. Qui uero animam suam in eternum saluari procurat, longe refugit ab huiusmodi armis et gladiis, quia et mentem manumque suam a proximorum lesione refrenat, et ne animaduersione districti iudicis ipse feriatur, intenta mente precauet.---Prouerbium est, Adolescens iuxta uiam suam, etc. Constat plerosque in senectute, Domino  donante, mutari a uitiis que adolescentes habuerant; et contra, nonnullos, illo deserente se, deserere circa senium uirtutes quibus in adolescentia uidebantur illustrati. Sed quia multo sepius quisque mores quibus ab adolescentia imbutus est in reliquum uite tempus exsequi consueuit, prouerbium esse dicit, quia quod adolescens quisque ceperit, in senecta non mutauerit. Non tamen ipse semper ita euenire confirmat. Idcirco autem huiusmodi prouerbium ponit, ut auditores suos a prima etate uirtutibus studere persuadeat, ne forte in senectute non possint discere studia quibus in tenera etate mancipari despexerant. Nam et

Quo semel est imbuta recens seruabit odorem
Testa diu
 Et Greca narrat historia Alexandrum potentissimum regem, orbis dominatorem, et in moribus et in incessu Leonidis pedagogi sui non potuisse carere uitiis, quibus paruulus adhuc fuerat infectus.---Diues pauperibus imperat, etc. Patet iuxta litteram; sed et diuites uirtutibus in iudicio occulti inspectoris principantur eis, imo eorum futuri iudices existunt, qui uirtutum diuitiis carent. Et qui uerbum salutaris doctrine accipit a doctore, seruus est eiusdem doctoris, id est, debitor implendi omnia que illi [ille] magisterii celestis iure precipit.---Qui seminat iniquitatem, etc. Certum est quia is qui uel uerbo uel exemplo docet iniquitatem, recipiet uindictam; sed quia sequitur, Et uirga ire sue consummabitur, illam maxime iniquitatem uidetur dicere, que  immiti et impia mente peragitur, ut est latrocinia exercere, homines seruitio premere, tormentis laniare, morte perimere, bouem uidue pro pignore auferre, ipsam de aduersario, cum possit, uindicare non uelle. Talis etenim merito uirga ire sue consummabitur; quia, sicut Dominus ait, Omnis qui acceperit gladium, gladio peribit , id est, qui iniuste in alios seuiunt, ipsa seuitia sibimet interitum consciscunt. uerum quia dixerat de impio, sequitur e contrario de pio:---Qui pronus est ad misericordiam, benedicetur, etc. Huic simile est illud iudicis eiusdem, qui misericordes ab impiis discernens, ait: uenite, benedicti Patris mei, possidete regnum paratum uobis a constitutione mundi; quia esuriui, et dedistis mihi manducare, et cetera . Possunt autem panes qui pauperi dantur, non solum alimenta carnalia, sed etiam doctrina spiritualis, qua anima reficitur, intelligi.---Eiice derisorem, et exibit cum eo iurgium, etc. Eiice hereticum, quem corrigere non potes, ab Ecclesia; et cum illi libertatem abstuleris predicandi, catholice paci auxilium prestas.---Qui diligit cordis munditiam, etc. Qui mundo corde recte predicat, inter illos connumerabitur, de quibus eidem Regi et Conditori seculorum propheta dicebat: Mihi autem nimis honorificati sunt amici tui, Deus . Nam si quis gratiam labiorum recta predicando premonstrat, cordis autem munditiam custodire dissimulat, nequaquam talis eterni regis amicitia frui  posse putandus est.---Oculi Domini custodiunt scientiam, etc. Superna inspectio custodit semper in Ecclesia scientiam ueritatis, quam docuit; uerba hereticorum, imo omnis sermo pietati et iustitie contrarius, quia Domino regente non seruatur, cum suo auctore subuertitur.---Dicit piger: Leo foris, etc. Dicit sepe in animo suo is qui ad agenda opera bona piger est, ad confitendam fidem quam corde tenet timidus, Non audeo fidem quam teneo foris profiteri, ne me persecutor impius, quia fidelem audit, perimat. Timeo ad exercendas uirtutum actiones in publicum progredi, ne forte me uel antiqui hostis aduersitas grauior tentet; uel etiam homo quilibet peruersus cum suorum turba derideat, conuiciis confundat, iniuriis afficiat; aut sicut  multos iustorum, qui ab eius uita discordant, tormentis et morte consumat. Leo est, inquit, foris; in medio platearum occidendus sum. Quod est aperte dicere. Et uerba et opera uirtutum ubi ostendi foris ceperint, statim persecutio uel hominum uel spirituum comitatur immundorum. Nec ualeo tentationibus resistere, sed in ipsis boni propositi uincar inceptis.---Fouea profunda, os aliene, etc. Qui uerba uel oscula meretricis libenter amplectitur, quasi ianuam iam gehennalis pulsat abyssi, citoque mergetur, si pedem cautus non retrahit, si non membra cetera a uitiis cohibet fouee penalis, quam nullus omnino nisi filius ire illabitur.---Stultitia colligata est in corde pueri, etc. Multos nouimus pueros sapientia preditos; nam Ieremias puer prophetie  ministerium suscepit. Et Daniel scribit, Quia Deus dedit pueris abstinentibus scientiam et disciplinam in omni uerbo et sapientia . Unde restat intelligere, quia pueros hoc loco, non etate, sed sensu paruulos significet; quales esse uetabat Apostolus eos, quibus ait. Nolite pueri effici sensibus, sed malitia paruuli estote . Huiusmodi enim pueros, id est, animos stultitie, uel lasciuie, uel inertie deditos, necesse esse iuuenili disciplina castigari, et ad iustum uite tramitem, prudentium uigore perduci.---Qui calumniatur pauperem, etc. Constat quia rapaces, et que pauperibus auferunt, et que iuste uidentur possidere, pariter omnia perdunt, cum in examine districti iudicis penas pro his que gessere recipiunt, sed et his qui pauperem spiritu  fratrem calumniatur, uirtutibus eius detrahendo, ut per huius uituperationem ipse diuitias quas desiderat augeat, id est, gloriam laudis humane maiorem, quasi sanctior accipiat; merito talis calumniator, quidquid bone actionis habere uidebatur, amittit, et a fructu uirtutum uacuus in fine manebit.---Hucusque pertingit titulus Parabolarum Salomonis, qui supra positus est; ex quo nouum locutionis genus probatur assumpsisse, ut ea que diceret, non quasi ad alium quem doceret loquendo, sed uelut solus secum ratiocinando uideatur affari. Quorum uidelicet Parabolarum primus est uersiculus, Filius sapiens letificat patrem; filius uero stultus, mestitia est matri sue. Ultimus iste, ad quem usque explanando peruenimus. Hinc, ad priorem loquendi modum  reuertitur, ut specialiter ad eum quem instruit, uerbum faciat; quod ita incipit,---Inclina aurem tuam, etc. Pulcherrimum initium ponit noue locutionis, ut aurem pariter ad audiendum, et cor apponere ad intelligendum, que sapientes loquantur, eum quem erudit iubeat.---Que pulchra erit tibi, cum seruaueris eam in uentre tuo, etc. Aspera sepe uidetur insipientibus, et insuauis doctrina sapientie; sed cum eius uirtutem intimo corde perceperint, cum operibus seruare, cum hanc quoque labiis propinare fratribus didicerint, pulchriorem hanc ceteris dogmatibus esse deprehendent.---Ecce descripsi eam tripliciter tibi, etc. Tripliciter auditori doctrinam descripsit suam, quia cogitare, loqui et operibus hanc  exercere precepit. Qua descriptione triplici totus iste libellus, si quis bene considerat, plenus refulget,---Non facias uiolentiam pauperi, etc. Potest de quolibet paupere uel egeno accipi, de quo dictum est: Tibi enim derelictus est pauper, pupillo tu eris adiutor . uerum quia sequitur, Et configet eos qui confixerunt animam eius, melius de illo intelligitur, qui cum diues esset, pauper factus est pro nobis ; nec solum pauperari, ut nos ditaret, sed etiam ut nos redimeret, crucifigi dignatus est. Prohibet ergo sapientia suos auditores Domino, in carne predicanti uiolentiam mortemque inferre, quia nimirum certus restat interitus eis, qui in auctorem uite manus mittere non timuerunt.---Noli esse amicus homini iracundo, etc. Et hec cum de omni iracundo  uel furioso possint generaliter accipi, tamen nichil prohibet de illis qui contra Saluatorem et discipulos eius uesana mente furebant; a quorum amicitia et comitatu prohibentur quicunque in eum credentes curam sue salutis agebant, ne ex uicinia prauorum etiam ipsi perirent; quod Iude Iscariotis casu fieri posse probatum est. Generaliter antem dicendum quod, sicut perfecti uiri peruersos proximos non debent fugere, quia illos sepe ad rectitudinem pertrahunt, et ipsi ad peruersitatem nunquam trahuntur; ita infirmi quique societatem debent declinare prauorum, ne mala, que frequenter aspiciunt et corrigere non ualent, delectentur imitari.---Noli esse cum his qui defigunt manus suas, etc. Noli esse cum his qui se, cum essent liberi ac sibimet uacantes,  defigunt in cura salutis malorum, spondentes se rationem pro eorum animabus Domino reddituros. Si enim ille pro quo spopondisti non habet bona opera quibus te liberum ac securum reddat tue sponsionis, quid tibi utile est ut ipse in die iudicii pro eius anima iudiceris, amittasque habitum iustitie quo indutus esse uidebaris? Unde et Dominus, Messis quidem multa, operarii autem pauci . Ne transgrediaris terminos antiquos, etc. Ne transgrediaris terminos fidei, quos catholici ab initio statuere doctores.---uidisti uirum uelocem in opere suo, etc. Quemcunque uelocem uideris in opere suo, id est, in opere bono, quod eius erat facere, strenuum atque sollicitum, scito hunc in die nouissimi examinis coram apostolis, qui cum Christo mundum iudicaturi  sedebunt, esse staturum, quia uidelicet eorum iussa seruauerit, neque in parte ignobilium doctorum, quorum cauerit errorem, hoc est, ad sinistram iudicis esse ponendum.



CAPUT XXIII.

Quando sederis, ut comedas cum principe, etc. Per allegoriam cuncta dicuntur: Quando sederis ad legendum cum magistro, ut pane uerbi reficiaris, diligenter intellige que scripta sunt, et discretionem sacre lectionis in tua locutione conserua, si tamen talis es tantumque eruditus qui in potestate habeas animam tuam, neque quasi indoctus mente tue doctrine. Guttur namque pro loquela posuit, quia uox in gutture est; cultrum, pro discretione, quia  cibos cum reficimur, cultro secante, preparamus. Et sedens ut comedat, cultrum in gutture suo statuit, quando is qui diuina sedulus meditatur eloquia, discreta ex ore uerba depromit, nec alia sepius in lingua quam celestis oraculi dicta reuoluit. Hoc autem eius est facere qui in potestate habet animam suam, id est, immobilem inter errores fallentium, sapientis animi statum seruare didicit. Unde et recte subiungit:---Ne desideres de cibis eius, etc. Quod est aperte dicere, Ne desideres eius auscultare sermonibus, qui dulcedine mendacium dogmatum, auditores suos fallere consueuit.---Noli laborare, ut diteris. Diuitias scientie significat, quas ultra mensuram capacitatis nostre querere prohibemur.---Sed prudentie tue pone modum. Illum uidelicet de quo supra dictum  est: Ne transgrediaris terminos antiquos, quos posuerunt patres tui; hoc est, terminos date a patribus fidei.---Ne erigas oculos tuos ad opes, etc. Ne erigas mentem tuam ad perscrutanda diuinitatis arcana, que penetrare non uales. Hec enim celestibus solum ciuibus patent.---Ne comedas cum homine inuido, etc. Ne de Scripturis cum heretico loquaris, quia inuidet humane saluti, malens decipere quam corrigere; quoniam sicut ariolus et coniector somniorum existimat quod ignorat, ita hereticus, que non intelligit in Scripturis, prout libet interpretari presumit.---Comede et bibe, dicet tibi, etc. Securus, inquit, disce et age que doceo, cum ipse his que docet, fidem certam non habeat, sciens de corde suo finxisse que doceret.---Cibos quos comederas euomes, etc. Sensus  peruersos quos ab hereticis didiceras, necesse est ut uel per penitentiam corrigendus deseras, uel post mortem pro his penas luere cogaris, perdasque sermones confessionis, quibus eis predicantibus, humiliter fauendum esse putaueras.---In auribus insipientium ne loquaris, etc. Huic simile est illud Euangelii, Nolite sanctum dare canibus, neque mittatis margaritas ante porcos, et cetera . Sicut ergo supra admonuit, ne hereticorum doctrinis auscultares, ita nunc hortatur, ne amore uane glorie seductus, immundis hominibus passim arcana ueritatis ingeras.---Ne attingas terminos paruulorum, etc. Propinquum paruulorum et pupillorum Dominum appellat, quia cum esset in carne, pauperum magis quam diuitum consors fidei dignatus est. Alioquin  idem Dominus est omnium, diues in omnes qui inuocant eum. Possunt autem congruenter pupillorum ac paruulorum nomine illi designari, de quibus Dominus ait: uidete ne contemnatis unum de pusillis istis, qui in me credunt. Dico enim uobis quia angeli eorum semper uident faciem Patris mei, qui in celis est . Quorum agros et terminos qui attigerit, hoc est, qui conuersationem eorum bonam inquietando leserit, iudicium Domini non euadet.---Non emuletur cor tuum peccatores, etc. Si tota die, id est, toto tempore quo in seculi huius luce consistis, et peccatorum exempla uitare, et Dominum timere sategeris, habebis spem beate retributionis in nouissimo, hoc est, cum ad finem huius uite  perueneris, ipso etiam attestante, qui ait: Esto fidelis usque ad mortem, et dabo tibi coronam uite .---Noli esse in conuiuiis potatorum, etc. Carnes quippe ad uescendum conferre, est in collocutione derogationis, uicissim proximorum uitia dicere, de quorum pena mox subditur:---Quia uacantes potibus et dantes symbola, etc. Symbolum grecum nomen est, et interpretatur collatio. Est autem collatio sermonum, sicut in consiliis solet; est et pecuniarum siue aliarum rerum, ut et presens locus docet. Potibus ergo uacant qui de opprobrio aliene uite se inebriant. Symbolum uero dare, est sicut unusquisque solet pro parte sua cibos ad uescendum, ita in confabulatione detractionis uerba conferre. Sed uacantes potibus, et dantes symbola, consumentur,  quia, sicut scriptum est: Omnis detractor eradicabitur.---uestietur autem pannis dormitatio. Quia despectum et inopem a cunctis bonis operibus mors sua inueniet, quem hic ad aliene uite exquirenda crimina detractionis sue languor occupauit.---Gaudeat pater tuus, et mater tua, etc. Gaudeat Deus Pater de tua iustitia; gaudeat et Ecclesia mater; sed et sacerdos, qui te per gratiam baptismi regenerauit, quique te erudiuit a paruulo, de tuis bonis gratuletur operibus.---Cui ue? cuius patri ue? Querit disputando quibus hominum sceleribus maxima a Domino pena seruetur. Et respondet ipse ratiocinando, quia his, absque omni dubietate, qui per ebrietatem deuoluuntur ad luxuriam. Cui, inquit, ue? cuius patri ue? ue, eternum interitum nominat. De quo Dominus: ue,  inquit, homini illi per quem scandalum uenit , Patrem autem eius cui ue immineat, uel hominem dicit, a quo exempla praui operis foris quisque, ut peccaret, accepit; uel certe diabolum, qui intus in corde uirus pestifere suggestionis infundit. De quo Iudeis dictum est: uos ex patre diabolo estis, et desideria patris uestri facere uultis .---Cui rixe? cui fouee? Rixe, quia concordiam pacis seruare nescit, quem ebrietas sensus impotem reddidit; fouee, quia passim in uolutabra uitiorum omnium cadere non trepidat, qui inter bona malaque discernere, quasi mente captus, ignorat. Illamque sepissime foueam ebriosus incidit; de qua prefatum est: Fouea enim profunda, est meretrix; et puteus angustus, aliena.---Cui sine causa uulnera? etc. uulnera  sine causa, quia multi uino ultra modum impleti, uulnera per timorem in membris acceperunt, que nulla ferri causa pertulerunt; suffusio oculorum, quia immoderatus uini haustus, et caliginem plurimis uisus corporalis, et cecitatem genuit sensus interioris.---Nonne his qui morantur in uino? etc. Non uetat bibere uinum ad necessitatem, sed morari ultra tempus et utilitatem in uino, et euacuandis alterutrum certare calicibus; iuxta illud Isaie, ue qui potentes estis ad bibendum uinum, et uiri fortes ad miscendum ebrietatem .---Oculi tui uidebunt extraneas, etc. Consuetum et pene naturale est uitium, post ebrietatis uenena diffusa in corde, muliebrem sequi concupiscentiam, comitante etiam prauitate  ac turpitudine uerborum.---Et eris sicut dormiens in medio mari, etc. In medio mari dormit, qui in huius mundi tentationibus positus prouidere motus irruentium uitiorum, quasi imminentes undarum cumulos, negligit, et quasi sopitus gubernator clauum amittit, quando mens ad regendam nauem corporis, studium sollicitudinis perdit.---Et dices, uerberauerunt me, sed non dolui, etc. uox percussi et dormientis exprimitur. Mens quippe a cura sollicitudinis dormiens uerberatur, et non dolet, quia sicut imminentia mala non prospicit, sic nec que perpetrauerit agnoscit. Trahitur, et nequaquam sentit, quia per illecebras uitiorum ducitur, nec tamen ad sui custodiam suscitatur. Que quidem euigilare optat, ut uina rursus reperiat, quia quamuis somno stuporis a sui custodia prematur,  uigilare tamen ad curas seculi nititur, ut semper uoluptatibus debrietur. Et cum ad illud dormiat, in quo solerter uigilare debuisset, uigilare appetit, ad quod laudabiliter dormire potuisset.



CAPUT XXIu.

Ne emuleris uiros malos, etc. Ne desideres eos imitari quos uitiis illis de quibus commemoraui uideris implicari, sed potius sapientie operam dare curato.---In doctrina replebuntur cellaria, etc. Cellaria sunt corda iustorum, que non nisi per doctrinam sapientie donariis uirtutum replebuntur.---uir sapiens, fortis est, etc. Non omnis qui fortis et sapiens est, omnis autem sapiens fortis esse dicendus est, quia etsi corpore imbecillis est, si adsit sapientia, omnia fortis aduersarii, id est, diaboli certamina  uincit.---Excelsa stulto sapientia, etc. Non potest stultus ad sapientiam attingere. Alta est enim ab eo qui in infimis iacet uitiorum; qui etsi in presenti se aliquid sapere putat, in porta tamen ciuitatis, id est, in exitu huius uite inueniet nichil fuisse quod sapuit.---Qui cogitat mala facere, stultus uocabitur. Ne putares stultum estimandum fuisse eum quem hebetem tardumque ingenio uideris, palam ostendit, quia ille stultus uocandus sit qui uel in cogitatione peccati suggestionibus consentit, tametsi acer ingenio uidetur existere; non autem ille qui, etsi hebes sensu apparet, Dei tamen imperiis, que discere potuit, obtemperare disposuit.---Si desperaueris lassus in die angustie, etc. Nihil exsecrabilius desperatione, quam qui habuerit, et in generalibus  huius uite laboribus, et, quod maxime nocet, in fidei certamine constantiam fortitudinis perdit.---Erue eos qui dicuntur ad mortem, etc. Potest mystice accipi. Erue eos qui ab hereticis decipiuntur, rectam fidem predicando, libera bonorum operum exempla monstrando eos qui male uiuentibus catholicis trahuntur ad interitum. Sed et si quos in certamine persecutionis lapsos uel lapsuros aspexis, sollicita hos exhortatione ad uitam restaurare satage; si quos fame perituros, si quos algere uideris, illos, dato uictu ac uestitu, recrea.---Comede, fili, mel, quia bonum est, etc. Patet facillime quare doctrinam sapientie melli comparet et fauo, quia nimirum, sicut illa cibis, sic hec doctrinis ceteris  dulcedine prestat. Sed hoc inter utriusque significantiam distat, quia mel, quod in promptu est ad comedendum, moralem littere superficiem insinuat; fauus autem, in quo mel de cera exprimitur, allegoricam locutionem figurate denuntiat, ubi, seducto littere uelamine, suauitatis sensus spiritualis, aliquanto cum labore uel mora percipitur.---Ne insidieris, et queras impietatem in domo iusti, etc. Ne queras aliquam occasionem per quam deroges homini iusto. Ille enim si ceciderit, cito amouet pedem suum, ut careat uitio quod non iteratur in facto. Impii autem sic corruunt, ut ulterius non redeant, sicut subsequenter addit, dicens:---Septies enim cadit iustus, etc. Quomodo autem iustus appellatur, qui cadere, id est, peccare memoratur? nisi  quia de leuibus quotidianisque loquitur peccatis, sine quibus nec iustorum quispiam esse in hac uita potuit? Quia nimirum per ignorantiam, per obliuionem, per cogitationem, per sermonem, per surreptionem, per necessitatem, per fragilitatem carnis, singulis diebus, uel inuiti uel uolentes frequenter reatum incurrimus. Et tamen resurgit iustus, uidelicet quia iustus est, nec iustitie eius preiudicat lapsus fragilitatis humane. Unde bene, cum de iusti casu loqueretur, non addidit in malum, quia etsi malum est quod cadunt, nec tamen in malum, quod inciderant, herere possunt, citius resurgendo procurant. At contra de reprobis dicitur: Impii autem corruent in malum, quia uidelicet impii, cum ceciderint, uel, quod est grauius, corruerint,  ut Scriptura dicit, id est, cum capitalia crimina perpetrarint, ita suo casui delectando assentiunt, ut ab hoc penitendo releuari despiciant.---Cum ceciderit inimicus tuus, ne gaudeas, etc. Supra iusto insidias tendere uetuit; nunc autem, ut se perfectum reddat in omnibus, etiam inimicis, cum peccauerint, aut aliquid aduersitatis incurrerint, insultare prohibet, ne forte, si miserante Domino ad penitentiam salutemque anime redierint, ac tecum fidelem amicitiam habere ceperint, tunc erubescas, quia illos aliquando despexeris, quos diuina gratia ad uitam reseruauerat. Sed, quantum potes, iacentibus condole, eosque ut resurgere debeant adiuua; et si uotum conatumque tuum sequitur effectus, gaudebis de sanato quem male habentem dolueras;  sin alias, tue tamen beneuolentie apud Deum fructu non carebis. uel certe ita dicendum est: Ne gaudeas de casu inimici, ne forte Dominus superbiam tuam, que illi absque dubio displicet, hoc ordine deiiciens humiliet, ut te cadente in peccatum, ille resipiscens sanetur.---Time Dominum, fili mi, et regem. Iusta quod ipse ait, Reddite ergo que sunt Cesaris Cesari, et que sunt Dei Deo . Neque obstat aliquid in Domino et rege, Patrem et Filium intelligere designari, qui uno eodemque sunt diuinitatis honore colendi. Qui enim non honorificat Filium, non honorificat Patrem, qui misit illum . Et cum detractoribus non commiscearis. Illis uidelicet qui dicentes se Deum Patrem  nosse, Filium Dei in carne apparentem noluerunt recipere.---Quoniam repente consurget perditio eorum, etc. Utriusque dicit, et detrahentis, et eius qui illi fauendo commistus est; derogantium Christo principum, et decepti ab eis populi; lacerantium fidem heresiarcharum, et auscultantium illis auditorum.---Hec quoque sapientibus. Subauditur, ignota sunt, quando reproborum quisque quam repentino interitu rapiatur e seculo uel hec quoque sapientibus sunt obseruanda, que docui, ne detractoribus misceantur; quia hoc specialiter uitio totum pene genus periclitatur humanum. Unde eidem uitio mederi uolens beatus pater Augustinus, hos in sua mensa uersiculos fecit describi:

Quisquis amat dictis absentis carpere uitam,
    Hac mensa indignam nouerit esse suam.

Hunc uersiculum antiqua editio manifestius dicit: Hec dico uobis sapientiam agnoscentibus, quod sequentium sententiarum non incongrue potest esse principium.---Cognoscere personam in iudicio non est bonum. Supra regem timere docuit, et nunc personam in iudicio cognoscere uetat. Unde colligitur quia ita principibus debitum obsequii temporalis subiectos oportet impendere, ut nunquam reuerentie uel timoris eorum respectu a uia ueritatis exorbitent.---Labia deosculabitur, etc. Osculum pacis et amoris est signum. Qui ergo recta respondit, labia deosculabitur, quia quicunque, neglecta acceptione personarum, sola iustitie uerba sequitur, iste, etsi insipientibus grauis forte uidetur et austerus, multos  tamen cum quibus pacem habeat, prudentes; multos, qui sua dicta cum amore amplectantur, inueniet. Sepe etiam illos quos aduersantes suis rectis assertionibus tolerauerat, conuersos postmodum ad meliora amicos recipiet et socios.---Prepara opus tuum foris, etc. Quid est preparato opere agrum diligenter exercere, nisi euulsis iniquitatum sentibus actionem nostram ad frugem retributionis excolere? Et quid est post agri exercitium ad edificium domus redire, nisi quod plerumque ex bonis operibus discimus, quantam uite munditiam et in cogitatione constituamus? Ille quippe bene mentis domum edificat, qui primum agrum corporis a spinis uitiorum purgat, ne si desideriorum sentes in carnis agro proficiant, intus tota uirtutum fabrica fame  boni crescente destruatur.---Ne sis testis frustra contra proximum tuum, etc. Et hec ad exercitium agri nostri, id est, ad cultum bone actionis pertinent, innocentem uidelicet proximum falso testimonio non ledere, peccanti cuilibet, fiduciam amplius peccandi, adulando non tribuere; malum pro malo non reddere; sic enim fit ut cum primo actus exterius bene composueris, postmodum ad interioris quoque hominis excolendam munditiam pertingas, et quasi post exercitium agri, etiam mentis habitaculum piis cogitationibus ornare altiusque constituere incipias. Quod quia reprobi facere dissimulant, recte subditur: Per agrum hominis pigri transiui, etc. Per agrum uineamque pigri ac stulti transire, est cuiuslibet  uitam negligentis inspicere, quam urtice uel spine replent, quia in corde negligentium prurientia terrena desideria, et punctiones pullulant uitiorum. Iuxta quod scriptum est: In desideriis est omnis otiosus. Et maceria lapidum in uinea uel agro stulti  destructa iacet, cum cepta uirtutum munimina, uel improbitate hominum malorum deceptus, uel immundorum spirituum persuasione callida, quisque negligens perdit.



LIBER TERTIUS.



CAPUT XXu.


He quoque parabole Salomonis, etc. Hinc nouo ordine loqui incipit, ut non sicut prius, quasi ad audientem uerbum faciat, sed secum ipse quid ratio ueritatis habeat, disputando pertractet. In quibus tamen  legens quisque, uel audiens, quid appetere, quidue cauere debeat, apertissime dignoscat. Quas quidem parabolas uiri Ezechie transtulisse referuntur, quia fortassis usque ad eius tempora disperse habebantur a pluribus, prout ex ore sapientissimi regis semel dictas exceperat; sed per industriam illius collecte in unum, et in huius libelli sunt corpus inserte. Notandum sane quia in his parabolis multo sunt plura, quam in ceteris per allegoriam dicta, ex collatione uidelicet rerum que figuris apte uidentur.---Gloria Domini, celare uerbum, etc. Gloria Domini est in carne apparentis humanitatis sue magis quam diuinitatis, mortalium oculis ostendere, et se potius operum miraculis ac mysticis locutionibus,  quam apertis assertionibus uerbum, id est, Dei Filium, fateri. Unde multo sepius in Euangelio Filium se hominis quam Filium Dei appellare consueuit. Et gloria fidelium eius discipulorum est diligenter eius inuestigare sermonem; quo Deum, etiam ubi patenter non dicit, mystice significat. Quale est illud, Ego et Pater unum sumus , et cetera huiusmodi. Denique celans uerbi eternitatem, et pretendens carnis infirmitatem, ait: Quem dicunt homines esse Filium hominis ? Cui regum eximius inuestigato eius sermone, quem antea sepius audierat, respondit: Tu es Christus, Filius Dei uiui . Nec paruam hac inuestigatione meruit gloriam; nam protinus audiuit: Beatus es, Simon Bariona, et cetera .---Celum sursum,  et terra deorsum, etc. Sicut altitudo celi et profunditas terre coniici ab bominibus non potest, ita scientia prophetarum et apostolorum, qui arcana diuinitatis, Spiritu reuelante, cognouerunt, nostre fragilitatis capacitatem transcendit.---Aufer rubiginem de argento, etc. Aufer littere superficiem de sacro eloquio, et inuenies sensum purissimum subtilitate littere reconditum, et sub carnalium figuris ceremoniarum spiritualia latuisse mysteria.---Aufer impietatem de uultu regis, etc. Aufer impietatem persequendi Christianos de animo Sauli, uel alterius cuiuslibet emulatorum legis, et cum Christum predicare ceperint, firmabitur iustitia cathedra doctrine eorum, quam prius ad ruinam suam impellebat impietas, quandiu, iustitie Dei repugnantes, suam  preponere certabant. Iterum aufer impietatem de uultu regis, et firmabitur iustitia thronus eius. Qui enim presunt populis, si uolunt firmum esse solium suum, semper hilaritate et gratia plenos uultus exhibeant, ne per arrogantiam rigidiores effecti, mussitationem  incidant plebis.---Ne gloriosus appareas coram rege, etc. Superius presulem monuerat, nunc subditum: nam, sicut illic dixit, Ut hilares uultus ostendat subiectis, ita nunc admonet ne in conspectu maiorum arrogans appareat, sed potius in mediocri loco positus, superius euocari mereatur. Cui simile est illud Dominicum, Cum inuitatus fueris ad nuptias, non recumbas in primo loco, et cetera . Possumus autem in rege et principe Dominum significatum intelligere, in cuius conspectu nos semper humiliari necesse est, monente Petro apostolo, qui ait: Humiliamini igitur sub potenti manu Dei, ut uos exaltet in tempore uisitationis .---Que uiderunt oculi tui, ne proferas in iurgio cito, etc. Et in Euangelio Dominus: Si peccauerit in te frater tuus, uade  et corripe eum inter teipsum solum, etc. ---Mala aurea in lectis argenteis, etc. Sacra eloquia rectissime lectis comparantur argenteis; lectis uidelicet, quia requiem prestant animabus audientium; argenteis autem, quia splendida fulgent uirtutibus patrum. Unde scriptum est: Eloquia Domini, eloquia casta, argentum igne examinatum . Quorum ornatui lectorum, mala superaddit aurea, quisquis eadem diuina eloquia, et spiritualibus plena sensibus et mysteriis exponendo demonstrat. Qui nimirum sensus apte mala uocantur, quia de arbore uite, id est, Dei sapientia, sunt orta. Apte aurea mala, quia notitiam amoremque perpetue claritatis mentibus infundunt. Mala ergo aurea in lectis argenteis,  qui loquitur uerbum in tempore suo, quia qui uerbum Dei opportune nouit iuxta audientium capacitatem predicare, modo exempla ac dicta patrum, per quorum custodiam ad requiem perueniatur eternam, iuxta litteram replicat; modo suauiores in his sensuum spiritualium fructus, quibus pia audientium desideria pascat, remoto littere uelamine pandit. Inauris aurea, et margaritum fulgens, etc. Recte humilis auditor inauri comparatur auree, quia dum libenter increpanti ac docenti aurem accommodat, iam sese ad percipiendam claritatem sapientie celestis preparat, iam superne lucis uisioni appropiat. Recte magister eruditus margarito fulgenti assimilatur, quia dum emendationem morum, dum supernorum scientiam desiderantibus, ac pie querentibus  animis ostendit, quasi aureo ornatui maiorem insuper gratioremque fulgorem gemme ardentis adnectit.---Sicut frigus niuis in die messis, etc. Importunum uidetur omnimodis tempore messis ningere. Nam infra legimus Quomodo nix estate et pluuie in messe, sic indecens est stulto gloria. Sed tamen in feruentissimis Palestine regionibus non parum delectabile est metentibus, si subito frigus, quomodo in niue solet, adueniat; quod incendia solis aliquantum refrigeret, sudorem laborantium tergat, ardentes temperet anhelitus. Cui recte frigori legatus assimilatur fidelis, quia mentem eius qui se misit, prudenter agendo repausat. Mystice autem legatus fidelis, doctor est catholicus; qui autem mittit eum, Dominus. Porro dies messis in estu, tempus est predicationis  inter furores persequentium, de quo dictum est: Messis quidem multa .---Frigus niuis in messe, etc. Aliquantula est quies predicantium a persecutione repugnantium. Recte ergo dicitur, Sicut frigus niuis in die messis, ita legatus fidelis ei qui misit eum, animam illius requiescere facit. Quia sicut optabile est predicatoribus uerbi, cum ab infidelium rabie forte aliquid refrigerii accipiunt, nec facultas docendi negatur, ita ipsi qui ad predicandum eos misit, Domino gratum esse constat, cum acceptam ab eo legationem etiam inter aduersa obsistentium fideliter implent. Denique, ut Lucas refert, reuersis a predicationis officio discipulis, exsultans Spiritu sancto, Patri gratias obtulit, dicens: Confiteor tibi, Pater, Domine celi et terre, etc.  .---Nubes et uentus, etc. Huic simile uidetur quod superius ait, Ne lactes quemquam labiis tuis. Sed ille uersiculus specialiter hoc continet, ne promittendo hominem suscipias, et non complendo decipias; iste uero uersiculus et hoc continere potest, et illud quod dicit Apostolus, Habentes speciem pietatis, uirtutem autem eius negantes .---Patientia lenietur princeps, etc. Quamuis Dominum peccando offendisti, potes tamen eius mereri clementiam, si patienter aduersa, que tibi pro peccatis irrogantur, pertuleris, humilique satisfactione duritiam donaueris contumacie prioris.---Mel inuenisti, comede quod sufficit tibi, etc. Dulcedinem inuenisti celestis intellectus, que spiritualium patrum officio, quasi prudentissimarum apum tibi  labore ministrata est. uide ergo ne in ea plus sapere appetas quam oportet sapere, ne dum summa intelligere ultra uires queris, etiam que bene intellexeris, amittas. Potest autem in hoc uersu typice dictum intelligi, quod in sequenti apte subiicitur:---Subtrahe pedem tuum de domo proximi tui, etc. Etsi enim proximi cuiuslibet allocutionem uel uisitationem melle dulciorem inuenis, melius tamen est, ut rarius ueniendo facias eum semper diligere tuum aduentum, quam ut uel una uice tandiu cum illo maneas; uel toties ad eum uenias, donec te uidere fastidiat, et ne redeas, querat.---Deus putridus, et pes lassus, etc. Et Ieremias ait: Maledictus qui spem ponit in homine, et ponit carnem brachium suum . Qui recte denti putrido et pedi lasso comparatur, quia qui illud unicum bonum hominis, hoc est adherere Deo, et ponere in Domino Deo spem suam nescit; iste nec uite suscipere cibum, nec mansionem potest desirate salutis attingere. Et talis amittit pallium in die frigoris, quia etsi in serenitate uite presentis habitu religionis uidetur indutus, ubi tamen districtio iusti udicis ingruerit, nudus omnimodo a ornatu iustitie apparebit, nec eorum consortio dignus. De quibus scriptum est, Beatus qui uigilat, et custodit uestimenta sua, ne nudus ambulet, et uideant turpitudinem eius.---Acetum in nitro, etc. Nitrum a Nitria prouincia, ubi maxime nasci solet, nomen accepit; nec multum a salis ammoniaci specie distat. Nam sicut salem in littore maris feruor  efficit solis, durando in petram aquas marinas, quam maior uis uentorum, uel ipsius maris feruor in littoris ulteriora proiecerit, ita in Nitria, ubi estatis pluuie prolixiorem tellurem infundunt, aderit ardor sideris tantus, qui ipsas aquas pluuiales per latitudinem arenarum concoquat in petram salis quidem, uel glaciei aspectui simillimam, sed nil gelidi rigoris, nil salsi saporis habentem. Que tamen iuxta naturam salis in caumate durare, atque in nubiloso ere fluere ac liquefieri solet. Hanc indigene sumentes seruant, et ubi opus fuerit, pro lauamento utuntur. Unde Iudee peccanti dicit propheta, Si laueris te nitro, et multiplicaueris tibi herbam Borith, maculata es iniquitate tua, dicit Dominus Deus . Crepitat autem in aqua quomodo calix uiua, et ipsa  quidem disperit, sed aquam lauationi habitem reddit. Cuius natura, cui sit apta figure cernens Salomon ait, Acetum in nitro, et qui cantat carmina cordi pessimo. Acetum quippe si mittatur in nitro, protinus ebullit, et peruersa mens, quando per increpationem corripitur, aut per predicationis dulcedinem bona suadetur, de correptione fit deterior; et inde in murmurationis iniquitatem succenditur, unde debuit ab iniquitate compesci.---Si esurierit inimicus tuus, ciba illum, etc. Et de corporalibus alimentis et de spiritualibus potest intelligi.---Prunas eius congregabis super caput eius, etc. Non de incendus penarum dicit; neque enim doceret sapientia ut bona inimico, perditionis causa, ministrares; sed prunas super caput eius, ardorem caritatis in corde eius  significat. Fit enim nonnunquam ut inimicus crebris uictus beneficiis, odiorum rigore mollito, calorem in mente caritatis excipiat, ac de inimico amicus fieri, et eum quem iniuste oderat, reclamare incipiat.---uentus aquilo dissipat pluuias, etc. Si hilari uultu audieris detrahentem, tu illi das fomitem detrahendi; si uero tristi uultu hec audias, ut dixit quidam uir, discit non libenter dicere, quod didicerit non libenter audiri.---Melius est sedere in angulo domatis, etc. Doma et excelsus et secretus est locus. Quod enim doma Grece, Latine dicitur tectum. Denique in Actibus Apostolorum, ubi Petrus in superiora ad orandum ascendit, pro superioribus, in Greco doma scriptum. Melius est ergo in altitudine  uirtutum manere quempiam liberum a uinculis uxoris, et a seculi huius secretum desideriis, quam cum carnalis usu uoluptatis, quotidianis nefarie mulieris contumeliis affici.---Aqua frigida anime sitienti, etc. Dicit Psalmista: Sicut ceruus desiderat ad fontes aquarum, ita desiderat anima mea, et cetera . Aqua frigida ergo, que sitientis ardorem restinguat, et nuntius qui de longe ueniens noua quelibet et inopinata gaudia portet, assimilatur, quia et dulcedo diuine uisionis animam diu desiderantem consolatur, atque ab estu presentium tribulationum liberam reddit; et angeli quotidie de terra longinqua, hoc est cum de superna patria descendentes in mundum iustos, uel inter tentationes spe celestium roborant, uel iustis tentationem certaminibus ad palmam  perpetue retributionis inducunt.---Fons turbatus pede, et uena corrupta, etc. Fons et uena uite est os et lingua iusti, qui meditatur sapientiam et loquitur iudicium. Et si hunc a diabolo superari atque in casum redigi contigerit, merito fons turbatus aduersario conculcante, et uena dicitur corrupta. Euenit enim sepe ut qui maiore scientia prediti fulgebant, ad ultimum plus uolentes sapere quam fragilitati humane concessum est, in insipientie foueam decidant. Unde subiungitur,---Sicut qui mel multum comedit, etc. Dulcedo enim mellis, si plus quam necesse est sumitur, unde delectatur os, inde uita comedentis necatur. Dulcis quoque est requisitio maiestatis; sed qui plus hanc scrutari appetit quam humanitatis agnitio permittit, ipsa hunc eius gloria  premit, quia uelut mel sumptum immoderate, perscrutantis sensum, dum non capitur, rumpit. Non hoc autem solum quisque sapiens attendere debet, ne altiora se querat, et ne fortiora scrutatus sit, uerum etiam ne ea que recte atque utiliter scire potuit, immoderatis sermonibus sibimet minus utilia reddat. Unde adhuc apte subiungitur:---Sicut urbs patens, et absque murorum ambitu, etc. Si enim murum silentii non habet, patet inimici iaculis ciuitas mentis. Et cum se per uerba extra semetipsam iacit, apertam se aduersario ostendit; quam tanto ille sine labore superat, quanto et ipsa que uincitur, contra semetipsam per multiloquium pugnat.



CAPUT XXuI.

 Quomodo nix estate, etc. Et hic uersiculus ne indoctis honor docendi committatur premonet. Nix namque estate, et pluuie in messe, sunt persecutiones infidelium in tempore predicationis euangelice, que dum grauiores forte insistunt, et calorem in multis impediunt dilectionis, et fruges bone operationis fedant. Quibus recte gloria, que stulto confertur, messi similis asseueratur, quia si indocto cathedra docendi tribuitur, eque per hoc ecclesia infidelium persecutione leditur, quod esse uerissimum Arriane tempestatis calamitas probauit.---Nam sicut auis ad alta transuolans, etc. uerba quidem recte auibus comparantur, quod sonando per era transuolant, ab ore uidelicet loquentis ad aures usque audientis; sed distant in eo quia potest fieri  ut auis quolibet uolans, eo loci resideat ubi nil ei certe necessitatis aut utilitatis suppetat. uerba autem que loquimur non quolibet dispersa in uentum defluunt atque euanescunt, sed in auctorem suum cuncta reuertuntur, et uel bene prolata iuuant loquentem, uel male edita grauant, ita ut pro omni etiam otioso uerbo rationem in die iudicii reddere cogamur. Quanto autem magis maledicta non solum ea que malitiosa mente in insontem iaculantur, uerum etiam illa que negligentium consuetudine passim in quoslibet proferuntur, non alium, sed ipsum maledicum opprimunt. Neque enim maledici regnum Dei possidebunt . Non autem sine causa dicit, maledictum frustra prolatum, quia est et maledictum non frustra prolatum, sed iusta diuine  districtionis ira in impios emissum; ut est illud beati Petri in Simonem Magum, Pecunia tua tecum sit in perditionem ; et ea que in apostatas et hereticos ecclesiastica animaduersione proferuntur, anathema [anathemata]; de quibus Dominus eidem Ecclesie dicit, Quecunque alligaueris super terram, erunt ligata et in celis .---Ne respondeas stulto iuxta stultitiam suam, etc. Responde stulto iuxta stultitiam suam, ne sibi sapiens esse uideatur. Non hec inuicem sibi contraria debent uideri, non respondere stulto iuxta stultitiam suam, et respondere stulto iuxta stultitiam suam: utrumque enim pro temporum et personarum diuersitate concordat, dum et stultus contemnitur, quia non recipit sapientiam, et stulta superbia, alia decutitur stultitia,  iuxta quod et Apostolus ait, Factus sum insipiens, uos me cegistis .---Claudus pedibus, et iniquitatem bibens, etc. Potest forte euenire ut sapiens quilibet stultum in legationem mittat, nesciens quia stultus est; nec tamen ipse sapientie sue gloriam perdat, in eo quod de ignoto bono, quod audierat, credidit. Sed qui hereticum sciens mittit ad predicandum populis, claudus est pedibus et iniquitatem bibens, quod et operis boni foris incessum amisit, et interiora sui sensus haustu stultitie debriat.---Sicut qui misit lapidem in aceruum Mercurii, etc. Qui insipienti, id est, heretico confert honorem docendi, non minus delinquit quam qui deos et delubra gentilium cultu ueneratur inani.---Quomodo si  nascatur spina in manu temulenti, etc. Spina nascitur in manu temulenti, cum in operibus eius qui carnalibus seruit illecebris punctiones oriuntur scelerum. Quibus recte parabola quam stultus proponit assimilatur, quia, etsi uerba prudentie stultus dicere nouit, nichil in his tamen uitiorum punctiones quibus uel seipsum uel proximum laceraret, uitare non nouit. Sepe namque imprudens, in eo quod bona dicit, aut suam occulte laudem ab hominibus, aut uituperationem querit aliorum.---Sicut canis qui reuertitur ad uomitum suum, etc. Canis cum uomit, profecto cibum qui pectus deprimebat eiicit; sed cum ad uomitum reuertitur, unde leuigatus fuerat, iterum oneratur; et qui admissa plangunt, profecto nequitiam, de qua male satiati fuerant, et que mentis  intima deprimebat, confitendo proiiciunt, quam post confessionem, dum appetunt, resumunt.---uidisti hominem sibi sapientem uideri, etc. Hoc exponens Dominus, ait: In iudicium ego in hunc mundum ueni, ut qui non uident, uideant, et qui uident, ceci fiant .---Dicit piger, Leena in uia, etc. Multi cum uerba exhortationis audiunt, causantur de diabolo, dicentes uelle quidem se uiam iustitie incipere, sed impediri a Satana, ne hanc perficere possint; sicque huiusmodi excusationis sermonibus semper in lectulo sui torporis, sicut ostium in cardine uertuntur; et modo exire ad operandum, modo ad quiescendum redire proponentes, in suis iacere prauitatibus nunquam desistunt.---Sapientior sibi uidetur piger, etc. Septem uiros loquentes sententias  illos dicit, qui septiformi spiritus gratia pleni, sancte Scripture nobis scientiam ministrauerunt. Quibus se sapientiorem stultus arbitratur, quia sepe nonnulli adeo mentem ab agendis his que Dominus precepit, despicientes auertunt, ut ne hec quidem omnia uel posse ab homine, uel debere impleri contendunt. Et quasi sapientiores his qui diuina eloquia scripserunt, ea facere hominem non posse autumant, que illi, dictante Spiritu sancto, hominem facere iusserunt; imo etiam que multos homines iuuante Spiritus eiusdem gratia perfecisse monstrarunt.---Sicut qui apprehendit auribus canem, etc. Dicit Apostolus, Noli uerbis contendere; ad nichil enim utiles, nisi ad subuersionem audientium . Quicunque ergo simplex sensu est, et duobus  inter se iurgantibus mordaci sermone capta fuerit eius auricula, cito incipit et ipse, quasi canis latrare, et contentiones generare; sed hoc sapiens omnino deuitat.---uerba susurronis quasi simplicia, etc. Susurronem incentorem litis, et bilinguem appellat, qui simulat laudem uerborum, et querit audire unde iurgia seminet.



CAPUT XXuII.

Ne glorieris in crastinum, etc. Ne securus sis aliquando de futuro tempore, quia etsi hodie te Domino seruire conspicis, qualis esse in futurum possit, quomodo uitam finire, prorsus preuidere non uales. Beatus enim homo qui semper est pauidus .---Graue est saxum, etc. Graue quidem satis est  quemquam uel uno aliquo crimine capitali, quasi pondere saxi deprimi, uel quasi glareis arene innumeris, peccatis leuioribus onerari; sed utroque grauior ira stulti, quia nimirum hec quo certius quam sint mala, patescunt, eo acrius animam, ut castigentur, compungunt. Ita uero, quia non corporale, sed spirituale est uitium, quo minus deprehenditur, eo amplius grauat. Unde non absolute iram, sed iram stulti dicit saxo et arena grauiorem. Nam sapientes, quo modo actus suos ac sermones, ita mentis quoque motus solerter examinare et castigare satagunt.---Ira non habet misericordiam, etc. Non de omni ira dicitur, nam de mitissimo ac modesto uiro scriptum est quia, exiit a Pharaone iratus nimis . Sed ira stulti dicit, cuius in priori uersiculo meminerat,  que ubi excanduerit, mox uiscera pietatis amittit, et furore tantum suo nouit frena laxare. Alioquin de utili ac necessaria ira dictum est, Melior est ira risu , quia per tristitiam uultus corrigitur animus delinquentis.---Melior est manifesta correptio, etc. Amorem absconditum hoc loco amorem dicit illicitum, ut est amor adulterinus, qui ob sui turpitudinem merito sapientibus, ne redarguatur, absconditur; cui iure manifestata correptio prefertur, qui absque ulla contradictione melius est quempiam desiderio corrigendi palam corripere, quam studio simul peccandi clanculo diligere.---Meliora sunt uulnera diligentis, etc. Melius est a Domino, qui nos ut filios pater erudire consueuit, uulnera et afflictionem perpeti, quam diaboli blandimentis  decipi, qui ut nos celesti hereditate priuet, nostris fauere solet erratibus, quasi leue sit malum quod agimus, et ultra modum peccatorum nostrorum seuiens tribulatio, quam Domino dispensante toleramus.---Anima saturata calcabit fauum, etc. Anima diuitum, qui habent consolationem suam, et quibus dicitur a Domino, ue uobis qui saturati estis, quia esurietis , spernit auditam celestis regni dulcedinem; anima autem eorum, qui esuriunt et sitiunt iustitiam, etiam aduersa seculi pro Domino, imo ipsam mortem perpeti dulce habet, sciens se per poculum amaritudinis ad gaudia perpetue salutis esse uenturam.---Sicut auis transmigrans de nido suo, etc. Sicut auis que negligit oua siue pullos quos fouerat, et aliarum auium uel animantium raptui dimittit, sic nimirum  ille qui custodiam uirtutum in quibus proficiebat deserit, earumdem uirtutum quas habere uidebatur, immundis spiritibus ipse proditor existit. Unde alias dicit: Si spiritus potestatem habentis ascenderit super te, locum tuum ne dimiseris. Quod est aperte dicere, Si principis mundi, id est, diaboli tentatio tibi forte institerit, caueto sollicitus ne a bona operatione, cui insudabas, desistas.---Melior est uicinus iuxta, etc. Melior est tibi uicinus aliquis qui tibi animum fraterna societate connectit, quam germanus frater qui iura fidei et pietatis communia habere tecum negligit. Quod Dominus in parabola uulnerati a latronibus, eius qui descendebat a Ierusalem in Iericho; et Samaritani, qui curam egit illius, manifeste probauit.---Qui benedicit proximo suo uoce grandi, etc. uoce  grandi proximo benedicit, qui cum fauore superflue laudis extollit; uel malis uidelicet actibus eius contra iustitiam fauendo, uel bona plus iusto laudando. Sed hic maledicenti assimilatur, quia plurimum ledit eum, cui laudando siue in mala actione confidentiam tribuit, seu in opere recto simplicitatem puri cordis minuit: ut uidelicet bonum quod superne mercedis intuitu inchoarat, transitorie laudis amore consummet.---Ferrum ferro acuitur, etc. Satis bona est collatio et consilium sapientium, qui ubi se inuicem consulendo instruunt, ferrum ferro acuitur.---Infernus et perditio non replebuntur, etc. Inferni tormenta non replebuntur, terminum accipiendo; similiter et intentiones eorum qui humana sapiunt,  insatiabiles sunt in desiderio peccandi. Qui et ideo sine fine penas luunt, quia uoluntatem habuerant sine fine peccandi, si naturam haberent sine fine uiuendi.---Diligenter agnosce uultum pecoris tui, etc. Pastori dicitur Ecclesie: Diligenter adhibe curam eis quibus te preesse contigerit. Agnosce animos actusque singulorum, et si quid in eis uitii sordidantis inueneris, citius castigare memento. Non enim tu semper oues dominicas pascendi potestatem habebis, sed eterna est corona quam percipies, si commissum tibi gradum tuo tempore bene ministraueris.---Aperta sunt prata, etc. Aperta sunt modo pascua sacramentorum celestium, que diu fuerant typicis preclusa legalibus. Apparuit nouitas euangelice ueritatis et gratie; collecta sunt in pabulum  gregis Dominici scripta patrum ueterum; ablata quidem Iudeis superbientibus falce diuine animaduersionis, et humilibus Ecclesie populis ad spirituale subsidium data; iuxta quod Dominus illis, Auferetur, inquit, a uobis regnum Dei, et dabitur genti facienti fructus eius .---Agni ad uestimentum tuum, etc. Agnos innocentes, hedos penitentes nuncupat. Agnorum ergo uellere uestieris, dum bonis obedientium discipulorum moribus pastor ipse profeceris, eorumque laudabilia facta cernens, et in ornatu uirtutum, et in calore dilectionis ipse gloriosior exstiteris. Hedis agrum comparabis, dum peccatores ad penitentiam uocando, sublimiorem tibi in terra uiuentium locum acquiris.---Sufficiat tibi lac caprarum in cibis tuis, etc. Tanta instantia pecus tibi  commissum pasce,

Ne tibi lac estate nouum, nec frigore desit,
sed tibi semper tuisque sufficiat; id est, tam sedulo doctrine insta, ut etiam quondam penitentes ad officium docendi prouehas; quatenus per illos, qui pridem pro feditate uitiorum ad sinistram iudicis uidebantur esse ponendi, modo rationabile, et sine dolo lac uerbi paruulis sensu ministretur. Fit autem lac caprarum ad uictum ancillis, quando hi qui nondum amore perfecto, sed adhuc timore seruili Domino deseruiunt per exemplum; uel uerba eorum qui per penitentiam salui facti sunt, uiuificis uerbi epulis reficiuntur, atque ut ad maiora uirtutum proficiant incrementa, uniantur. Quidam hoc quod dictum est, Aperta sunt prata, et apparuerunt herbe uirentes,  et collecta sunt fena de montibus: agni ad uestimentum tuum, et hedi ad agri pretium; ita posuit, »Aperta sunt monumenta, apparuerunt corpora rediuiua, sequestrati sunt peccatores a sanctis, fenum ad comburendum de locis excelsis. Sequestrati sunt agni ad dexteram, hedi ad sinistram: agni ad uestimentum regis, quia ipse dixit, Inhabitabo in eis; hedi pro pretio sanctorum quos nocuerunt [An necauerunt?] ignibus uenundantur.«



CAPUT XXuIII.

Fugit impius nemine persequente. Qui non est in fide fortis, etiamsi nullus persecutor insistat, nonnunquam sponte fidem deserit, quando uel latrociniis, uel periuriis, uel fornicationibus, uel ueneficiis,  aliisque huiusmodi sceleribus se infideli similem reddit.---Iustus autem quasi leo confidens, etc. In occursu bestiarum ideo leo non trepidat, quia preualere se omnibus non ignorat. Unde iusti uiri securitas leoni recte comparatur, quia contra se cum quoslibet surgere conspicit, ad mentis sue confidentiam redit, et scit quia cunctos aduersantes superat, quia illum solum diligit, quem inuictus nullo modo amittit.---uiri mali non cogitant iudicium, etc. Omnia animaduertunt electi, hoc est, et futurum esse discrimen uniuersalis iudicii, et quibus operibus requies, quibus pena retribuetur eterna.---Qui decipit iustos in uia mala, etc. Qui per doctrinam hereticam decipit amatores iustitie ut a ueritate deuient, ipse quidem pro malis suis penam  quam meretur incurrit; bona autem si qua gerebat, uel utilia scribendo, uel continenter uiuendo, aliis in adiutorium cedunt: eis nimirum qui hec legentes siue audientes, exempla sibi salutis etiam ab eo quem perisse norunt, assumunt.---In exsultatione iustorum multa gloria. Quia uidelicet non de presentibus diuitiis, sed de eternis in futuro bonis exsultant. Non de rebus mundi quem uident, sed de Creatore mundi, cuius uisionem sperant, letantur; dicente Psalmographo, Letamini in Domino, et exsultate, iusti . uel certe in exsultatione iustorum multa fit gloria; quia quoties electos in hac uita pro euentibus Ecclesie prosperis exsultare contigerit, multa a Domino gloria ex plurimorum fide ac piis operibus datur.---Regnantibus impiis, ruine hominum.  Sicut multi gloriam Deo dare incipiunt, cum iustos in profectu uirtutum gaudere conspiciunt, ita quoties reprobi regnum tenent, multos sue perfidie complices exhibent. Quod et de paganis, et de hereticis, et de malis catholicis recte potest accipi.---Beatus homo qui semper est pauidus, etc. Sequentis ira iudicii tanto tunc districtior portabitur, quanto nunc inter culpas minime timetur. Unde alibi dictum est, In die bonorum, ne immemor sis malorum; et in die malorum, ne immemor sis bonorum . Sic ergo utraque iungenda sunt, ut unum semper ex altero fulciatur.---Leo rugiens, et ursus esuriens, etc. Et de principibus paganis et hereticis potest intelligi, qui populi pauperis, id est sancte Ecclesie, uel patientiam uel sapientiam, ferina sepe seuitia  tentant.---Hominis qui calumniatur sanguinem, etc. Siue terram agri, siue terram corpusculi, qui exercet, saturabitur; ille frumento, iste uirtutibus. Qui utramque spernit, replebitur egestate.---uir qui festinat ditari, etc. Profecto enim qui augere opes ambit, peccatum negligit, more auium captus, cum escam terrenarum rerum auidus incipit, quo stranguletur peccati laqueo non cognoscit; cum quelibet presentis mundi bona desiderat, que de futuro damna patiatur, ignorat.---Cum surrexerint impii, abscondentur homines, etc. Eosdem homines quos iustos appellat, qui uidelicet iustum statutumque a Deo humane conditionis ordinem seruant. Unde in libro beati Iob de penitente quolibet peruerso dicitur,  Respiciet homines, et dicet, Peccaui . Quod est aperte dicere, Respiciet eos qui naturam humane creationis recte custodiunt, et se peccando iumentis assimilatum esse cognoscit. Patet ergo sensus, quia feruente impiorum persecutione abscondentur sepe fideles; uel non ausi, uel non permissi ad publicum procedere; dicente Domino, Si uos persecuti fuerint in ciuitate ista, fugite in aliam . Ubi autem, perditis auctoribus, persecutio cessauerit, augustior post pressuras fidelium, gloria clarescit. Sed et infidelium plurimi, uisa infidelitatis damnatione, fidei gratiam suscipiunt; iuxta id quod scriptum est; Pestilente flagellato, sapientior erit paruulus . Ab ornamento uirtutum nudus existere comproberis, quia quod Domino testante pollicitus es, implere nequiueras.  Hoc autem dictum est, non quo curam regendarum animarum, cum tibi regulariter imposita fuerit, suscipere non debeas, sed ne passim, nullo iubente, doctoris tibi ac presulis officium temerarius usurpes.



CAPUT XXIX.

Homo qui blandis fictisque sermonibus loquitur amico suo, etc. Qui fictis sermonibus proximum laudat, illi quidem parat insidias, quibus periculum cauti operis, ut uerbi securior factus, incidat. Sed uideamus utrum retia fraudulenti, eum cuius gressibus expanduntur, an potius illum a quo expanduntur inuoluant. Sequitur:---Peccantem uirum iniquum inuoluet laqueus, etc. Non ergo iusto laqueus peccantium, etiamsi corporaliter perimat, nocet. Ipsos autem reprobos insidie, quas proximis parant,  in perpetuum damnant; gaudentibus iustis, ac rectum Conditoris iudicium laudantibus uel de sua ereptione, uel de perditione prauorum. Denique clausulam prioris uersiculi antiqua editio manifeste posuit, Retia circumdat pedibus suis. Ex ambiguo enim Greco, quod est , utrumque interpretari potest: nam qui fodit foueam proximo suo, incidet in eam ipse, ut alibi dictum est.---uir sapiens si cum stulto contenderit, etc. Doctor sapiens, si cum infideli et contumace contenderit, siue tormenta reproborum, seu gaudia narret bonorum, frustra erga insensatum laborat; si uelamenta penitentie suadeat, seu bone operationis, que sint premia dicat, non auditur a stulto. Hinc et apostoli Iudeis dicebant, Lamentauimus uobis, et non planxistis; cecinimus  uobis, et non saltastis .---Totum spiritum suum profert stultus. Impatientia impellente agitur, ut totus foras spiritus proferatur. Quem idcirco citius perturbatio eiicit, quia nulla interius disciplina sapientie circumcludit.---Sapiens autem differt et reseruat in posterum. Lesus enim, in presens se ulcisci non desiderat, quia etiam tolerans, pati optat, sed tamen uindicari omnia extremo iudicio non ignorat. Hunc locum antiqua translatio sic habet: Totam iram suam profert impius, sapiens autem dispensat per partes, quia nimirum stultus ad ultionem sui perturbatione succenditur; sapiens autem paulatim eam maturitatem consilii ac moderationis extenuat, et expellit.---Pauper et creditor  obuiauerunt sibi, etc. Pauper est, humilis uerbi Dei auditor; creditor autem, qui ei uerbi eiusdem pecuniam predicando committit; qui obuiant sibi, cum in unam eamdemque pietatis gratiam conueniunt. Et utriusque illuminator est Deus, quia neque ille sine diuine pietatis predicare, neque iste potuit credere. ueridica namque manet sententia ueritatis, qua dicit, Quia sine me nichil potestis facere .---Rex qui iudicat pauperes in ueritate, etc. Et Psalmista de Christo rege, Sedes tua, Deus, in seculum seculi; uirga equitatis, uirga regni tui .---uirga atque correptio tribuit sapientiam, etc. De hac uirga Apostolus ad Corinthios: An uultis in uirga ueniam ad uos, an in spiritu mansuetudinis ? Puer namque, quem frequentissime corripiendum et erudiendum  admonet, populus Dei est, qui, si non assiduis monitis et increpationibus sacerdotum fuerit castigatus, confusionem generat Ecclesie, detrahentibus his qui foris sunt religioni fidei Christiane. Unde recte subiungitur:---Cum prophetia defecerit, dissipabitur populus, etc. Quia nimirum cum cessauerit sacerdotalis eruditio, soluetur continuo disciplina diuine legis, quia populus ad beatitudinis premia pertingere debuerat.---uidisti hominem uelocem ad loquendum, etc. Graue quidem uitium stultitie, sed non leuius est uerbositatis. Nam sepe contingit ut hebes aliquis, et ipsarum quoque nescius litterarum, citius uerba salutifere correptionis accipiat, quam is qui affluentia preditus sermonis, magis sua, que nouit, uel que se nosse autumat,  iactanter proferre, quam dicta sapientum audire contendit.---Qui delicate a pueritia nutrit seruum suum, etc. Qui delicate a pueritia nutrit corpus suum, quod animo debuerat subiugare, is ubi ad annos adolescentie peruenerit, lasciuium hoc et indomabile sentiet. Hunc uersum alia translatio pulchre habet, Qui deliciatur a pueritia, seruus erit; nouissime autem et contristabitur. Namque sero malorum penitens in se, qui se meminit noluisse, in tenera adhuc etate a suis uoluptatibus ad regulam continere prudentium.---uir iracundus prouocat rixas, etc. Ianua omnium uitiorum iracundia est, qua clausa, uirtutibus intrinsecus dabitur quies; aperta uero, ad omne facinus armabitur animus.---Qui cum fure patitur, odit animam suam, etc. Adiutorem  suum sapientia non solum a peccatis abstinere, sed a peccantium se contubernio docet cohibere, ne forte a districto iudice mereatur audire, Si uidebas furem, simul currebas cum eo, et cum adulteris portionem tuam ponebas . Non enim fur solummodo, sed etiam ille reus tenetur qui conscius furti, querente possessore pecuniam qui perdidit, non uult indicare, cum ualet. uerum ne quis causetur metu se persone potentioris, neque a furum consortio separari, neque prodere posse, quod nouit, aperte subditur:---Qui timet hominem, cito corruet, etc. Cui congruit illud euangelicum, Nolite timere eos qui occidunt corpus, animam autem non possunt occidere .



CAPUT XXX.


uerba Congregantis, filii uomentis. Hucusque Parabole Salomonis, quas transtulerunt uiri Ezechie regis Iuda. Hinc rursum uerba Salomonis ab ipso, quod Grece Ecclesiastes dicitur, nunc interpretato in Latinum nomine illo, Congregans appellatur. Ecclesia enim congregatio uocatur.---uisio quam locutus est uir, cum quo est Deus, etc. uisio, inquit, quam locutus est, quia quod uidit apud Deum secretiora contemplando, patefecit hominibus, foras loquendo. Quisquis enim Spiritu Dei confortatur, hec que sequuntur, humili corde profatur.---Stultissimus sum uirorum, etc. Filii enim seculi huius prudentiores filiis lucis in generatione sua sunt . Et Apostolus, Si quis, inquit, uidetur sapiens esse in hoc seculo,  stultus fiat, ut sit sapiens . Et ipse de se suisque similibus, in quibus est Deus, Nos autem predicamus Christum crucifixum; Iudeis quidem scandalum, gentibus autem stultitiam .---Non didici sapientiam, etc. Non didicit Salomon ab homine sapientiam, sed Deo gratis offerente percepit, ut sanctorum scientiam nosset. Sed et Apostolus qui ait, Nos stulti propter Christum, ipse iterum dicit, Sapientiam autem loquimur inter perfectos; sapientiam uero non huius seculi, et cetera .---Quis ascendit in celum, atque descendit? Hec est sanctorum scientia, que a sapientibus seculi stultitia putatur, quia uidelicet Dei Filius in assumpta carne post mortem et resurrectionem suam ascendit in celum, ac nostre resurrectionis tempore descensurus  est de celo ad iudicandos uiuos et mortuos. Quis continuit spiritum manibus? Omnis spiritus et humanus et angelicus, et animalium et procellarum, ne deficiat, Dei potentia continetur.---Quis colligauit aquas, quasi in uestimento? Congregans sicut in utre aquas maris.---Quis suscitauit omnes terminos terre? Dominus, qui nunc omnibus animantibus et germinibus uitam et incrementum excitat. Et in die iudicii cunctum a quatuor uentis celi genus humanum a morte suscitabit.---Quod nomen eius, et quod nomen filii eius si nosti? De Dei Patris et Filii nomine dicit, cuius mysterium secularis sapientia naturaliter scire non potest. Quamuis unum esse Deum, qui omnia fecerit per ea que mirabiliter facta uidet, intelligere  potest. Si nosti, inquit, subauditur tu, qui de tua te iactans sapientia, nostre fidei mysteria, stultitiam nuncupare presumis.---Omnis sermo Dei, ignitus clypeus est sperantibus in se. Hec et tota Christi Ecclesia nouit, et illi maxime qui, Deo secum morante, terrenam sapientiam contemnunt, quia omnis sermo diuinus corda electorum et igne caritatis accendit, et scientia ueritatis illustrat, et uitiorum sordes consumit, et ab hostium insidiis, cunctisque defendit aduersis. Sed solertius intuendum quia proprietatem Greci sermonis, quod est pepyromenon, Latina translatio uno uerbo non explicat; unde nunc ignitum, nunc igne examinatum transfertur, ut, Ignitum eloquium tuum uehementer (Psal. , et, Argentum igne examinatum . Quod utrumque in  Greco uno uerbo dicitur pepyromenon. Et quod huic Salomonis sententie simillimum sonat, Eloquia Domini igne examinata : id est, pepyromena. Pepyromenon ergo, quod tanquam conflatum, in igne purgatum sit; sicut enim quecunque metalla igne conflata, sordem in se alienam atque inutilem non continent, totum, quidquid in his residet, uerum et perfectum, et omni uitiorum sorde purgatum est; ita eloquium Dei, eternorum in se bonorum fidem testans. Hinc est illud Domini, Iota unum aut unus apex non peribit a lege, donec omnia fiant . uera enim omnia sunt, et extra omnem ambiguitatem superflue inanitatis ignita.---Non addas quidquam uerbis illius, etc. Non corrumpas colloquia sanctarum Scripturarum, quod quidam  heretici, ne his conuincerentur, fecisse noscuntur.---Duo rogaui te, ne deneges mihi, etc. Hec adhuc uir cum quo est Deus, sermonis eius igne radiatus, ad ipsum Dominum conuersa uoce profatur, obsecrans ne unitatem seculi unquam uel uerba mendacia, ueritati celesti preponat Scripture; nec rursum, uel copia uel inopia transeuntium rerum in obliuionem decidat eternorum.---Generatio, que patri suo maledicit, etc. Cum superius puritatem sibi uite a Domino dari peteret, conuertens subito intuitum ad contemplandam prauorum nequitiam, quantis hec sit inuoluta miseriis, quam longe a ueritate distet, insinuat, eo quod honorem parentibus non deferunt.---Generatio que sibi munda uidetur, etc. Quia Deus dissipat ossa hominum sibi placentium.---Generatio,  cuius excelsi sunt oculi, etc. Quam Psalmista ait: Domine, non est exaltatum cor meum, etc. .---Generatio, que pro dentibus gladios habet, etc. De hac Psalmista, Filii hominum dentes eorum, arma et sagitte, et cetera . Qui sunt persecutores Ecclesie Christi. Quod si diligentius considerare uolueris, inuenies has generationes, congregationes esse nequissimas Iudeorum et hereticorum. Iudeorum ergo generatio Patri suo maledicit, illi uidelicet, qui ait, Filius meus primogenitus Isrel , quando Filium eius uiuentemin carne negauit. Et matri non benedixit, Synagoge uidelicet, cuius fidei pristine, quam a patribus ac prophetis de Christo habuerat, detraxit. Nouatianorum generatio  munda sibi uidetur, dicens: Penitentia opus non habere. Et tamen non potest munda esse a sordibus peccatorum, que fontem penitentie peccantibus ueniam negando, precludit. Item generatio Arrianorum excelsos habet oculos, et palpebras supra Deum erectas, inquirens, qui fuit antea; et quia fuit tempus quando non fuit Filius, uel que sancti Spiritus potestas, equalis an inequalis. Item generatio, que pro dentibus gladios habet, illa est congregatio prauorum, que perfidiam etiam aliis intimare satagit; et sicut corpora solent gladiis sterni, ita animas audientium ueneno praue allocutionis, morti perpetue subiugare contendit.---Sanguisuge due sunt filie, etc. Sanguisuga est diabolus, qui siti peccandi ac peccata suadendi incessanter accenditur. Huic  due sunt filie, quia due specialiter humani generis illecebre; hunc antiqui hostis imitantur ardorem, luxuria uidelicet et philargyria. Nam et luxurie, et quo liberius frena laxantur, eo noxius delectatur; et sicut quidam ait petarum,

Crescit amor nummi, quantum ipsa pecunia crescit.
Tria sunt insatiabilia, etc. Ignis uero non dicit, Sufficit; infernus nunquam redundat: meretrix similiter uicina, eius corpus non satiatur deliciis; et auarus nunquam dicit, Sufficit. Quidam infernum interpretantur diabolum, quia insatiabilis sit de seductione humana. Os uulue et terram, que non satiantur aqua, ut supra; ignem qui non dicit, Sufficit: incendium gehenne, quod nunquam desinat, sed eos qui peccatis finem ponere noluerunt, infinito ardore comburat.---Oculum,  qui subsannat patrem, et despicit partum matris sue, etc. Peruersi, dum diuina iudicia reprehendunt, subsannant Patrem; et quilibet heretici, dum predicationem sancte Ecclesie deridendo contemnunt, partum matris despiciunt, quia de ipsa exeunt, qui contra ipsam loquuntur. Ex nobis, inquit, exierunt, sed non erant ex nobis  Quorum intentionem dum predicatores catholici de Scripturarum diuinarum fluentis procedentes increpando reuincunt, quasi oculum nefandum corui de torrentibus effodiunt, et filii aquile comedunt. Corui etenim uocantur doctores sancti, quia per humilitatis gratiam, peccati in se nigredinem confitentur. Filii autem aquile, quia per gratiam eius sunt renati, qui in habitu assumpte carnis ad celestia transuolant. Unde  et alibi filii sponsi appellantur.---Tria sunt difficilia mihi, etc. Quantum ad historiam pertinet, ita est ut scriptum est; sed quia per parabolas loquitur, uia aquile in celo difficile inuenitur: hoc est, subtilitas inimici, qua circa celestium corda uirorum uolitat, magno cum labore deprehenditur. Similiter et uia colubri super terram, id est, astutia hostis uenenati, insidiari non desinentis, eis quos in petra fidei fundatos esse conspicit. Necnon et uia nauis in medio maris, hoc est, uia iniquitatis, que per amaras seculi huius undas, immundorum spirituum flatibus agitatas, tanta subtilitate discurrit, ut uel uix, uel nullatenus eius possit iter deprehendi. Nam quod aquila malignum hostem significet, testatur propheta, qui ait: uelociores fuerunt persecutores nostri aquilis celi , id est, homines, qui nos persecuti sunt, tam seui fuerunt, ut ipsis demonibus crudeliores esse uiderentur. Quod coluber diabolum sepe insinuet, et in primi hominis transgressione probatum est, et cum quidam uir sapiens aiebat, Quasi a facie colubri fuge peccatum . Nauis quoque, quod leuitatem designet, eorum qui circumferuntur omni uento doctrine, demonstrat propheta, qui ait: Et Chaldeos in nauibus suis gloriantes ; hoc est immundos spiritus de fragilitate atque instabilitate mentis humane se extollentes, et de illius ruina quasi uictores letantes. Sicut ergo illa tam candida sunt ut inueniri nequeant, sic adolescens, qui uiam ueritatis deseruit, difficile cogitatu est quo semper omnes  horas, in quot cogitamenta uecors uaga mente declinet. Talis est et uia mulieris adultere, que comedit et tetigit os suum, et dicit, Non sum operata malum. Adultera quoque mens, in similitudinem eorum que commemorauit superius, instabilis semper et uaga est. Que, ubi admissum turpitudinis sue celare poterit, negat se aliquid perpetrasse facinoris.---Quatuor sunt minima terre, etc. Minores uidentur in terra sepe iusti quam reprobi, id est, humiliores et huic mundo abiectiores; sed tamen sapientiores sunt sapientibus mundi, in eo quod eterna et celestia bona sapiunt, ac pro his appetendis, que illi non norunt, aduersa queque seculi fortiter pati desiderant.---Formice, populus infirmus, etc. Et Ecclesie populus, ut fortitudinem mentis custodiat, infirmum se temporaliter,  aduersariis seuientibus ostendit; Domino per Euangelium dicente, Ego autem dico uobis non resistere malo; sed si quis te percusserit in dextera maxilla tua, prebe illi et alteram . Qui in hac uita preparat sibi fructus bonorum operum, quibus uitam mereatur habere perennem.---Lepusculus, plebs inualida, etc. Et hic plebem Ecclesie designat, que inualida dicitur; uel quia, ut supra diximus, suas iniurias ulcisci ipsa non querit; uel quia in suis uiribus nichil fidere, sed in auxilio Redemptoris sui salutem sperare didicit. Et hoc est illam cubile in petra collocare, eius presidio aduersus uite incursus Domino dicere cum Psalmista: Esto mihi in lapidem fortissimum et domum munitam, ut salues me; quia petra mea et munitio mea tu es  Pro lepusculo,  antiqua translatio chyrogrillium posuit. Est autem animal non maius ericio, habens similitudinem muris et ursi, cuius in Palestine regionibus magna est abundantia; semperque in cauernis petrarum, et terre foueis habitare consueuerunt. Notandumque, quod in psalmo, ubi nos canimus, Petra refugium erinaciis , in quibusdam codicibus, leporibus, in quibusdam chyrogrilliis, inuenimus. Sed et in hac Salomonis sententia quedam exemplaria pro lepusculo, erinacium habent. Nam et in libro Hebreorum nominum inuenimus idem uerbum Hebreum, sapham in Ieremia, chyrogrillium et leporem et erinacium a sancto Hieronymo interpretatum.---Regem locusta non habet, etc. Locustam quidam gentilium  plebem interpretantur, que quondam sine rege, id est, sine Christo, sine propheta, sine doctore existens, nunc in unitatem fidei congregata, ad spiritualem pugnam contra diabolum properat. Potest autem in locusta, anachoretarum concors unitas accipi, que cum homine preceptore nullo in suis latibulis regatur, infatigabili tamen instantia in suis queque locis Christo militare, et male pullulantia carnalium uoluptatum germina consueuit absumere.---Stellio manibus nititur, etc. Stellio manibus nititur, quia nimirum alas, quibus feratur, non habet. Et moratur in edibus regis, illorum significat humilitatem, qui cum sint iuxta naturam tardi ingenio, solertia tamen industrie sue, uel ad diuinarum notitiam Scripturarum, uel ad uirtutum gratiam, quibus  ingressum regni celestis mereantur, attingunt. Plerumque etenim aues, quas ad uolandum penna subleuat, in inferioribus resident. Et stellio, qui ad uolatum pennas non habet, nitens manibus regis edificium tenet: quia nimirum sepe ingeniosi quique, dum per negligentiam torpent, in prauis actibus remanent, et simplices, quos ingenii penna non adiuuat, ad obtinenda eterni regni menia uirtus operationis leuat.---Tria sunt que bene gradiuntur, etc. Ipse hoc loco leo ponitur, de quo scriptum est, uicit leo de tribu Iuda . Qui fortissimus bestiarum dicitur, quia in illo hoc quod infirmum est Dei, fortius est hominibus ; qui ad nullius pauet occursum; dicit enim, uenit princeps mundi huius, et in me non habet quidquam . Gallus succinctus  lumbos, id est, predicatores sancti inter huius noctis tenebras, uerum mane nuntiantes; qui succincti lumbos sunt, quia a membris suis, luxurie fluxa restringunt. Et aries, nec est rex qui resistat ei. Quem alium hoc loco arietem accipimus, nisi primum intra Ecclesiam ordinem sacerdotum? de quibus scriptum est, Afferte Domino filios arietum , qui per exempla sua gradientem populum, quasi subsequentem ouium gregem trahunt; quibus spiritualiter recteque uiuentibus, nullus rex omnino resistere sufficit, quia quilibet persecutor obuiet, intentionem eorum non ualet prepedire. Et quia post hec etiam Antichristus apparebit, hoc quartum subdidit dicens:---Et qui stultus apparuerit, postquam eleuatus est in sublime, etc. Ipse quippe in sublime eleuabitur, cum  Deum se esse mentietur. Sed eleuatus in sublime stultus apparebit, quia in ipsa elatione sua, per aduentum ueri iudicis deficiet; quod si intellexisset, ori imposuisset manum, id est, si supplicium suum, cum superbire exorsus est, preuidisset, bene aliquando conditus in tante iactatione superbie non fuisset elatus. De quo nequaquam moueat, quod superius dictum est, Quartum quod incedit feliciter: tria quippe incedere bene, dixit, et quartum feliciter; non enim omne quod feliciter, bene; neque in hac uita omne quod bene, feliciter. Nam leo, gallus et aries bene incedunt, sed non hic feliciter, quia persecutionum bella patiuntur; quartum uero feliciter, et non bene incedit, quia in fallacia sua Antichristus graditur, sed iuxta breue tempus uite presentis ipsa illi fallacia  prosperatur.---Qui autem fortiter premit ubera ad eliciendum lac, etc. Ubera fortiter premimus, cum uerba sacri eloquii subtili intellectu pensamus, qua pressione dum lac querimus, butyrum inuenimus, quia dum nutriri uel tenui intellectu querimus, ubertate interne pinguedinis ungemur: quod nec nimie nec semper agendum est, ne dum lac queritur, ab uberibus sanguis sequatur, quia dum uerba sacri eloquii, plusquam debent, discutiuntur, in carnalem intellectum cadunt. Sanguinem enim elicit, qui uehementer emulget, quia carnale efficitur hoc quod ex nimia spiritus discussione sentitur.---Et qui prouocat iras, etc. Quid precedente parabola iuxta litteram significaret, aperit, quia qui in modesto sermone  proximum allocutus; gratum accipit responsum, quasi de uberibus, in quibus lac querebat, butyrum exprimit. Atqui inepto uerbo iram discordiamque fraterno ex corde prouocat, quasi ultra modum emungens uerba, sanguinem pro lacte reperit.



CAPUT XXXI.

uerba Lamuelis regis, etc. Lamuel interpretatur, in quo Deus. Et ipse est de quo supra, eodem nomine in Latinum uerso dicitur, uisio quam locutus est uir, cum quo est Deus. Mater autem, que hanc eum uisionem edocuit, non alia melius quam diuina gratia intelligitur, que illum in corde inuisibiliter erudiuit intellectu sapientie quam foris hominibus ipse ministraret. Quamuis et ipsa carnalis mater Salomonis,  hec eum paruulum docuisse recte possit intelligi. Que quidem ipse, quia sapienter dicta cognouerit, operi parabolarum suarum miscere uoluerit. Et ideo recte, postquam dictum est in titulo, uerba Lamuelis regis, additum est continuo, uisio qua erudiuit eum mater sua, quia cum in regnum unctus, spiritum sapientie percepit, uidit in eodem spiritu, quam prudenter se mater bona docuerit.---Quid, dilecte mi; quid dilecte uteri mei? Subaudis, Quid tibi dicam, fili, qui de utero meo natus, electus es in regnum?---Quid dilecte uotorum meorum? Id est. qui electus es in hoc quod tota deuotione desiderabam.---Ne dederis substantiam tuam mulieribus. Patet littere sensus, sed et uirtutum nostrarum substantias corruptionibus uitiorum contaminare prohibemur.---Et  diuitias tuas ad delendos reges. Diuitias suas dat ad delendos reges, qui terrenis deliciis hominum corda corrumpit, ne celestia bona inquirant, in quibus perpetuo possint regnare cum Christo. Delentur enim reges per diuitias, quando quilibet summi regis corpori adunati per fidem, nichilominus per illecebras seculi merentur eradicari de terra uiuentium. Noli regibus, o Lamuel, noli regibus dare uinum. Et hec sequentia patent iuxta litteram. Allegorice autem precipit ne uino, in quo est luxuria, inebriet mentes fidelium, qui sunt membra Regis eterni; quia nullum secretum est ubi regnat ebrietas; nil de secretis cogitatur, ubi regnat uoluptas carnalis; sed ea tantum carnales, que sunt uisibilia, scrutantur.---Ne forte bibat, et obliuiscatur  iudiciorum, etc. Ne terrenis debriatus illecebris, obliuiscatur pauperum Christi, qui et ipse pauper est factus pro nobis.---Date siceram merentibus, etc. Bibant et obliuiscantur egestatis sue, et doloris non recordentur amplius. Siceram et uinum hoc loco supernam diuine sapientie consolationem dicit, que illis est exhibenda cordibus, que in infimis consolari refugiunt, et quidquid occurrit in presenti, amaro suscipiunt animo, solis que nondum uident gaudiis celestibus tota mente inherentibus; iuxta eum qui dixit, Negauit consolari anima mea, memor fui Dei, et delectatus sum . Item, Date siceram merentibus et uinum bibere his qui amaro sunt animo; et cetera . His, qui pro plenitudine  actuum pristinorum merore atque tristitia deprimuntur, spiritualis scientie iocunditatem uelut uinum, quod letificat cor hominis, affluenter infundite, eosque salutaris uerbi crapula refocillante, ne forte iugitate meroris ac lethali desperatione demersi, abundantiori tristitia absorbeantur, qui eiusmodi sunt.---Aperi os tuum muto, etc. Pro causa pauperum, qui ipsi per se loqui in iudicio non ualent, ipse loqui memento, et eos defensare curato, qui patrie celestis intuitu, huius uite uiam ocius transire satagunt. Aliter os aperire muto precipit populo gentium fidei uerbum predicare, qui diuina eloquia prius personare nesciebat, et non tantum Iudeis, sed et cunctis per orbem nationibus curam salutis impendere.---Aperi os tuum, decerne quod iustum  est, etc. Sicut in uersu superiori pro causa et ereptione pauperis os aperire precepit, ita in isto, ipsum pauperem ubi errauerit, iuste castigare ac iudicare admonet. Iuxta quod et Moyses ait, Et pauperis in iudicio non misereberis ; quod utrumque facere Dominum propheta insinuat, dicens: Sed iudicabit pauperes in iustitia, et arguet in equitate pro mansuetis terre .---Hucusque uerba Lamuelis. Hinc sapientissimus regum Salomon laudes sancte Ecclesie uersibus paucis, sed plenissima ueritate decantat. Constat namque, idem carmen uersibus XXII, iuxta ordinem uidelicet Hebreorum ac numerum litterarum, ita ut singuli uersus a singulis litteris incipiant. Cuius ordine perfectissimo alphabeti typice innuitur, quam plenissime hic uel  anime cuiusque fidelis, uel totius sancte Ecclesie, que ex omnibus electis animabus una perficitur catholica, uirtutes ac premia describantur.---Mulierem fortem quis inueniet? etc. Mulier fortis Ecclesia catholica uocatur: mulier uidelicet, quia spirituales Deo filios ex aqua et Spiritu sancto gignere consueuit; fortis, quia cuncta seculi aduersa simul et prospera pro Conditoris sui fide contemnit, quam ipse in carne apparens, infirmam quidem inuenit, sed inuentione sua, hoc est pia uisitatione fortem reddidit. Unde post eius redemptionem ad celos rediens, supernis ciuibus gaudens aiebat: Congratulamini mihi, quia inueni ouem meam que perierat . uidens ergo Salomon genus humanum innumeris  implicatum erroribus, quodque ad eius saluationem, nullus patriarcha, nullus propheta, nullus omnino electorum, preter solum Mediatorem Dei et hominum sufficeret, ait, Mulierem fortem quis inueniet? procul et de ultimis finibus pretium eius. Ac si aperte futuram Domini gratiam admirando protestetur, Quis tante uirtutis, quis talis est meriti, qui de tot incredulis ac scelestis mundi nationibus unam sibi electorum Ecclesiam congregaret, quam sua gratia fortem atque insuperabilem aduersantibus cunctis efficiat? Non hic certe nostri similis, non nostro est tempore uenturus, sed in fine seculorum est de celo Deus homo descensurus, qui nos sua passione a morte redimat. Hoc est enim, quod ait, Procul, et de ultimis finibus pretium eius. Procul uidelicet,  statu temporis, quod a diebus Salomonis usque ad partum uirginis intererat. De ultimis autem finibus, quia a summo celo egressio eius , qui non aliud pro redemptione nostra pretium, que seipsum obtulit. Unde Apostolus, Qui dilexit, inquit, nos et tradidit semetipsum pro nobis, oblationem et hostiam Deo in odorem suauitatis . Quamuis et ita recte possit intelligi pretium sancte Ecclesie procul positum fuisse, quia incarnatio, uerbi Dei conuersatio inter homines, passio ac resurrectio longe a nostre esset nature conditione discreta; quoniam uidelicet ille, et quando uoluit et de qua uoluit matre natus est, et sine peccato uixit in mundo; et quando uoluit et qua uoluit morte discessit a mundo. Tempus quoque resurrectionis  et ascensionis sue in potestate habuit, et cetera huiusmodi; in quibus tam procul a nobis, quam celum distat a terra. Quia uero Ecclesiam, quam redemit Dominus, non solum uerbum salutis suscipere, sed et constanter pro illo certare, et hoc ipsum per mundum predicare donauit, merito subiungit:---Confidit in ea cor uiri sui, etc. uirum sancte Ecclesie Dominum ac Redemptorem eius, qui etiam pretium eius fieri dignatus est, dicit. Unde et Apostolus credentibus ait, Despondi enim uos uni uiro uirginem castam exhibere Christo . Quod ergo dicit, Confidit in ea cor uiri sui, ab humana nimirum consuetudine tractum est; sicut enim is qui fortem fidelemque et castam habet coniugem, confidit in ea certissime, quia nil contra suam uoluntatem agere, nulla  adulterina saltem cogitatione possit contaminari, cuncta pro suo amore etiam aduersa libenter tolleret, et quoscunque ualet ad suam amicitiam conuertere desideret, sic nimirum Dominus Redemptor noster in Ecclesia confidit. Nouit enim spiritum gratie, quem dedit, nouit uirtutem caritatis, quam eius precordiis infudit. Ideoque non dubitat eam non solum a sue fidei integritate nequaquam posse corrumpi, sed etiam perseueranter insistere, ut plures ad eiusdem fidei congreget unitatem. Hoc enim quod sequitur, Et spoliis non indigebit; spoliat enim diabolum Ecclesia, cum per predicatores suos, eos quos ipse deceperat, ad ueritatis iter reuocat. Et bene dicitur, Spoliis non indigebit, quia nunquam cessabit Ecclesia liberatas a diabolica fraude animas  Christi fidei restituere, donec, completo mundi cursu, suorum quoque prefinita compleatur summa membrorum. uerum quia quidquid boni sancta Ecclesia, uel anima queque fidelis agit, hoc desuper accipit, recte subiungitur,---Reddet ei bonum, et non malum, etc. Reddet quippe anima Christo bonum, cum perceptis ab eo uite muneribus, recte uiuendo, respondet, cum ea que ipsa scire uel facere ab illo adiuta possit, etiam aliis intimare satagit. Bene autem cum dixisset, Reddet ei bonum, protinus addidit, Et non malum, quia sunt profecto qui, acceptis a Domino bonis, mala rependunt, uel fidei mysteria que perceperunt, heretica fece fedando, uel fidem, quam professione seruant,  prauis operibus blasphemando; uel mores bonos, quibus cum fide recta deseruiunt, per colloquia mala corrumpendo. Sed nec illi bona que accepere, Domino reddunt, qui non in his que bene inchoant, usque ad finem uite presentis persistere curant. Unde merito cum dixisset, Reddet ei bonum, et non malum, ut perseuerantiam boni necessariam demonstraret, adiunxit, Omnibus diebus uite sue. Cui simile est illud euangelicum, Seruiamus illi in sanctitate et iustitia coram ipso, omnibus diebus nostris . Quibus sane operibus, quibus iustitie uel sanctitatis fructibus potissimum sit insistendum ei qui bonum quod accepit a Domino, gratis rependere satagit, subsequenter insinuatur, cum dicitur:---Quesiuit lanam et linum, etc. Huius principium uersiculi, fortis  mulier, hoc est sancta Ecclesia etiam iuxta litteram accipere et obseruare consueuit; iuxta illud propheticum, Cum uideris nudum, operi eum, et carnem tuam ne despexeris . Operatur autem non superuacuo et ceco labore, sed eo utique consilio, ut ab ipso suo uiro, Domino uidelicet Christo, in iudicio mereatur audire, Nudus fui, et operuistis me ; et, Quandiu fecistis uni de his minimis istis, mihi fecistis . Operatur autem consilio manuum suarum, hoc est, earum personarum, per quas eleemosynam pauperibus tribuit. In quorum opere deuoto, illo saluberrime utitur consilio, ut cum dispergens det pauperibus, non ipsa ab hominibus laudetur ad tempus, sed iustitia eius maneat in seculum seculi, cornu eius exaltetur in gloria  . Possunt autem mystice in lana, que est ouium habitus, omnia simplicitatis et pietatis opera, que proximis impendimus, accipi. Potest in lino, quod ex terra uirens oritur, sed longo ac multiplici exercitio amittit humorem natiuum, atque ad gratiam noui candoris peruenit, castigatio nostre carnis intimari. Cuius dum ingenitas uitiorum sordes per continentiam excoquimus, dignam profecto eam, qua Christum induamus, efficimus, iuxta illud Apostoli, quotquot ergo in Christo baptizati estis, Christum induistis . Querit ergo mulier fortis lanam et linum, et operatur consilio manuum suarum, cum Ecclesia sancta sollicite perquirit, quibus se pietatis fructibus exerceat, quomodo carnalibus  emundet illecebris. Et hoc utrumque consilio prudentissimo, hoc est superne solummodo retributionis facit intuitu. Cuius retributionis sequens quoque uersiculus apertius meminit, cum subditur,---Facta est quasi nauis institoris, etc. Institorem, negotiatorem dicit, qui pro eo sic uocatur antiquis, quod acquirendis multiplicandisque mercibus sedulus insistat, Facta est ergo fortis mulier quasi nauis institoris, quia sicut nauis institoris onerata mercimoniis, que in patria sua magis abundant, per mare petit peregrina, ut illic uenditis que attulerat, cariora domum reportet, sic nimirum sancta Ecclesia, sic anima queque perfecta uirtutum diuitiis gaudet onerari, quibus maiora diuine gratie dona mercetur. Optimum est namque  commercium, cum bona que ualemus operantes, primo hanc a Domino mercedem recepimus, ut ad maiora semper agenda proficiamus, dehinc et uitam percipiamus sempiternam. Facta est ergo anima sancta quasi nauis institoris, que transit desiderio fluctus seculi presentis, solaque se in celis accipere sperat, eterna gaudia meditatur, et pro his abundantius adipiscendis quidquid ualet instanter agere, quidquid aduersum occurrerit fortiter superare contendit. De qua recte dicitur quia de longe portat panem suum, quia in cunctis que temporaliter bona agit, eternam solummodo retributionem exspectat, solam uiui panis saturietatem desiderat, eius nimirum qui suis auditoribus pie potenterque promittit, uenite ad me, omnes qui laboratis et onerati estis, et ego reficiam uos  . At contra in proximo panem suum recipit, et non hunc de longe trans maria portat, qui in eo quod iuste uiuere uidetur, humani tantum fauoris premia expedit. Nequa ullo uite permanentis intuitu, ea que in nimis labuntur, exsuperare et calcare satagit. De qualibus ipse terribiliter intonat: Amen dico uobis, receperunt mercedem suamc.---Et de nocte surrexit, deditque predam domesticis suis, etc. Sicut totus labentis seculi cursus perennis diei ac noctis alternatione uariatur, et dies quidem ad operandum, non ad quiescendum naturaliter condita est, sic totum presentis Ecclesie tempus gemino quodam quietis et operis statu discernitur. Quasi enim nocte quiescit, cum aliqui fidelium eius intermissa ad tempus sollicitudine externa, sibimet uacare seque ipsos  spiritualiter incipiunt curare uel lectionibus uidelicet sacris, uel orationibus, ac lacrymis sese uel aliis huiusmodi studiis secretius exercendo. Surgit autem de nocte, cum in eisdem suis fidelibus ad agendam etiam proximorum curam sollicita accingit, quod fraterne administrationis opus duobus modis exercere consueuit, quia et eos qui foris errabant, ad fidei gratiam conuocat, et illos qui fidei sacramentis iam sunt imbuti, ut bonis operibus amplius insistant, excitare non desinit. Unde bene dicitur, Deditque predam domesticis suis, et cibaria ancillis suis. Dat namque predam domesticis suis, cum eos antiquo hosti docendo eripere potuit, societati illorum qui in fide precessere reconciliat. Dat et ancillis cibaria,  cum humiles quosque et debito timore sua seruantes, ne sub pio labore lassescant, superne mercedis commemoratione reficit.---Considerauit agrum, et emit eum, etc. Agrum dicit possessionem superne hereditatis. De qua benedicens filium Isaac patriarcha loquitur, Ecce odor filii mei, sicut odor agri pleni cui benedixit Dominus . Odor quippe sanctorum est, sicut odor agri pleni, cui benedixit Dominus, quia tota mentis intentione contuentur, que sit plenitudo benedictionis in patria regni celestis. Considerauit ergo Ecclesia agrum, et emit eum, quia studiose didicit que sint gaudia uite perennis, et pro eorum perceptione quidquid potuit laborare contendit. Que etiam a fructu manuum suarum plantauit uineam, quia de fructiferis fidelium suorum  factis siue uerbis Scripturam sanctam condidit, per quam mentes audientium in fide et dilectione debriaret sui Redemptoris. Nec ab re est si uinee nomine ipsam Ecclesiam, que per mulierem fortem est designata, sentiamus esse figuratam, et eos esse propagines uinee qui sunt filii mulieris. Mulier autem uineam plantauit, cum Ecclesia primitiua latius per orbem missis predicatoribus fidei semina dispersit. Considerauit namque agrum, cum orbem uniuersum uitiorum spinetis horrentem, cultore spirituali opus habere perspexit. Emit uero eum, cum, missis ubique doctoribus, talentum uerbi audientibus contulit, ut eos credentes felicissimo Christi mancipatui subderet. Plantauit autem in eodem agro uineam, cum in nouis credentium populis, Ecclesiam plene  euangelice ueritatis institutione firmauit. Quam quidem uineam de fructu manuum suarum plantauit, quia non solum uerbo instituebant apostoli, apostolorumque successores populos, quos erudiebant, uerum et testimonium bone operationis, miraculorum quoque signa uerbis doctrine iungebant. Sed et usque hodie, imo usque ad finem seculi, mulier fortis considerat agrum, et emit eum, ac de fructu manuum suarum plantauit uineam, quia sancta Ecclesia semper sollicita perquirit quos ad fidem conuertere possit. Et quoscunque dociles inuenerit, hos data uerbi pecunia, in seruitium Christi emit; atque in eis uineam Christi plantare, uel potius eos uineam Christi facere satagit. Et quia quisquis alterum docere desiderat, primo ipse et a malis abstinere, et bonis se debet actibus exercere,  recte subiungitur:---Accinxit fortitudine lumbos suos, etc. Accinxit ergo Ecclesia lumbos suos fortitudine, cum supernorum desideriis intenta carnalibus illecebris succumbere despexit; roborauit brachium suum, cum se ad agenda uirtutum opera preparauit. Et bene primo lumbos fortitudine accingere, ac postmodum roborare brachium dicitur, quia nimirum actio boni operis acceptabilis esse Domino minime ualet, si non fluxa luxurie quis prius a carne, simul et mente restringat. Unde propheta, Quiescite agere peruerse, discite benefacere . Et Dominus ipse, Sint lumbi uestri precincti, et lucerne ardentes . Lumbi uidelicet precincti, ne luxurie subdamini; lucerne uero ardentes, ut bonis fulgeatis operibus.---Gustauit et uidit, quia bona est negotiatio eius, etc.  Quod ait, Negotiatio eius, agri utique illius, de quo supra ait, Considerauit agrum, et emit eum. Gustauit igitur Ecclesia sancta, gustauit anima queque perfecta, id est, pre intimo mentis desiderio cognouit, quia bona est negotiatio uite immarcescibilis, quam relictis illecebris temporalibus eternam meremur in celis. Gustauit autem, id est, aperte didicit, quia bonum est per instantiam predicandi, quoscunque ualet ad uiam ueritatis adducere. Atque ideo nullis tribulationum tenebris, nec ipsa morte potest lucerna deuotionis eius exstingui. Eorum namque lucerna nocte exstinguitur, quamuis in die uideatur ardere, qui, sicut Dominus ait: Ad tempus credunt, et in tempore tentationis recedunt ; sed et  illorum nocte media exstinguitur lucerna, qui ueniente iudice oleum caritatis in uasis precordiorum suorum non habuisse probantur, dum perdito falsarum rumore uirtutum, uera tenebrosorum luunt tormenta factorum. Quod si noctem hoc loco pro quiete uolumus accipere, iuxta hoc quod supra dicitur, Et de nocte surrexit, id est, ad operandum se post quietem preparauit, apte dicitur quod lucerna sancte Ecclesie non exstinguatur in nocte, quia et cum a negotio quiescit actionis, uacat liberius luci superne contemplationis. Cumque a publicis cessat operibus, curat se ardentius uel auditui sancte lectionis, uel laudibus mancipare diuinis: iuxta exemplum uidelicet mulieris industrie, que non solum in die necessariis solet instare laboribus, sed et nocte  sepius accenso lumine lucerne, parilem rei familie agere curam.---Manum suam misit ad fortia, etc. Fortia dicit perfecta in Christi caritate opera, quibus se gaudens Ecclesia certa superne retributionis exspectatione subdidit; uerbi gratia, Audistis, quia dictum est, Diliges amicum tuum, et odio habebis inimicum tuum; ego autem dico uobis, Diligite inimicos uestros, benefacite his qui oderunt uos, et cetera ; et de uirginitate seruanda: Qui potest capere, capiat ; et de contemnendis diuitiis, Si uis, inquit, perfectus esse, uade, uende omnia que habes, et cetera . Nam populus Synagoge, cui dictum est, Si uolueritis, et audieritis me, bona terre comedetis , tanto infirmior erat in opere iustitie, quanto minus spe perpetue remunerationis  erectus. At Ecclesia que audiuit a Domino, Penitentiam agite, appropinquauit enim regnum celorum , merito pro huius perceptione dura queque longanimiter suffert. Unde rursum de eius fortitudine dicit, Regnum celorum uim patitur, et uiolenti rapiunt illud . Et digiti eius, inquit, apprehenderunt fusum. Solent femine tenentes fusum in dextera, colum tenere in sinistra. In colo enim lana inuoluta est, que filo ducenda et nenda transeat in fusum. Sepe autem in Scripturis dextera uitam perpetuam, leua presentia Dei dona significat, opulentiam uidelicet rerum, pacem temporum, sospitatem corporum, scientiam quoque Scripturarum, et celestium perceptionem sacramentorum. Hec et huiusmodi bona cum Domino largiente  percipimus, quasi lanam colo inuolutam, in leua gestamus. At cum in ea pro amore celestium salubriter nos exercere incipimus, iam lanam Agni immaculati de colo in fusum, de leua in dexteram traiicimus, quia de donis nostri Redemptoris, de exemplis operum eius stolam nobis glorie celestis ac uestem caritatis nuptialem facimus. Digiti namque quibus apprehendere fusum dicitur, ipsam intentionem discretionis, qua quisque operatur, insinuant, ea nimirum ratione, quia nulla corporis nostri membra pluribus sunt districta articulis, ac flexibus apta, quam digiti. Quicunque ergo ueraciter dicere cum Apostolo potest, Nostra autem conuersatio in celis est , unde etiam Saluatorem exspectamus  Dominum nostrum Iesum Christum, huius profecto digiti dexteri apprehendere fusum, quia discretione sedula pro eternis bonis laborare didicit. Et bene dicitur Apprehenderunt, ut uiuacius commendetur quanto studio, quanta festinatione huius uite incerte pro certis apud Dominum premiis agere debeamus. Quid autem mulier fortis, id est, Ecclesia sancta uel anima queque perfecta, per fusum intellectualem sit operata, subsequenter aperitur:---Manum suam aperuit inopi, etc. Quod et de operibus eleemosynarum, que generaliter fiunt in pauperes, accipi potest; sed melius de uerbo Domini, quod indumentum salutis animabus confert, intelligitur. De qua beatus Iob gloriatur dicens: Iustitia indutus sum; et uestiui me, sicut uestimento et  diademate, iudicio meo . Aperuit autem Ecclesia manum inopi, cum mysteria fidei ignorantibus per operarios ueritatis reuelauit; palmas extendit ad pauperem, cum longe lateque predicatores ad imbuendas eterne salutis indigenas nationes dispersit.---Non timebit domui sue a frigoribus niuis, etc. Frigora niuis, corda sunt reproborum, perfidie sue torpore rigentia. De quibus ait Dominus, Et quoniam abundauit iniquitas, refrigescet caritas multorum . Que illa utique niue pessima deprimuntur, que ob prime superbie meritum de celo corruens in profundo tenebrarum, nichilominus se uelut angelum lucis adhuc stultis ostentare presumit, habitumque meritorum suorum candori niuis similem fraudium suarum nesciis profert: quod quidem  Domini et angelorum eius est proprium, in habitu niueo claritatem sue designare uirtutis. Non timebit autem Ecclesia domui sue a frigoribus memorate niuis, quia Domino pollicente credit quod porte inferi non preualebunt aduersus eam. Omnes enim domestici eius uestiti duplicibus, et sapientia uidelicet, ad reuelandas hereticas falsorum fratrum doctrinas; et patientia, ad tolerandas apertorum hostium pugnas. uel certe, uestiti sunt duplicibus, quia promissionem habent uite, que nunc est, et future. Nunc, in peregrinatione temporali, diuino auxilio, ne deficiant, adiuti; tunc, in patrie perpetua habitatione diuine gratie uisionis, ut felices semper uiuant, alleuati. Item domestici eius induti ueste sunt  duplici: una, opera; altera, mentis fidei, habentes factorum uelamina, et sacramentis uidelicet sui Redemptoris imbuti et informati exemplis. Sic enim fit illud Apostoli, Quicunque in Christo baptizati estis, Christum induistis . Possunt autem frigora niuis, etiam tormenta eterna intelligi, que igne et frigore iuxta esse legimus; cum dicitur, Ibi erit fletus et stridor dentium ; fletum quippe oculis ignis et fumus, stridorem uero dentibus solet frigus gignere. Unde et beatus Iob de penis reproborum loquens eternis, Ad calorem, inquit, nimium transibunt ab aquis niuium . Sed ab his Ecclesia domui sue non timebit, quia quicunque pereunt, ad domum illius non pertinebant, nec ueste ipsius spirituali erant induti; tametsi mysteriis  eius ad tempus uidebantur instituti. Denique legimus in Euangeliis eiectum de domo conuiuii illius hominem, qui uestibus operum immundis hanc intrare presumpserat, et in tenebras exteriores, ubi esset fletus et stridor dentium, esse proiectum. Merito utique in frigora pene religatum, quia indumenta pietatis habere neglexerat.---Stragulatam uestem fecit sibi, etc. Stragulata uestis, que uariante textura solet firmissima confici, fortia Ecclesie opera et diuersa uirtutum eius ornamenta significat. De quibus propheta, in summi regis, uiri uidelicet illius, laude cecinit: Astitit regina a dextris tuis in uestitu deaurato, circumamicta uarietate . Byssus quoque et purpura indumentum eius; byssus, in candore pure conscientie et conuersationis;  purpura, in effusione pretiosi sanguinis. Byssus namque candidi coloris est; purpureus autem color, et de sanguine animantis, quod purpura uocatur, conficitur, et ipse sanguinis habet speciem: unde pulchre dictum est a Patribus, quia Sancta Ecclesia electorum floribus uernans, in pace habet lilia, in bello rosas; item, quia byssus de terra uirens oritur, sed per exercitationes longas ac multifarias amisso humore ac uirore natiuo, ad decorem candide uestis perducitur. Purpura autem regalis est habitus. Bysso induitur Ecclesia, cum castigant corpora sua electi, et seruituti subiiciunt; purpura autem cum eamdem continentiam, non ob fauorem uulgi, sed ad acquirendam beatitudinem regni perennis exercent. Sed hic uirtutum habitus in presenti quidem nescientibus  uidetur contemptibilis, sed in futuro qualis fuerit, manifeste patebit. Unde pulchre in Apocalypsi sua Ioannes sanctorum se uocem audisse refert, dicentium, Gaudeamus et exsultemus, quia uenerunt nuptie Agni, et uxor eius preparauit se, et datum est ei ut cooperiat se, byssinum splendens, candidum . Byssinum enim iustificationes sanctorum sunt.---Nobilis in portis uir eius, etc. uir sancte Ecclesie, uir cuiusque fidelis anime Dominus est. Qui uidebatur ignobilis, cum ante tribunal presidis staret inclinandus, cum probra, flagella, sputa et ipsam crucis mortem susciperet; sed nobilis apparebit, cum uenerit iudicaturus orbem in equitate, et omnes angeli eius cum eo. Tunc sedebit,  inquit, in sede maiestatis sue, et congregabuntur ante eum omnes gentes, et separabit eos ad inuicem, et cetera . Nobilis in portis, inquit, uir eius, quia ueteres in portis sedere ad iudicandum solebant, ut uenientes ad ciuitatem aliunde, paratum continuo responsum iudicantis acciperent. Et nec rusticos uel pastores insolita urbis edificia stupefacerent, nec rursum pacem urbis intrinsecam frequens litigantium controuersia fedaret. Nobilis ergo erit Dominus in portis sue ciuitatis, quia qui etiam nunc contemnendus putatur a multis, ubi seculi finis affuerit, ubi ingressum patrie celestis apparuerit electis, iam cunctis parebit sublimis. Sedebit autem cum senatoribus terre. Amen, dico uobis, quod uos qui secuti estis me, in regeneratione, cum sederit Filius hominis in sede maiestatis  sue, sedebitis et uos super sedes duodecim iudicantes duodecim tribus Isrel .---Sindonem fecit, et uendidit, etc. In lineo sindonis subtilis intextio signatur sancte predicationis in qua molliter quiescitur, quia mens in illa fidelium spe superna refouetur. Unde et Petro animalia in linteo demonstrantur, quia peccatorum anime misericorditer aggregate, in blanda fidei quiete continentur. Hanc ergo sindonem Ecclesia fecit et uendidit, quia fidem, quam credendo texuerat, loquendo didicit, et a fidelibus uitam recte conuersationis accipit. Que et Chananeo cingulum tradidit, quia per uigorem demonstrate iustitie fluxa opera gentilitatis exstinxit. Ut hoc quod precipitur uiuendo teneatur: Sint lumbi uestri precincti . Bene etenim  nomine Chanaan, qui et gentilium populum procreauit, et interpretatur commutatus, conuersa ad fidem gentilitas designatur; que felicissima commutatione, a uitio ad uirtutes, a diabolo migrauit ad Christum. Unde et in eius laudem Psalmus quadragesimus quartus scribitur, cuius titulus est: In finem, pro his qui commutabuntur, filiis Core canticum pro dilecto; filii autem Core, filii Caluarie interpretantur, qui sunt filii dominice crucis, dicentes: Mihi autem absit gloriari nisi in cruce Domini nostri Iesu Christi . Quomodo autem commutentur, sequentia psalmi eiusdem docent, ubi dilectus ipse, id est, Ecclesie Dominus dicit: Audi, filia, et uide, et inclina aurem tuam, et obliuiscere populum tuum, domum patris tui . Commutari namque  illam desiderat, quam, ut filia ualeat dici, domum patris prioris, id est, hostis antiqui, iubet obliuisci.---Fortitudo et decor indumentum eius, et ridebit in die nouissimo. Fortitudo, ad tolerandam peruersorum improbitatem; decor, ad exercendam uirtutum gratiam. Decor, quia operatur iustitiam; fortitudo, quia persecutionem patitur propter iustitiam . Et ideo ridebit in die nouissimo, id est, gaudebit in retributione regni celestis, que dolebat in certamine uite presentis. Mos etenim Scripture est, pro gaudio risum ponere; sicut Dominus ait: Beati qui nunc fletis, quia ridebitis . Et beatus Iob: Os autem ueracium replebitur risu  Similem sane huic sententiam propheta de Domino ac  Saluatore huius fortissime mulieris posuit, dicens: Dominus regnauit, decorem induit, induit Dominus fortitudinem, etc. . Cum enim predicaret Euangelium regni, aliis placebat, aliis displicebat; alii bene loquebantur, alii detrahebant, lacerabant, mordebant, conuiciabantur. Ad eos ergo quibus placebat decorem induit, ad eos quibus displicebat, fortitudinem. Imitare ergo et tu Dominum tuum, ut possis esse uestis ipsius; esto cum decore ad eos quibus placent bona opera tua; esto fortis aduersus detractores.---Os suum aperuit sapientie, etc. Ad hoc tantum loquens os aperuit, ut sapientiam doceret, iuxta illud Apostoli: Omnis sermo malus ex ore uestro non procedat, sed si quis bonus ad edificationem fidei, ut det gratiam audientibus . uel certe  os cordis aperuit, ad discendam ab ipsa sapientia interius ueritatem, quam alios foras doceret. Utrique autem sensui, quia utrumque facit Ecclesia, concinit apte quod sequitur; Et lex clementie in lingua eius, illa uidelicet, ut non statim more legis Mosaice peccantes puniret, sed misericorditer ad penitentie medicinam uocaret. Cuius exemplum clementie, ab ipsa Dei sapientia Domino et Saluatore nostro manifeste percepit, cum oblata ei peccatrice muliere: Si quis, inquit, sine peccato est, primus in illam lapidem mittat ; et sic eam a crimine quod patrarat, sub conditione amplius non peccandi, miseratus absoluit.---Considerauit semitas domus sue, etc. Semitas domus sue considerat, quia cunctas sue conscientie cogitationes subtiliter inuestigat.  Panem otiosa non comedit, quia hoc quod de sacro eloquio intelligendo percepit, ante eterni iudicis oculos exhibendo, operibus ostendit. Item domus fortis mulieris, habitatio est patrie celestis; semite domus illius, precepta iustitie, quibus ad eterne uite mansionem peruenitur. Quas profecto semitas anima bene considerat, cum et diligenter quibus actibus ad superna perueniri debeat, inspicit, et que agenda didicit, sedula exercere non desinit. Panem quoque otiosa non comedit, cum sacrificium Dominici corporis percipiens, studet imitari actu quod in ministerio celebrat, multum sollicita ne indigne panem Domini comedendo et calicem bibendo, iudicium sibi manducet et bibat; sed ut patiendo pro Christo, ac lacrymas fundendo,  bonis quoque actibus insistendo, passionis exempla ipsius quantum ualet sequatur. Potest et simpliciter accipi, quod panem otiosa non comedat mulier fortis; iuxta illud Apostoli: Qui non operatur, nec manducet . Et ipse de se, Quoniam ad ea que mihi opus erant, et his qui mecum sunt, ministrauerunt manus iste . Unde merito luxuriantes uiduas arguens adiungit: Simul autem et otiose discunt circuire domus; non solum otiose, sed et uerbose et curiose .---Surrexerunt filii eius, etc. Quod futurum pro certo nouerat, more prophetico quasi iam factum refert. Surgent enim filii ecclesie, uidelicet omnes electi in nouissimo, carnis immortalitate donati; et tunc matrem suam,  que eos ex aqua et Spiritu sancto Deo genuit, beatissimam predicant, que nunc ab infidelibus quasi misera contemnitur. Et reuera, sicut Apostolus ait: Si in hac uita tantum sperantes sumus in Christo, miserabiliores sumus omnibus hominibus . Quia uero pro uita alia in presenti militamus, merito cum apparuerit quid erimus, matrem nostram, que ex omnibus iustis collecta una Christi columba, sponsa et amica uocatur, beatissimam predicabimus. Surget et uir eius, et laudabit eam, dicens in iudicio. uenite, benedicti Patris mei, possidete paratum uobis regnum a constitutione mundi. Esuriui enim, et dedistis mihi manducare, et cetera . Qui quidem ipse primitie dormientium resurrexit a mortuis, sed in die iudicii manifestius omnibus,  quos sua laude dignos iudicauerit, quanta sit eiusdem sue resurrectionis gloria demonstrabit. Potest hoc quod dicitur, Surrexerunt filii eius, et beatissimam predicauerunt, etiam in hoc tempore conuenienter accipi, cum quilibet fidelium, transcensis seculi erumnis, ad celestia regna perducuntur. Sedere namque ad humiliationem aliquoties, surgere ad gloriam pertinet. Unde dicitur: Olim in cinere et cilicio sedentes peniterent , id est, humiliati. Et propheta: A facie manus tue solus sedebam, quia comminatione replesti me . Sed et Psalmista: uanum est uobis ante lucem surgere; surgite, postquam sederitis, qui manducatis panem doloris . Quod est aperte dicere, Quid in presenti queritis gaudere, quod electis in futuro reseruatur?  Non enim potestis in hac uita, id est, ante lucem, superne retributionis gloriam uere felicitatis habere; quin potius postquam hic humiliati fueritis ad tempus, illic uos perpetuum ueraciter exaltandos sperate; uos quibus amarum est omne quod seculi amatoribus iucundum uidetur et dulce. Surgunt ergo filii Ecclesie, et beatissimam eam predicant, cum celestibus bonis sublimati, quanta sit illius patrie beatitudo, cuius participes esse meruerunt, aspiciunt. Et hanc debita laudatione in diuina uisione concelebrant. Laudat eam uir ipsius cum bona que ipse donauit remunerat. Quibus autem uerbis eam laudet, consequenter ostenditur, cum dicitur:---Multe filie congregauerunt diuitias, etc. Multas filias, ecclesias dicit hereticorum  et malorum turbas; catholicorumque filie dicuntur uel Christi uel Ecclesie, quia etiam ipse sunt Dominicis renate sacramentis, et adoptionem filiorum, quam non custodiere, perceperunt. Unde et Ioannes ait: De nobis exierunt, sed non erant ex nobis . Que congregauerunt diuitias, uidelicet bonorum operum operationes, ieiunia, eleemosynas, afflictionem et castimoniam carnis, continentiam lingue, meditationem Scripturarum, et cetera huiusmodi. Que uere sunt diuitie Spiritus, ubi pura mentis sinceritate geruntur; ubi autem sine fide que per dilectionem operatur fiunt, nichil agentibus prosunt. Sed et ille filie frustra congregauerunt diuitias; de quibus Dominus ait: Multi dicent mihi  in illa die: Domine, Domine, nonne in nomine tuo prophetauimus, et in nomine tuo demonia eiecimus,  et in tuo nomine uirtutes multas fecimus? Et tunc confitebor illis, quia nunquam noui uos . Sed omnis istiusmodi filias Ecclesia catholica supergreditur, que fide casta, et opere perfecta Redemptoris sui uestigia sectatur.---Fallax gratia, et uana est pulchritudo, etc. Fallax est gratia laudis, quam ab homine accipit; uana pulchritudo castitatis uel operationis bone, quam hominibus ostendat anima, que timore caret diuino. At illa conscientia uera est laude digna, que timorem Dei in omnibus seruat. Ipse est enim principium cunctarum, custosque uirtutum, Scriptura dicente: Timor Domini principium sapientie . Et iterum: Qui timet Dominum nichil negligit . Hic est enim, quod ideo beatus Iob,  et in prosperitate uirtutibus incomparabiliter floruit, et in aduersitatibus insuperabilis hostis permansit, quia ueraciter dicere potuit: Semper enim quasi tumentes super me fluctus timui Dominum, et pondus eius ferre non potui . Fallax est ergo simulatorum gratia; uanus decor operis stultorum. Ecclesia autem, que in timore incolatus sui temporaliter conuersatur, quoniam ardentes uirtutum lampades uenienti ad iudicium suo sponso offeret, iure ab eo laudata, ianuam cum eo regni celestis intrabit. Qualiter autem eam laudet, terminali uersu docetur:---Date ei de fructu manuum suarum, etc. Hec sunt enim uerba uiri illius de quo dictum est: uir eius, et laudauit eam, id est Domini et Saluatoris nostri, qui angelis in fine precepturus est ut Ecclesiam  post huius uite certamen, post triturationem afflictionum terrestrium, ad celestis regni gaudia introducant, ac uite immortalis sibi sociam aggregent, iuxta illud euangelicum, Triticum autem congregate in horreum meum . Date, inquit, ei de fructu manuum suarum, quia fructum Spiritus ferre curauit, caritatem, gaudium, pacem, benignitatem, bonitatem, modestiam, continentiam, fidem, patientiam. Pro hoc illi debitam rependite mercedem, et laudent eam in portis, hoc est, in iudicio siue in ingressu patrie celestis. Non hominum fauores superuacui, sed opera ipsa que fecit, examinante, probante, ac remunerante illo, cuius hec donante gratia, a quo ut laudari mereamur in futuro, concedat ipse propitius,  nos eum dignis in presenti uita collaudare seruitiis. Amen.





DE MULIERE FORTI LIBELLUS. 



[Figure: [Hebrew Text] 1Kb] ALEPH.


Mulierem fortem quis inueniet? Procul, et de ultimis finibus pretium eius. Mulier fortis Ecclesia catholica uocatur. Mulier uidelicet, quia spirituales Deo filios ex aqua et Spiritu sancto gignere consueuit. Fortis, quia cuncta seculi, aduersa simul et prospera, pro  Conditoris sui fide contemnit. Quoniam ipse in carne apparens infirmam quidem inuenit, sed inuentione sua, hoc est pia uisitatione sua, fortem reddidit. Unde post eius redemptionem ad celos rediens, supernis ciuibus gaudens aiebat: Congratulamini mihi, quia inueni ouem que perierat . uidens  ergo Salomon genus humanum innumeris implicatum erroribus, quodque ad eius saluationem nullus patriarcha, nullus propheta, nullus omnino electorum, preter solum Mediatorem Dei et hominum sufficeret, ait: Mulierem fortem quis inueniet? Procul, et de ultimis finibus pretium eius. Ac si aperte futuram Domini gratiam admirando protestetur, Quis tante uirtutis, quis talis est meriti, qui de tot incredulis ac scelestis mundi nationibus unam sibi electorum Ecclesiam congreget, quam sua gratia fortem atque insuperabilem aduersantibus cunctis efficiat? Non hic certe nostri similis, non nostro est tempore uenturus; sed in fine seculorum est de celo Deus homo descensurus, qui nos sua passione a morte redimat. Hoc est enim quod ait, Procul, et  de ultimis finibus pretium eius. Procul, uidelicet statu temporis, quod a diebus Salomonis usque ad partum uirginis intereat: de ultimis autem finibus, quia a summo celo egressio eius , qui non aliud pro nostra redemptione pretium quam seipsum obtulit. Unde Apostolus, Qui dilexit nos, inquit, et tradidit semetipsum pro nobis oblationem et hostiam Deo in odorem suauitatis . Quamuis et ita recte possit intelligi pretium sancte Ecclesie procul positum fuisse, quando incarnatio uerbi Dei, conuersatio inter homines, passio ac resurrectio longe a nostre esset nature conditione discreta; quoniam uidelicet ille, et quando uoluit, et qua uoluit matre natus est, et sine peccato uixit in mundo: et quando uoluit, et qua uoluit morte discessit ex  mundo, tempusque resurrectionis et ascensionis sue in potestate habuit, et cetera huiusmodi, in quibus tam procul a nobis quam celum a terra. Quia uero Ecclesiam, quam redimit Dominus, non solum uerbum salutis suscipere, sed et constanter pro illo certare, et hoc ipsum per mundum predicare donauit, merito subditur.



[Figure: [Hebrew Text] 1Kb] BETH.

Confidit in ea cor uiri sui, quia spoliis non indigebit. uirum sancte Ecclesie, Dominum ac Redemptorem eius, quod etiam pretium eius fieri dignatus est, dicit. Unde et Apostolus credentibus ait, Despondi uos uni uiro, uirginem castam exhibere Christo . Quod ergo dicit, Confidit in ea cor uiri sui, ab  humana nimirum consuetudine tractum est. Sicut omnis qui fortem fidelemque et castam habet coniugem, confidit in ea certissime, quia nil contra suam uoluntatem agere, nulla adultera saltem cogitatione possit attaminari, cuncta pro suo amore et aduersa libenter toleret, et quoscunque ualet, ad suam amicitiam conuertere, desiderat: sic nimirum Dominus et Redemptor noster in Ecclesia confidit. Nouit enim Spiritum gratie, quem dedit; nouit uirtutem caritatis, quam in eius precordiis infudit. Ideoque non dubitat eam a sua non solum fidei integritate nequaquam posse corrumpi, sed etiam perseueranter insistere, ut plures ad eiusdem fidei congreget unitatem: hoc est enim quod sequitur, Et spoliis non indigebit. Spoliat enim Ecclesia  diabolum, cum per predicatores suos, eos quos ipse deceperat ad ueritatis reuocat iter. Et bene dicitur, Spoliis non indigebit, quia nunquam cessabit Ecclesia liberatas a diabolica fraude animas Christi fidei restituere, donec completo mundi cursu, suorum quoque prefinita compleatur summa membrorum. uerum quia quidquid boni sancta Ecclesia uel anima queque fidelis agit, hoc desuper accipit, recte subditur:



GIMEL.

Reddet ei bonum, et non malum omnibus diebus uite sue. Reddet quippe anima Christo bonum, cum perceptis ab eo uite muneribus recte uiuendo respondet, cum ea que ipsa scire uel facere ab ipso adiuta potuit, etiam aliis intimare satagit. Bene  autem cum dixisset, Reddet ei bonum, protinus addidit, et non malum; quia sunt profecto qui acceptis a Domino bonis, mala rependunt: uel fidei mysteria que perceperunt heretica fece fedando; uel fidem quam professione seruant, prauis operibus blasphemando; uel mores bonos, quibus cum fide recta deseruiunt, per colloquia mala corrumpendo. Sed nec illi bona, qui acceperunt, Domino reddunt, qui non in his que bene inchoant, usque ad finem uite presentis persistere curant. Unde merito cum dixisset, Reddet ei bonum, et non malum, ut perseuerantiam boni necessariam demonstraret, addidit: Omnibus diebus uite sue. Cui simile est illud euangelicum, Seruiamus illi in sanctitate et iustitia, coram illo, omnibus diebus nostris . Quibus  sane operibus, quibus iustitie uel sanctitatis fructibus potissimum sit insistendum, ei qui bonum quod et accepit a Domino, gratis rependere satagit, subsequenter insinuatur, cum dicitur:



[Figure: [Hebrew Text] 1Kb] DALETH.

Quesiuit lanam et linum, et operata est consilio manuum suarum. Huius principium uersiculi fortis mulier, hoc est sancta Ecclesia, et iuxta litteram accipere et obseruare consueuit; iuxta illud propheticum, Cum uideris nudum operi eum, et carnem tuam ne despexeris . Operatur autem, non superuacuo et ceco labore, sed eo utique consilio, ut ab ipso suo uiro, Domino uidelicet Christo, in iudicio mereatur audire, Nudus fui, et operuistis me  : et, quandiu fecistis uni de his minoribus meis, mihi fecistis . Operatur autem consilio manuum suarum, hoc est earum personarum per quas eleemosynam pauperibus tribuit; in quorum opere deuoto illo saluberrimo utitur consilio, ut cum dispergit et dat pauperibus, non ipsa ab hominibus laudetur ad tempus, sed iustitia eius manet in seculum seculi , cornu eius exaltabitur in gloria . Possunt autem mystice in lana, que ouinus est habitus, omnia pietatis et simplicitatis opera, que proximis impendimus, accipi. Potest in lino quod ex terra uirens oritur, sed longo ac multiplici exercitio amittit humorem natiuum, atque ad gratiam noui candoris peruenit, castigatio nostre carnis intimari:  cui dum ingenitas uitiorum sordes per continentiam excoquimus, dignam profecto eam qua Christum induamus, efficimus; iuxta illud Apostoli: Quotquot ergo in Christo baptizati estis, Christum induistis . Querit ergo mulier fortis lanam et linum, et operatur consilio manuum suarum, cum Ecclesia sancta sollicite perquirit, quibus se pietatis fructibus exerceat, quomodo se a carnalibus emundet illecebris: et hoc utrumque consilio prudentissimo, hoc est superne solummodo retributionis facit intuitu, cuius retributionis sequens quoque uersiculus apertius meminit, dum subditur:



[Figure: [Hebrew Text] 1Kb] HE.

Facta est quasi nauis institoris de longe portans panem suum. Institorem negotiatorem dicit, qui pro  eo sic uocatur ab antiquis, quod acquirendis multiplicandisque mercibus sedulus insistat. Facta est ergo fortis mulier quasi nauis institoris, quia sicut nauis institoris, onusta mercimoniis que in sua patria magis abundant, porro per mare petit peregrina, ut illic uenditis que attulit, cariora domum reportet; sic nimirum sancta Ecclesia, sic anima queque perfecta uirtutum diuitiis gaudet onustari, quibus maiora diuine gratie dona mercetur. Optimum est namque commercium, cum bona que ualemus operantes, primo hanc a Domino mercedem recipimus, ut ad maiora semper agenda proficiamus, dehinc ut uitam percipiamus eternam. Facta est ergo anima quasi nauis institoris, que transiit desiderio fluctus seculi presentis, sola que se in celis accipere sperat  eterna gaudia meditatur, et pro his abundantius adipiscendis, quidquid ualet, instanter agere, quidquid aduersum occurrit, fortiter superare contendit. De qua recte dicitur quia de longe portat panem suum, quia in cunctis que temporaliter bona agit, eternam solummodo retributionem exspectat, solam uiui panis saturitatem desiderat, eius nimirum qui suis auditoribus pie potenterque promittit, uenite ad me omnes qui laboratis et onerati estis, et ego reficiam uos . At contra in proximo panem suum recipit, et non hunc de longe trans maria portat, qui in quod iuste uiuere uidetur humani tantum fauoris premia expetit, neque ullo uite permanentis intuitu ea que in imis labuntur exsuperare et calcare satagit; de qualibus ipse terribiliter  intonat, Amen dico uobis, receperunt mercedem suam .



[Figure: [Hebrew Text] 1Kb] uAu.

Et de nocte surrexit, deditque predam domesticis suis, et cibaria ancillis suis. Sicut totus labentis seculi cursus perenni diei ac noctis alternatione uariatur, et dies quidem ad operandum, nox ad quiescendum naturaliter condita est; sic totum presentis Ecclesie tempus gemino quodam quietis et operis statu discernitur. Quasi enim nocte quiescit, cum aliqui fidelium eius intermissa ad tempus sollicitudine externa sibimet uacare, seque ipsos spiritualiter incipiunt curare, uel lectionibus uidelicet sacris, uel orationibus ac lacrymis sese, uel aliis huiusmodi  studiis secretius exercendo. Surgit autem de nocte, cum in eisdem suis fidelibus ad agendam etiam proximorum curam se sollicita accingit. Quod fraterne administrationis opus duobus modis exercere consueuit: quia et eos qui foris errabant ad fidei gratiam conuocat; et illos qui fidei sacramentis iam sunt imbuti, ut bonis operibus amplius insistant, excitare non desinit. Unde bene dicitur, Deditque predam domesticis suis, et cibaria ancillis suis. Dat namque predam domesticis suis, cum eos quos antiquo hosti docendo eripere potuit, societati illorum qui in fide precessere ponit. Dat et ancillis cibaria, cum humiles quosque et debito amore sua iussa seruantes, ne sub pio amore lassescant, superne mercedis memoratione reficit.



[Figure: [Hebrew Text] 1Kb] ZAIN.


Considerauit agrum, et emit eum: de fructu manuum suarum plantauit uineam. Agrum dicit possessionem superne hereditatis; de qua benedicens filium suum patriarcha dicit, Ecce odor filii mei, sicut odor agri pleni cui benedixit Dominus . Odor quippe sanctorum est sicut odor agri pleni cui benedixit Dominus, quia tota mentis intentione contuentur que sit plenitudo benedictionis in patria regni celestis. Considerauit ergo Ecclesia agrum, et emit eum, quia studiose didicit que sint gaudia uite perennis, et pro eorum perceptione quidquid potuit, laborare contendit. Que etiam de fructu manuum suarum plantauit uineam, quia de fructiferis fidelium suorum factis siue uerbis, Scripturam sanctam  condidit, per quam mentes audientium in fide et dilectione debriaret sui Redemptoris. Nec ab re est, si uinee nomine ipsam Ecclesiam, que per mulierem fortem est designata, sentiamus esse figuratam, et eos esse propagines uinee, qui sunt filii mulieris. Mulier autem uineam plantauit, cum Ecclesia primitiua latius per orbem missis predicatoribus fidei semina dispersit. Considerauit namque agrum cum orbem uniuersum uitiorum spinetis horrentem, cultura spiritali opus habere perspexit; emit uero eum, cum missis ubique doctoribus talentum uerbi audientibus contulit, ut eos credentes felicissimo Christi mancipatui subderet. Plantauit autem in eodem agro uineam, cum in nouis credentium populis Ecclesiam plenam euangelice ueritatis  institutione firmauit. Quam quidem uineam de fructu manuum suarum plantauit, quia non solum uerbo instituebant apostoli Apostolorumque successores populos quos erudiebant, uerum etiam testimonium bone operationis miraculorum quoque signa uerbis doctrine iungebant. Sed et usque hodie, imo usque in finem seculi mulier fortis considerat agrum, et emit eum, ac de fructu manuum suarum plantat uineam; quia sancta Ecclesia semper sollicita perquirit quos ad fidem conuertere possit; et quoscunque dociles inuenerit, hos data uerbi pecunia in seruitium Christi emit, atque in eis uineam Christi plantare, uel potius eos uineam Christi facere satagit; et quia quisquis alterum docere desiderat, primo  ipse et a malis abstinere, et bonis se debet actibus exercere, recte subiungitur.



[Figure: [Hebrew Text] 1Kb] CHETH

Accinxit fortitudine lumbos suos, et roborauit brachium suum. Accinxit ergo Ecclesia lumbos suos fortitudine, cum supernorum desideriis intenta carnalibus illecebris succumbere despexit; roborauit brachium suum, cum se ad agenda uirtutum opera preparauit. Et bene primo lumbos fortitudine accingere, ac postmodum roborare brachium dicitur, quia nimirum actio boni operis acceptabilis esse Deo minime ualet, si non fluxam luxuriem quis prius a carne simul et mente restringat. Unde propheta, Quiescite, inquit, agere peruerse, discite bene facere : et Dominus ipse, Sint lumbi uestri precincti, et lucerne  ardentes . Lumbi uidelicet precincti, ne luxurie subdamini; lucerne uero ardentes, ut bonis fulgeatis operibus.



[Figure: [Hebrew Text] 1Kb] TETH.

Gustauit et uidit quia bona est negotiatio eius; non exstinguetur in nocte lucerna eius. Quod ait, negotiatio eius, agri utique illius significat, de quo supra ait, Considerauit agrum, et emit eum. Gustauit igitur Ecclesia sancta, gustauit anima queque perfecta; id est, intimo mentis desiderio cognouit quia bona est negotiatio uite immarcescibilis, quam, relictis illecebris temporalibus, eternam mercemur in celis. Gustauit autem, id est, aperte didicit quia bonum est per instantiam predicandi, quoscunque ualet ad uiam ueritatis adducere; atque ideo nullis tribulationum  tenebris, nec ipsa morte potest lucerna deuotionis eius exstingui. Eorum namque lucerna nocte exstinguitur, quamuis in die uideatur ardere, qui sicut Dominus ait: Ad tempus credunt, et in tempore tentationis recedunt. Sed et illorum nocte media exstinguitur lucerna, qui ueniente iudice oleum caritatis in uasis precordiorum suorum non habuisse probantur, dum perdito falsarum rumore uirtutum, uera tenebrosorum luunt tormenta factorum. Quod si noctem hoc loco uolumus accipere, iuxta hoc quod supra dicitur, Et de nocte surrexit, id est, ad operandum se post quietem preparauit, aperte dicitur quod lucerna sancte Ecclesie non exstinguatur in nocte, quia et cum a negotio quiescit actionis, uacat liberius luci superne contemplationis; cumque a  publicis cessat operibus, curat se ardentius uel auditui sancte lectionis, uel laudibus mancipare diuinis: iuxta exemplum uidelicet muliebris industrie, que non solum interdiu necessariis solet instare laboribus, sed et noctu sepius accenso lumine lucerne, parilem rei familiaris agere curam.



[Figure: [Hebrew Text] 1Kb] IOD.

Manum suam misit ad fortia, et digiti eius apprehenderunt fusum. Fortia dicit perfecta in Christi caritate opera, quibus se gaudens Ecclesia certa superne retributionis exspectatione subdit. uerbi gratia: Audistis quia dictum est, Diliges proximum tuum, et odio habebis inimicum tuum. Ego autem uobis dico, Diligite inimicos uestros, benefacite his qui oderunt  uos, etc. , et de uirginitate seruanda, Qui potest capere, capiat ; et de contemnendis diuitiis, Si uis, inquit, perfectus esse, uade, uende que habes, et da pauperibus, etc. . Nam populus synagoge, cui dictum est: Si uolueritis, et audieritis me, bona terre comedetis , tanto infirmior erat in opere iustitie, quanto minus ipse perpetue remunerationis erectus. At Ecclesia que audiuit a Domino, Penitentiam agite, appropinquauit enim regnum celorum , merito pro huius perceptione dura queque longanimiter suffert. Unde rursus de eius fortitudine dicit, Regnum celorum uim patitur, et uiolenti rapiunt illud . Et, Digiti, inquit, eius, apprehenderunt fusum. Solent femine mentes fusum  in dextera, colum tenere in sinistra. In colo enim lana inuoluta est, que filo ducenda, et nenda transeat in fusum. Sepe autem in Scripturis dextera uitam perpetuam, leua presentia Dei dona significat: opulentiam uidelicet rerum, pacem temporum, sospitatem corporum, scientiam quoque Scripturarum et celestium perceptionem sacramentorum. Hec et huiusmodi bona cum Domino largiente percipimus, quasi lanam colo inuolutam in leua gestamus; at cum in ea pro amore celestium salubriter nos exercere incipimus, iam lanam Agni immaculati de colo in fusum, de leua in dexteram traiicimus; quia de bonis nostri Redemptoris, de exemplis operum eius, stolam nobis glorie celestis, ac uestem caritatis nuptialem facimus. Digitis namque apprehendere  fusum, ipsam intentionem discretionis qua quisque operatur, insinuat, ea nimirum ratione, quia nulla corporis nostri membra pluribus sunt distincta articulis ac flexibus quam digiti. Quicunque ergo ueraciter dicere cum Apostolo potest, Nostra autem conuersatio in celis est , unde etiam Saluatorem exspectamus Dominum nostrum Iesum Christum: huius profecto digiti dextri apprehenderunt fusum, quia discretione sedula pro eternis bonis laborare didicit; et bene dicitur, Apprehenderunt ut uiuacius commendetur quanto studio, quanta festinatione huius uite incerta pro certis apud Dominum premiis agere debeamus. Quid autem mulier fortis, id est, Ecclesia sancta, uel anima queque  perfecta, per fusum intellectualem sit operata, subsequenter aperitur:



[Figure: [Hebrew Text] 1Kb] CAPH.

Manum suam aperuit inopi, et palmas suas extendit ad pauperem. Quod et de operibus eleemosynarum que generaliter fiunt in pauperes accipi potest, sed melius de uerbo Dei quod indumentum salutis animabus confert, intelligitur; de quo beatus Iob gloriatur dicens, Iustitia indutus sum, et uestiui me, sicut uestimento et diademate, iudicio meo . Aperuit autem Ecclesia manum inopi, cum mysteria fidei ignorantibus per operarios ueritatis reuelauit. Palmas extendit ad pauperem, cum longe lateque predicatores ad imbuendas eterne salutis indigas nationes dispersit.



[Figure: [Hebrew Text] 1Kb] LAMED.


Non timebit domui sue a frigoribus niuis: omnes domestici eius uestiti duplicibus. Frigora niuis corda sunt reproborum, perfidie sue torpore rigentia, de quibus ait Dominus, Et quoniam abundabit iniquitas, refrigescet caritas multorum . Que illa utique niue pessime deprimuntur, que ob prime superbie meritum de celo corruens in profunda tenebrarum, nichilominus se uelut angelum lucis adhuc stultis ostentare presumit, habitumque meritorum suorum candore, niueo similem fraudium suarum nesciis prefert. Quod quidem Domini et angelorum eius est proprium, in habitu niueo claritatem sue designare uirtutis. Non timebit autem Ecclesia domui sue a frigoribus niuis memorate,  quia Domino pollicente credit quod porte inferi non preualebunt aduersus eam . Omnes domestici eius uestiti duplicibus: et sapientia uidelicet ad refellendas hereticas falsorum fratrum doctrinas, et patientia ad tolerandas apertorum hostium pugnas. uel certe uestiti sunt duplicibus, quia promissionem habent uite que nunc est et future. Nunc in peregrinatione temporali diuino auxilio ne deficiant adiuti, tunc in patrie perpetis habitatione, diuine gratia uisionis, ut felices semper uiuant alleuati. Item domestici eius induti ueste sunt duplici: una operis, altera mentis fidei, habentes factorum uelamina, et sacramentis uidelicet sui Redemptoris imbuti, et formati exemplis. Sic enim fit illud Apostoli, Quicunque in Christo baptizati estis,  Christum induistis. Possunt autem frigora niuis etiam tormenta eterna intelligi, que igne et frigore mista esse legimus, cum dicitur: Ibi erit fletus et stridor dentium . Fletum quippe oculis ignis et fumus, stridorem uero dentibus solet frigus gignere; unde et beatus Iob de penis reproborum loquens eternis, Ad calorem, inquit, nimium transibunt ab aquis niuium . Sed ab his Ecclesia domui sue non timebit, quia quicunque pereunt, ad domum non pertinebant, nec ueste ipsius spirituali erant induti, tametsi mysteriis eius ad tempus uidebantur instituti. Denique legimus in Euangeliis eiectum de domo conuiuii illius hominem, qui uestibus operum immundis hanc intrare  presumpserat, et in tenebras exteriores, ubi esset fletus et stridor dentium , esse proiectum. Merito itaque in frigora pene religatum, quia indumentum pietatis habere neglexerat.



[Figure: [Hebrew Text] 1Kb] MEM.

Stragulatam uestem fecit sibi, byssus et purpura indumentum eius. Stragulata uestis, que uariante textura solet firmissima confici, fortia Ecclesie opera, et diuersa uirtutum eius ornamenta significat. De quibus Propheta in summi regis, uiri uidelicet illius laude cecinit, Astitit regina a dextris tuis in uestitu deaurato, circumamicta uarietate . Byssus quoque et purpura indumentum eius. Byssus in castitate pure conuersationis, purpura in effusione pretiosi sanguinis. Byssus namque candidi  coloris est, purpureus color et de sanguine animantis quod purpura uocatur, conficitur, et ipse sanguinis habet speciem; unde pulchre dictum est a Patribus quia sancta Ecclesia electorum floribus uernans, habet in pace lilia, in bello rosas. Item quia byssus de terra uirens oritur, sed per exercitationes longas ac multiuarias, amisso humore ac uirore natiuo ad decorem candide uestis perducitur; purpura autem regalis est habitus. Bysso induitur Ecclesia, cum castigant corpora sua electi, et seruituti subiiciunt; purpura autem cum eamdem continentiam non ob fauorem uulgi, sed pro acquirenda beatitudine regni perennis exercent. Sic uirtutum habitus in presenti quidem nescientibus uidetur contemptibilis, sed in futuro qualis fuerit, manifeste  apparebit. Unde pulchre in Apocalypsi Ioannis sanctorum se uocem audisse refert, dicentium: Gaudeamus et exsultemus, et demus gloriam ei, quia uenerunt nuptie Agni: et uxor eius preparauit se, et datum est ei ut cooperiat se byssino splendenti . Byssinum enim iustificationes sanctorum sunt.



[Figure: [Hebrew Text] 1Kb] NUN.

Nobilis in portis uir eius, quando sederit cum senatoribus terre. uir sancte Ecclesie, uir cuiusque anime Dominus est: qui uidebatur ignobilis, cum ante tribunal presidis staret iudicandus, cum probra, sputa, flagella, et ipsam crucis mortem susciperet; sed nobilis apparebit, cum uenerit iudicaturus orbem in equitate, et omnes angeli eius cum eo. Tunc sedebit, inquit, in sede maiestatis sue, et congregabuntur  ante eum omnes gentes, et separabit eos ab inuicem, etc. . Nobilis, inquit, in portis uir eius, quia ueteres in portis sedere ad iudicandum solebant, ut uenientes ad ciuitatem aliunde paratum continuo responsum iudicantis acciperent, et ne rusticos uel pastores insolita urbis edificia stupefacerent, nec rursum pacem urbis intrinsecus frequens litigantium controuersia fedaret. Nobilis ergo erit Dominus in portis ciuitatis, quia qui etiam nunc contemnendus putatur a multis, ubi seculi finis aduenerit, ubi ingressum patrie celestis aperuerit electis, iam cunctis parebit sublimis. Sedebit autem cum senatoribus terre. Amen dico uobis, quod uos qui secuti estis me in regeneratione, cum sederit Filius hominis in sede maiestatis sue, sedebitis et uos  super sedes duodecim, iudicantes duodecim tribus Isrel .



[Figure: [Hebrew Text] 1Kb] SAMECH.

Sindonem fecit et uendidit, et cingulum tradidit Chananeo. In linteo sindonis subtilis intextio signatur sancte predicationis, qua molliter quiescitur, quia mens in illa fidelium spe superna refouetur. Unde et Petro animalia in linteo monstrantur, quia peccatorum anime misericorditer aggregate, in blanda fidei quiete continentur. Hanc ergo sindonem Ecclesia fecit et uendidit, quia fidem quam credendo texuerat, loquendo dedit, et ab infidelibus uitam recte conuersationis accepit. Que et Chananeo cingulum tradidit, quia per uigorem demonstrate iustitie  fluxa opera gentilitatis exstinxit; ut hoc quod precipitur uiuendo teneatur, Sint lumbi uestri precincti . Bene enim nomine Chanaan, qui et gentilitatis populum procreauit, et interpretatur commutatus, conuersa ad fidem gentilitas designatur, que felicissima commutatione a uitiis ad uirtutes, a diabolo ad Christum migrauit. Unde in eius laudem psalmus quadragesimus quartus scribitur, cuius titulus est, In finem pro his qui commutabuntur filiis Core, canticum pro dilecto. Filii autem Core filii Caluarie interpretantur, qui sunt filii dominice crucis, dicentes: Mihi autem absit gloriari, nisi in cruce Domini nostri Iesu Christi . Quomodo autem commutentur sequentia eiusdem Psalmi docent, ubi dilectus ipse, id est Dominus,  Ecclesie dicit: Audi filia, et uide, et inclina aurem tuam, et obliuiscere populum tuum, et domum patris tui . Commutari namque illam desiderat, quam ut filiam habere ualeat, domum patris prioris, id est hostis antiqui, iubet obliuisci.



[Figure: [Hebrew Text] 1Kb] AIN.

Fortitudo et decor indumentum eius, et ridebit in die nouissimo. Fortitudo ad tolerandam peruersorum improbitatem, decor ad exercendam uirtutum gloriam. Decor, quia operatur iustitiam; fortitudo, quia patitur, persecutionem propter iustitiam: et ideo ridebit in die nouissimo, id est, gaudebit in retributionem regni celestis, quod dolebat in certamine uite presentis. Mos etenim Scripture est pro gaudio risum ponere, sicut Dominus ait, Beati  qui nunc fletis, quia ridebitis ; et beatus Iob, Os autem ueracium replebitur risu . Similem sane huic sententiam Propheta de Domino ac Saluatore, huius fortissime mulieris posuit dicens: Dominus regnauit, decorem induit, induit Dominus fortitudinem . Cum enim predicaret Euangelium regni, aliis placebat: alii bene loquebantur, alii detrahebant, lacerabant, mordebant, conuiciabantur. Ad eos ergo quibus placebat, decorem induit; ad eos quibus displicebat, fortitudinem. Imitare ergo et tu Dominum tuum, ut possis esse uestis ipsius. Esto cum decore ad eos quibus placent bona opera tua; esto fortis aduersus detractores.



[Figure: [Hebrew Text] 1Kb] PHE.

Os suum aperuit sapientie, et lex clementie in lingua  eius. Ad hoc tantum loquens os aperuit, ut sapientiam doceret, iuxta illud Apostoli, Omnis sermo malus ex ore uestro non procedat ; sed si quis bonus ad edificationem fidei, ut det gratiam audientibus. uel certe os cordis aperuit ad discendam ab ipsa interius sapientia ueritatem, quam alios foris doceret. Utrique autem sensui, quia utrumque facit Ecclesia, concinit aperte quod sequitur, Et lex clementie in lingua eius; illa uidelicet, ut non statim more legis Mosaice peccantes puniret, sed misericorditer ad penitentie remedia uocaret. Cuius exemplum clementie ab ipso Deo et Saluatore nostro manifeste percepit, cum oblata ei peccatrice muliere, Si quis, inquit, sine peccato  est, primus in illam lapidem mittat ; et sic eam a crimine quod patrarat, sub conditione amplius non peccandi, miseratus absoluit.



[Figure: [Hebrew Text] 1Kb] ZADIC.

Considerauit semitas domus sue, et panem otiosa non comedit. Semitas domus sue considerat, quia cunctas sue scientie cogitationes subtiliter inuestigat. Panem otiosa non comedit, quia hoc quod de sacro eloquio intelligendo percepit, ante eterni iudicis oculos exhibendo operibus ostendit. Item domus mulieris habitatio est patrie celestis; semite domus illius precepta iustitie, quibus ad eterne uite mansionem peruenitur: quas profecto semitas anima bene considerat, et diligenter quibus actibus ad superna peruenire debeat, inspicit; et que agenda  didicit, sedula exercere non desinit. Panem quoque otiosa non comedit, cum sacrificium dominici corporis percipiens, studet imitari actu quod mysterio celebrat: multum sollicita ne indigne panem Domini comedendo, et calicem bibendo, iudicium sibi manducet et bibat , sed ut patiendo pro Christo, ac lacrymas fundendo, bonis quoque actibus insistendo, passionum ipsius exempla sequatur, quantum ualet. Potest et simpliciter accipi quod panem otiosa non comedit mulier fortis, iuxta illud Apostoli, Qui non operatur, nec manducet ; et ipse de se, Quoniam ad ea que mihi opus erant, et his qui mecum sunt, ministrauerunt manus iste . Unde merito luxuriantes uiduas arguens, adiungit, Simul autem et otiose discunt  circuire domos: non solum otiose, sed uerbose et curiose .



[Figure: [Hebrew Text] 1Kb] COPH.

Surrexerunt filii eius, et beatissimam predicauerunt, uir eius et laudauit eam. Quod futurum pro certo nouerat, more prophetico quasi iam factum refert. Surgent enim filii Ecclesie, uidelicet omnes electi in nouissimo, carnis immortalitate donati: et tunc matrem suam, que eos ex aqua et Spiritu sancto Deo genuit, beatissimam predicant, que nunc ab infidelibus quasi misera contemnitur: et reuera sicut Apostolus ait, Si in hac uita tantum sperantes sumus in Christo, miserabiliores sumus omnibus hominibus . Quia uero pro uita alia in presenti militamus, merito cum apparuerit quod erimus, matrem nostram  que ex omnibus iustis collecta, una Christi columba, sponsa et amica uocatur, beatissimam predicabimus. Surget et uir eius, et laudabit eam, dicens in iudicio: uenite, benedicti patris mei, possidete paratum uobis regnum a constitutione mundi. Esuriui enim et dedistis mihi manducare, etc. . Qui quidem ipse primitie dormientium resurrexit a mortuis, sed in die iudicii manifestius omnibus quos sua laude dignos iudicauerit quanta sit eiusdem sue resurrectionis gloria demonstrabit. Potest hoc quod dicitur, Surrexerunt filii eius, et beatissimam predicauerunt, etiam in hoc tempore conuenienter accipi, cum quilibet fidelium, transcensis seculi erumnis, ad celestia regna perducuntur Sedere namque ad humiliationem  aliquoties, surgere ad gloriam pertinet, unde dicitur: Olim in cinere sedentes peniterent , id est, humiliati, et propheta: A facie manus tue solus sedebam, quia comminatione replesti me . Sed et Psalmista: uanum est uobis ante lucem surgere, surgite postquam sederitis, qui manducatis panem doloris . Quod est aperte dicere, Quid in presenti queritis gaudere, quod electis in futuro reseruatur? Non enim potestis in hac uita, id est, ante lucem superne retributionis, gloriam uere felicitatis habere: quin potius postquam hic humiliati fueritis ad tempus, illic uos in perpetuum ueraciter exaltatos sperate; uos quibus amarum est omne quod seculi amatoribus iucundum uidetur et dulce. Surgunt ergo filii Ecclesie, et  beatissimam eam predicant, cum celestibus bonis sublimati, quanta sit illius patrie beatitas, cuius participes esse meruerunt, aspiciunt, et hanc debita laudatione in diuina uisione concelebrant. Laudat uir ipsius, cum bona que ipse donauit remunerat. Quibus autem uerbis eam laudet, consequenter ostenditur, cum dicitur:



[Figure: [Hebrew Text] 1Kb] RESC.

Multe filie congregauerunt diuitias, tu supergressa es uniuersas. Multas filias Ecclesias dicit hereticorum, et malorum turbas catholicorum. Que filie dicuntur uel Christi uel Ecclesie, quia etiam ipse sunt dominicis renate sacramentis, et adoptionem filiorum, quam non custodiere, perceperunt; unde et Ioannes ait, De nobis exierunt, sed non erant ex nobis . Que congregauerunt diuitias, uidelicet bonorum operum, orationes, ieiunia, eleemosynas, afflictionem, et castimoniam carnis: continentiam lingue, meditationem Scripturarum, et cetera huiusmodi, que uere sunt diuitie spiritus, ubi pura sinceritate mentis geruntur; ubi autem sine fide que per dilectionem operatur, fiunt, nichil agentibus prosunt. Sed et ille filie frustra congregauerunt diuitias, de quibus Dominus ait, Multi dicent mihi in illa die: Domine, Domine, nonne in nomine tuo prophetauimus et in nomine tuo demonia eiecimus, in nomine tuo uirtutes multas fecimus? et tunc confitebor illis, quia nunquam noui uos . Sed omnes istiusmodi filias Ecclesia catholica supergreditur, que fide casta, et opere perfecta, Redemptoris sui  uestigia sectatur.



[Figure: [Hebrew Text] 1Kb] SCHIN.


Fallax gratia, et uana est pulchritudo: mulier timens Deum ipsa laudabitur. Fallax est gratia laudis, quam ab homine accepit; uana pulchritudo caritatis uel operationis bone, quam hominibus ostentat anima que timore caret diuino. At illa conscientia uere est laude digna, que timorem Dei in omnibus seruat: ipse est enim principium cunctarum custosque uirtutum, Scriptura dicente, Timor Domini principium sapientie ; et iterum, Qui timet Dominum, nichil negligit . Hinc est enim quod beatus Iob et in prosperitate uirtutibus incomparabiliter floruit, et in aduersitatibus insuperabilis hosti permansit: quia ueraciter dicere potuit: Semper enim quasi tumentes super me fluctus timui  Deum, et pondus eius ferre non potui . Fallax ergo simulatorum gratia, uanus decor operis stultorum. Ecclesia autem que in timore incolatus sui tempore conuersatur, quoniam ardentes uirtutum lampadas uenienti ad iudicium Sponso suo offeret, iure ab eo laudata, ianuam regni celestis intrabit. Qualiter autem eam laudet, terminali uersu docetur.



[Figure: [Hebrew Text] 1Kb] TAU.

Date ei de fructu manuum suarum, et laudent eam in portis opera eius. Hec sunt enim uerba uiri illius, de quo dictum est, uir eius laudauit eam, id est, Domini et Saluatoris nostri, qui angelis in fine precepturus est, ut Ecclesiam post huius uite certamen, post triturationem afflictionemque terrestrium,  ad celestis regni gaudia introducant, ac uite immortalis sibi sociam aggregent; iuxta illud euangelicum, Triticum autem congregate in horreum meum . Date, inquit, ei de fructu manuum suarum; quia fructum spiritus ferre curauit, caritatem, gaudium, pacem, benignitatem, bonitatem, modestiam, continentiam, fidem, patientiam. Pro hoc illi debitam rependite mercedem, et laudent eam in portis, hoc est in iudicio siue in ingressu patrie celestis, non hominum fauores superuacui, sed opera ipsa que fecit, examinante, probante ac remunerante illo, cuius hec donante gratia perfecit, a quo ut laudari mereamur in futuro, concedat ipse propitius nos eum dignis in presenti uita collaudare  seruitiis. Amen.





IN PROuERBIA SALOMONIS, ALLEGORICAE INTERPRETATIONIS FRAGMENTA, IN ANTIQUO CODICE REPERTA. *



IN CAPUT uII PROuERBIORUM.


Et ecce mulier occurrit illi ornatu meretricio, preparata ad capiendas animas, garrula et uaga, quietis impatiens, nec ualens in domo consistere pedibus suis,  nunc foris, nunc in plateis, nunc iuxta angulos insidians. Omnis quippe hereticus uirili sensu carens, rite mulier appellatur; qui cum sermones politos proferre studeat, liquet quia meretricio cultu sese  extrinsecus ornat, quoniam conatur luculentia sermonis efficere id quod non ualet gratia sancti Spiritus munere supplere. Quod si aliquando suis semitis quempiam resistentem inuenerit, repente potius pro garrulitatis consuetudine quam uirationis perspicue ipsum attentat superare. uagus uero esse dignoscitur; quia quem spiritus erroris trahit, mentis sane stabilitatem nequaquam nouit. Siue uagus bene esse dicitur, quoniam omnis qui lineam ueritatis declinare gestit, constat plane quia diuerticula diuerso tramite fugitans inquirit. uagus, quia diuersarum sectarum laqueos nectit, quibus animas simplicium irretire possit. Iste nimirum quietis impatiens esse memoratur, quia terminos Patrum transgreditur; et que sit uera quies, quoue modo conquiratur, ruptis habenis  patientie, impatiens ipse in preceps fertur: nescit ignorantiam circa nonnulla rerum que perspicuitatem humane mentis transcendunt; apud se quasi domi non ualet stare, sed diuersis affectionibus prouectus, quasi pedibus per anfractus erroris graditur. Est et alia domus de qua nefariis actibus egreditur, Ecclesia uidelicet, quamuis in ea corporali specie morari uideatur. Propterea ponit insidias iis qui forensium rerum negotia dispensant, item aliis quos latitudo uite carnalis allicit, disciplinam tendit; dein ceteris qui frequentant angulos tenebrose uite, fallendis insistit. Siue per triplicem situm locorum non incongrue tripertitus intellectus sacre Scripture potest intelligi. Foris namque hereticus insidiatur, cum simplicium corda, quos alit historia littere,  eam peruertendo decipere molitur: cumque latitudinem allegorie peragrat, multoties inde nonnulla excerpit, que fidei contraria esse multitudo fidelium protestatur. Ubi uero uentum est ad mortalitatis species, quia diuerso tramite pro diuersitate mortalium compinguntur, similiter enitens aliquid ibidem deprauare consuescit.



IN CAPUT XXX PROuERBIORUM.

Tria sunt difficilia mihi, et quartum penitus ignoro: uiam aquile in celo, uiam colubri super petram, uiam nauis in medio mari, et uiam uiri in adolescentia sua. Aquile uocabulo quilibet spiritualis uir designatur, qui more auis prefate aciem oculorum superno soli infigere nititur. Cuius uero progressus nemo  dignoscere potest, quoniam non est corporale quidquam ibi, unde possibilitas cuipiam relinquatur cuius suffragio uestigium aquile persequi ualeat: spiritualis quippe iudicat omnia, et ipse a nemine iudicatur. Dulcedo namque contemplationis sentiri potest, sed formam imitationis haudquaquam habet. Haud secus uia colubri sibi nota est, quam supra petram facere solet. Per petram soliditas cordis, per colubri uero gressum suggestio maligni spiritus figuratur. Interdum antiquus serpens cordibus electorum turpia suggerendo, uestigium sui eisdem imprimere nititur. Ceterum ipsi supra firmam petram fundati, uiolari nequeunt, uirus itineris pestiferi suscipere nesciunt. Que res utique nulli cognitu peruia est, quoniam quanta sit ualentia huius petre, nemo,  nisi et idem ipse fiat petra, queat internoscere. uel certe uiam colubri supra petram se nescire profitetur, quoniam an causa probationis seu peremptionis eius, quem obambulat, conflictus insurrexerit, omnino nescit. Quod si uel paulisper tentatori cesserit, quis queso mortalium id scire potuerit? Item haud aliter quisquam iter nauis fluctum maris dirimentis, obtutibus humanis legere, postquam ipsa transierit, ullo modo preualescit. Que est ergo nauis ista, nisi predicator aliquis, cuius uehiculo ad portum eterne quietis perstrepentibus undique procellis tumescentis pelagi transferimur? Iste nimirum semitas maris seuientis perambulat, dum fluctus humanorum cordium remigio predicationis dissecat. Quis ergo discernere queat quantum iste nauigans in medio mari  proficiat, ut exinde uestigia decurse predicationis resculpere satagat? Cernis nempe tumentes fluctus illum secantem, sentis item suspensis uelis Spiritus sancti fauore aspirante prosperum iter ad mentes audientium eumdem illum prosequentem, sed quanta sit efficacia in utroque, metiri nequis. Siue nauis fluctiuagam mentem cuiuslibet hominis prenotat, cuius quidem uiam, intentionem scilicet qua promouetur ad utramlibet partem, prorsus ignoras. uides nempe prospero cursu uelificantem; an certe naufragium inter procellas passurus sit, an tranquillitatis portui possit applicare, ignarus existis. Sicut enim sequacibus estibus ponti id quod parte nauis anteriore sectum fuerat, obruitur; ita gressus humane uite lineam intentionis, cuius impulsa anima  uectatur, delere prohibetur. Quartum sequitur, quod penitus sese dicit ignorare. Quis enim certam metam lubrice etatis considerare ualet, que quasi flabra uentorum aliorsum deflectitur? Ineuntem etatem, cuius leuitas quam pluribus nota est, pretereamus; altera uero quam sit nociua, quamque peremptoria, quia paucis diuulgatur, admodum precauendum esse Salomon hortatur, dum eius perplexam uiam se nescire posse profitetur. Omnis igitur hereticus ob leuitatem animi, qui circumfertur omni uento doctrine, non iniuria adolescens nuncupatur. Censetur etiam nomine uiri, eo quod ingenii uirilis solertiam nactus sit. Huius nimirum semita tot et tantis anfractibus undique premitur, quod cum eam uestigare molieris,  nullum uestigium eidem impressum plerumque reperire possis. Acta Manichei require, et maxime epistolam que dicitur fundamentum. Ibidem sane uiam uix cuipiam uestigabilem, monstroso pede, solertia peruigili tritam inuenies. Hoc quippe Salomon ignorat, unde alteri mortalium tanta subtilitas peritie proueniat, alteri hebetudo mentis inhereat, cum uterque particeps rationis existat. Nullus inferior altero circa formam est diuine nature, sine cuius lumine abdita ueritatis nemo potest cernere; et tamen pleraque Scripturarum secreta nonnunquam hereticis panduntur, que uel religiosis uiris absconduntur. Est et alius intellectus, qui competenti ratione ad personam Christi refertur. Christus dicitur aquila, ob multiformem significationem que notatur  in aue prefata. Sicut auis illa nidum suum, sic et ipse suam sponsam, scilicet Ecclesiam, protegit. Et quemadmodum illa exterum cubile ad procreandos pullos nullatenus adit, sic et Christus extra sinum Ecclesie sobolem minime gignit. Propterea recenti ortu fetus suos radiis feruentis solis opponit: qui si lumine irreuerberato iubar predicti sideris haudquaquam inspexerint, protinus, ut pote degeneres, a ceteris qui sibi patrissant propulsi a nido segregantur. Quod bene Christo congruit, quoniam omnes quos lumen uere cognitionis non irradiat, tametsi Ecclesie procreati sint, tamen a consortio electorum eiectos separat. Serpentes item auis illa remigio alarum subuecta in erem portans deuorat, et natiuo calore totum uirus exstinguit: ita et Christus  rediens ad Patrem triumphato principe mortis, ineffabili uirtute diuinitatis malitiam serpentis antiqui destruxit. Cuius uiam nescire Salomon sese professus est, quoniam quis potest dicere itus et reditus unigeniti Filii Dei, qui et incorporari, et mori, et sepeliri, et inferos spoliari uoluit, et postmodum cernentibus eiusdem discipulis celos adiit? Idem ipse petra recte uocatur, super cuius fundamentum nostra imbecillitas solidatur. Hic siquidem coluber tortuosus, uirosa uestigia imprimere nisus est; at uero ipse sicut adamas uerus lubrici gressus nec uel signum suscepit, sed omnino retundens infit, Non in solo pane uiuit homo, sed in omni uerbo quod procedit de ore Dei . Passus enim fuerat gressum chelidri, cum sibi diceret, Si Filius Dei es, dic  ut lapides isti panes fiant . Quis queso uersutiam serpentis, item robur ualidissime petre discutere preualeat? Iste nimirum nauis, iste nempe gubernator appellatur, prora Spiritus sancti commendatur. In ea quidem apostoli tanquam remiges resident, in eadem et nos collocati ad patriam tendimus, securi cantum Sirenarum spernendo nauigamus; crebris flatibus tentationum tundimur, solummodo suscitamur, ne quando inertia resoluti torpescamus. Quomodo in alteram ripam huius maris, tum Scylleorum canum latratu perstrepente, tum Charybdis periculo imminente, sine naufragii detrimento transponamur? quis hominum, inquam, perscrutari presumat? Quarto loco uiam uiri nemini noscibilem ponit. Quis est iste uir, nisi ille de quo  dicit Apostolus, Donec occurramus omnes in uirum perfectum, in mensuram etatis plenitudinis Christi ? Quis enim estimare potest quanta bona generi humano, dum in terra moraretur, non modo corporibus languore multiformi profligatis subueniendo, uerum, quod est utilius, animas eorum medendo, tanquam singularis medicus prestitit? Quis famem tolerans corporis uel anime uenit ad eum, et incibatus rediit? Quis mole scelerum pregrauatus ad eum perrexit, et sanitate carens inde recessit? Quid ergo? Nulli siquidem peruius est callis illius. Ista sunt que Salomon penetrare nequiuit. uidit hec uentura in spiritu, sed altera est notio figure, altera uero notitia rei prescite.



IN IDEM CAPUT XXX PROuERBIORUM.


Per tria mouetur terra, et quartum non potest sustinere. Per seruum, cum regnauerit; per stultum, cum satiatus fuerit cibo; per odiosam mulierem, cum in matrimonium fuerit assumpta; et per ancillam, cum heres fuerit domine sue. Interdum terra, cor uidelicet terrenis desideriis illectum mouetur, cum ad assensum peccandi inflectitur. Que sit autem causa motionis huius innuit dicens, Per seruum, cum regnauerit. Regale sceptrum seruus administrat, cum mercenarius quispiam pastoralem cathedram usurpat; istum nempe sese mouentem amissa stabilitate qua fundatur terra, fructifera in seculum seculi terra, quam debet excolere, utpote mobilis, sequitur. Quid enim si mobilis mobilem imitatur? Fugiens preeuntem  sequitur. Fugit enim, quia mercenarius est, et non pertinet ad eum de ouibus . In primis motus mouet subiectos, uel exemplo nefarie uite, ut sue motioni inhereant. Preterea mouetur terra, uel ad profluuium patrandi sceleris, uel ad eneruationem fidei: stulto agente in regno quippe, satiatus est cibo. Quid est cibus fidelis populi, nisi panis uiuus sacri eloquii? hinc etenim Dauid dicit: Parasti in conspectu meo mensam aduersus eos qui tribulant me . Porro hanc stultus, uidelicet hereticus quilibet frequentans, et panes quos ibi positos cernit corrodens , tanquam satiatus recedit, et alios panes cudere molitur. Inde est illud, Ne comedas cum homine inuido,  et ne desideres cibos eius: quoniam in similitudinem arioli et coniectoris estimat quod ignorat. Comede, bibe, dicit tibi, et mens eius non est tecum. Cibos quos comederas, euomes, et perdes pulchros sermones tuos . Ista prorsus hereticorum moribus conuenire, nisi faueat illis, nullus est qui ambigat. Quod enim ignorant arioli, seu coniectores, pro more responsa dare consuerunt: conantes astruere, seu illa falsa esse unde queritur, seu coniecturam potius quam formam ueritatis super his unde agitur, debere estimare. Horum quippe cibos si comederis, prius necesse est uomas panes dominice mense, quoniam nisi mens tua panem fidei reiecerit, liquet te non posse suscipere panes erroris. Isti sunt pulchri sermones, panes uidelicet dominici, quos statim  perditurus es, ubi degluties cibos huiusmodi. Que enim participatio Christi cum Belial? Que est ista mulier odiosa que matrimonii lege uiro iungitur, nisi anima actus effetos habens, que nomine fragilis sexus rite figuratur? uiro autem cui nubit, principale mentis congrua ratione notatur. Unde Dominus Samaritane mulieri loquens infit, Quinque enim uiros habuisti, et nunc quem habes, non est tuus uir . Nec tamen illi cui illa iungitur, sed sapientibus, qui carnalem uitam detestantur, odiosa esse dignoscitur. Cumque ista uoluptariam uitam appetens, rationem subiicit, suisque lenociniis seruituram compellit, quasi fedus matrimonii cum uiro desideratissimo init. Hac itaque regnante, motus terre solet  fieri, quoniam acies mentis, que uelut ager dominicus sementem diuini uerbi suscipere ac coalescere parata est, si huiusmodi mulieri seruanda committitur, protinus deserto proposito spurcissimos amplexus illius nefande imitatur. Quartum uero sequitur, quod terra ferre non ualet, ancillam uidelicet hereditario iure succedere domine sue. Que est ergo hec ancilla, nisi caro humana, que lege nature preceptis anime consuescit obtemperare? Interdum fit hec domina, cum turpes estus delectationum, quas mulier iam dicta fouet, in actus carnis transferuntur. Iam illa domina uiuens in deliciis, mortua est, et ad ancillam hereditas transit, complens omnia facinora que illa disponit. Quod si huic ancille pastoralem curam tractandam commiseris, quanta  calamitas regno cui preficitur inde contigerit quis mortalium queso tolerare poterit? Iste sunt nimirum pestes monstrose, quarum principatu terra cordis humani mouetur, et opus instabile transfertur. Isti sunt sane qui nesciunt in urbem ire, quique ceteris anhelo pectore illuc tendentibus iter concludunt.



IN IDEM CAPUT.

Tria sunt que bene gradiuntur, et quartum quod incedit feliciter: leo fortissimus bestiarum, ad nullius pauebit occursum: gallus succinctus lumbos suos, et aries: nec est rex qui resistat ei. Ipse quippe hoc loco leo ponitur, de quo scriptum est, uicit leo de tribu Iuda . Qui fortissimus bestiarum dicitur, quia quod in illo infirmum est Dei, fortius est hominibus : qui ad nullius pauet occursum;  dicit enim: uenit enim princeps huius mundi, et in me non habet quidquam . Gallus succinctus lumbos, id est, predicatores sancti, inter huius noctis tenebras, uerum mane nuntiantes. Qui succincti lumbos sunt, quia a membris suis luxurie fluxa restringunt. In lumbis uero luxuria est. Unde et eis a Domino dicitur, Sint lumbi uestri precincti . Et aries: nec est rex qui resistat ei. Quem alium hoc loco arietem accipimus, nisi primum intra Ecclesiam ordinem sacerdotum, de quibus scriptum est, Afferte Domino filios arietum ? qui per exempla sua gradientem populum, quasi subsequentem ouium gregem trahunt. Quibus spiritualiter recteque uiuentibus nullus rex sufficit omnino  resistere; quia quilibet persecutor obuiat, intentionem eorum prepedire non ualet. Sciunt enim, ad eum quem desiderant, et anxie currere, et moriendo peruenire. Ponitur ergo primus leo, secundus gallus, tertius aries. Apparuit enim Christus, deinde sancti predicatores apostoli, et tunc demum, spirituales Patres Ecclesiarum prepositi, uidelicet duces gregum, quia ductores sequentium populorum. Sed hec adhuc melius affirmamus, si eiusdem loci etiam reliqua exponendo subiicimus. Nam quia post hec et Antichristus apparebit, hoc illic quartum subdidit dicens, Est qui stultus apparuit, postquam eleuatus est in sublime. Si intellexisset, ori imposuisset manum. Ipse quippe in sublime eleuabitur, cum Deum se esse mentietur. Sed eleuatus in sublime stultus apparebit,  quia in ipsa elatione sua per aduentum ueri iudicis deficiet. Quod si intellexisset, ori imposuisset manum: id est, Si supplicium suum, cum superbire exorsus est, preuidisset, bene aliquando conditus, in tanta iactatione superbie non fuisset eleuatus: de quo nequaquam moueat quod superius dictum est: Quartum quod incedit feliciter. Tria quippe incedere bene dixit, et quartum feliciter. Non enim omne quod feliciter, bene; neque in hac uita omne quod bene, feliciter. Nam leo, gallus et aries bene incedunt, sed non feliciter, quia persecutionum bella patiuntur. Quartum uero feliciter, et non bene incedit, quia in fallacia sua Antichristus graditur, sed iuxta breue tempus uite presentis ipsa illi fallacia prosperatur: sicut de eo sub Antiochi specie per Danielem dicitur,  Robur datum est ei contra iuge sacrificium propter peccata, et prosternetur ueritas in terra, et faciet, et prosperabitur . Quod Salomon ait, Incedit feliciter, hoc Daniel dicit, Prosperabitur.



IN CAPUT XXXI PROuERBIORUM.

Noli regibus, o Lamuel, noli regibus dare uinum, quia nullum secretum est ubi regnat ebrietas: ne forte bibant, et obliuiscantur iudiciorum, et mutent causam filiorum pauperis. Lamuel in quo Deus in nostra lingua resonat; mater uero eius, que memoratur eum huiusmodi uisionem erudisse, sapientia est diuina. Hortatur itaque filium suum, in quo Deus per septiformem Spiritum habitabat, ne uinum regibus bibendum porrigat. Qui sint autem hi reges, quibus potus uini penitus aufertur, pater eiusdem nobis  declarauit inquiens: Et nunc reges intelligite, erudimini qui iudicatis terram . Etenim argueretur dedisse uinum regibus per quod mentes potantium alienantur si non ostenderet quam grauiter prepediat blandiens sollicitudo seculi huius animos eorum qui sese terrenis negotiis implicuere. Is itaque qui reticet monita salutis, si quando eger qui poterat sanari mortem proinde incurrerit, pro certo ictus necis intulisse fertur. Nullum, inquit, secretum, ubi regnat ebrietas. Licet de corporeo uino possit intelligi, nullus enim ebrius iuris est sui, et ideo utpote uas fictile cuncta diffundit, tamen est aliud uinum, quod nullum comitatur secretum. Quid igitur hoc in loco figuratur per secretum, nisi sapientie  quodlibet mysticum, quod constat amatoribus mundi huius non esse peruium? In nullo igitur secretum sapientie reperitur in quo regnum ebrietatis esse probatur. Si uis ergo rimari arcana sapientie, insolens regnum ebrietatis fac tibi longius abesse. Quanta uero calamitas ex hac potione prodeat, obliuio iudiciaria et mutatio cause super filios pauperis exerta proclamat: tanto siquidem uiget memoria prefatorum regum in discretione iudiciorum, quanto constat eam esse longius remotam ab estu mundanarum sollicitudinum. Eo igitur sobrii sunt, quo circa labentis seculi blandimenta languescunt. Quis est iste pauper filiorum, cuius causam ii qui calice Babylonio debriati sunt peruertunt, nisi ille qui cum diues esset, pro nobis pauper factus est ? Causa  namque in iudicio peruertitur, cum per iudicem iniquitatis innocens punitur, et reus ultione dignus impunitate donatur. Quod autem particulam dubitatiuam ponit, dicens, Ne forte bibant; ut opinor, facultatem liberi arbitrii pronam esse ad utrumlibet innotescere uoluit, et maxime uergibilem in deteriorem partem, si uinculo amoris siue timoris retenta non fuerit, latenter innuit. Siue per Lamuelem, qui in quo Deus, ut iam diximus, interpretatur, ratio humana, que ad imaginem Dei facta est, competenter designatur. Mater uero eius, gratia Dei scilicet, interminatur sibi, ne potum perniciosum regibus, hoc est sensibus interioris hominis propinet: qui quandiu rationi parent, tandiu uero regis uocabulo rite censentur, quia actus hominis exterioris per eos  regali censura comitante disponuntur. Illi nimirum si quando haustum fugitiue felicitatis introrsus traxerint, repente disciplinaris memorie expertes, quid uitandum, quidue sit faciendum, suborta caligine fede dilectionis, haud disterminant. Dein causam filiorum pauperis mutant, cum operum spiritus, qui in consideratione sua debet esse pauper, futuram recompensationem in carnalem affectum transmutant. Causa quippe nostri laboris amor est feruens immarcescibilis quietis. Huiuscemodi Salomon uinum abhorrens, carnem suam spiritui seruire compellit, ut libero gressu moueret animum ad preceptoria uerba sapientie haurienda, ut adderetur capiti suo gratia, et torques collo suo.



IN CAPUT XXuI PROuERBIORUM.

 Sicut qui mittit lapidem in aceruum Mercurii, ita qui tribuit insipienti honorem. Is qui secularibus litteris eruditus est nouerit, secundum errorem gentilium, Mercurium esse deum eorum qui mercibus mutandis instare consuescunt; et quia institores plurimum opibus congregandis, unde fomes auaritie pullulat, omnes ferme inuigilant, conuenienter per uocabulum primatis nomen eius qui sibi famulatur designari uidetur. Itaque per nomen Mercurii quiuis auarus exprimitur. Quid sit igitur mittere lapidem in aceruum illius considerandum est. Fuit consuetudo apud antiquos ut si quempiam in sua affinitate auarum reperissent, repente ad regiam uiam currerent, et unusquisque eorum lapidem  gestans, aceruum inde ob dedecus auari congregaret. Postmodum omnis iter agens, cum a longe aceruum lapideum cerneret, patrio more lapidem sumens, in aceruum proruebat. Sicut ergo insipientes reputantur isti qui magis dabant operam in collectione lapidum quam in auari morbo sanando, sic proculdubio expertes intellectus perhibentur qui numerum imprudentium, qui recte lapides uocitantur, dando sibi honorem augmentare conantur. Forsitan si conuentus populi super eos qui cathedra pastorali fatuos, imo lapideos homines sublimant; una quoque super illos qui iniuste promouentur, aceruum testimoniorum diuinorum congererent, ab importunitate tante pestilentie aliquantisper torpescerent. Quid enim? Putasne quem sapientia non  promouit, posse aliis prodesse, cum normam discipline penitus nescierit, nec patriam, ad cuius gaudia plebs sibi subiecta inuitatur, nouerit? Minime, inquis.



IN CAPUT XuIII SAPIENTIAE.

Cum quietum silentium teneret omnia, et nox in suo cursu medium iter haberet, omnipotens sermo tuus, Domine, exsiliens de celo a regalibus sedibus durus debellator in mediam exterminii terram prosiliit: gladius acutus, insimulatum imperium tuum portans, et stans repleuit omnia morte, et usque ad celum attingebat, stans in terra. Alia translatio habet, medium silentium, significans idem quod et quietum; etiam nocte media quietius silentium est circa nationem Dei, ubi deest auditor, licet adsit qui de Deo loqui nouerit. Unde Dauid ait, Obmutui et  humiliatus sum, et silui a bonis, et dolor meus renouatus est . Silet uir Dei cum maximo dolore: silent aliter improbi, contempta sui Creatoris maiestate. Cor nimirum unius angore proteritur, mens autem alterius inepta letitia resoluitur. Aliud silentium de Deo sequitur, cum adest auditor, sed deest predicator; unde per Ieremiam dicitur, Paruuli petierunt panem, et non erat qui frangeret eis . Hec quotidie uidemus contingere, quoniam nequitia humane uite adeo preualuit, quod et in prelatis et in subditis huiusmodi miseriam regnare nullus ambigit. Medium item silentium in corde humano profundissime fit, cum desunt qui auditum uel aurium predicatoribus applicare uelint, nec adsunt doctores qui pandant  uerbum Dei. Hinc etenim per Dauidem dicitur, Omnes declinauerunt, simul inutiles facti sunt, non est qui faciat bonum, non est usque ad unum . Nam cum unigenitus Dei Filius nostram humanitatem assumpsit, error iste mentes mortalium non occuparat. Hoc utique silentium non omnes, sed omnia tenebant; quoniam creatura, preter hominem, etiam uniuersa suum opificem sua specie laudat. Ceterum nullus ferme tunc temporis circa pulchritudinem mundane molis laudem Creatoris considerare nouerat. Ac per hoc non solum homo, uerum cetere creature medium silentium colebant. Homo contemnens uti ratione, inferior autem factura, quia nemo sciebat eius ordinem decentissimum plasmatori  cunctorum referre, itaque nox in suo cursu medium iter habebat. Quid per noctis uocabulum aliud quam ignorantia Dei, quid uero per cursum, nisi perseuerantia eiusdem cecitatis figuratur? Nox siquidem medium iter solito cursu peragit, cum nusquam recedens a prauitatis proposito deflectit. Medium item iter fuerat, quoniam in commune omnium error prefatus currebat. Tunc omnipotens de celo a regalibus sedibus prosiliit, utpote durus debellator. Per regales quidem sedes angelice uirtutes, in quibus Dominus sedet, exprimuntur. Quod autem dicit eum prosiluisse, inopinatum aduentum eius designauit. Ipse reuera durus debellator apparuit, quia fortem armatum, qui suum atrium custodiebat in pace, comprehendit, ligauit, spolia sibi  diripuit, antiqui iuris impotem reddidit, infernum spoliauit, uictor unde uenerat rediit. In mediam terram exterminii saliens uenit. Quid erat aliud genus humanum, nisi terra extra metam iustitie translata? Ad hanc reuocandam intra limitem pietatis sermo Patris descendit, ut ipsemet illam excoleret, sereret fruges, parturientem custodiret; uel terram exterminii Iudaicum populum, quem aper de silua exterminauit, congruenter appellauit. In medio eorum factus est homo ex semine Dauid secundum carnem, prosiliens apparuit. Siue mediam terram exterminii adiit, cum cor humanum, quod pluribus de causis medium nuncupatur, dignum esse diuina exterminatione comprobauit. Sic enim improbi nonnunquam ad uiam iustitie reuertuntur, cum eis  prius exterminium emittere damnationis manifesta ratione demonstratur; quoniam uinculo dilectionis superne retineri nequeunt; uel timore gehennali perterriti, ad cultum sui Creatoris reuocandi sunt. Statim cum terram Dominus adit, subsequitur exterminium uitiorum: non possunt tenebre pati lucem; uidet homo ubi iacuit, cernit funes peccatorum, unde tractus extorris factus est. Saliat et ipse in terram nostram extra terminum potenti uirtute, pellat hostilem cuneum, qui conatur antiquo more possidere denuo nostri pectoris domicilium. Iste sermo gladius est acutus, pertingens usque ad diuisionem anime ac spiritus, discretor cogitationum. Quid plura? Nulla creatura impenetrabilis est ante aciem illius. Iste est quidem cuius ictu filius  a patre, mater a filia, et quod est difficilius, a uoluntatibus suis homo separatur. Portat namque Dei Filius insimulatum Patris imperium, quoniam quecunque habet ipse, habet et Filius eius. Quid est insimulatum imperium portare, nisi iussionem sine simulatione equali iure hominibus predicare? Ipse est enim nuntius paterne uoluntatis, ipse fert imperium illius; ipse percutit, uulnerat et medetur: prouehit, coronat, glorificat. Quippe Pater non iudicat quemquam, sed omne iudicium dedit Filio, ut omnes honorificent Filium, sicut honorificant Patrem . Qui enim derogat alteri, similiter derogat et alteri. Ipsa namque ueritas dicit, Philippe qui uidit me, uidet et Patrem .  Hic uero Patris imperium portauit, cum ei usque ad mortem obediens exstitit : Pater, inquit, si possibile est, transeat a me calix iste: uerumtamen non sicut ego uolo, sed sicut tu uis . Portemus et nos imperium illius, mortificantes nosmetipsos cum uitiis et concupiscentiis; subiiciamus preceptis illius torosam ceruicem, suscipiamus iugum eius suaue, per quod omnia grauia nobis leuissima esse probantur. Istud est signum, quia amici illius uocamur, cum eius mandatis paremus. Ipse enim dicit, uos amici mei estis, si feceritis que ego precipio uobis . Et stans, inquit, repleuit omnia morte. Cum Filius Dei carnem nostram induit, quasi surgens a lecto legis, in qua diu latuerat, inter homines apparuit. Omnia  denique repleuit morte, dicens una omnibus, Nisi quis renatus fuerit ex aqua et Spiritu sancto, non potest introire in regnum Dei . Repleuit omnia morte, cum non solum actu, uerum cogitatione, regnum celorum amitti posse, stans extra contagionem totius macule, utpote uirgo natus de uirgine, mundus de munda, asseruit. Ait enim, Qui uiderit mulierem ad concupiscendum eam, iam mechatus est eam in corde suo . Quis igitur est liber mortis imperio? Istud nempe priusquam stetisset, nullus ferme nouerat, teste Apostolo, qui ait, Sed peccatum non cognoui, nisi per legem . Nam concupiscentiam nesciebam, nisi lex diceret, Non concupisces. Siue Dominus stetit, cum principe mortis triumphato, a mortuis resurrexit.  Quandiu enim passiones carnis humane sustinuit, tandiu quasi nobiscum iacuit, sicut particeps nostre corruptionis; uerum ubi resurrexerat, dictum est de eo: Stetit iehsu in littore, non tamen cognouerunt discipuli quia iehsu est . Postmodum missis discipulis ad predicandum Euangelium omni creature, repleta sunt omnia morte, dum et anima originali transgressione astricta esse demonstratur, et carnis illecebris exterior homo submersus esse conuincitur: quippe omnes peccauerunt, et egent gloria Dei. Et usque ad celum, inquit, attingebat, stans in terra. Sicut homo inter nos erat, tanquam Deus celum regebat: cumque quod hominis est agebat, in terra quidem stabat; cum uero que solius diuine potestatis esse perhibentur  operatus est, ad uerticem usque celi pertingebat. Itaque cuncta gubernans, et in terra stetit, et celum non deseruit. Stabat item in terra, cum corda terrena ad suam disciplinam persequendam conuertebat. Stabat in celo, cum eosdem qui terrenis desideriis impliciti tenebantur, ad consortium supernorum ciuium posse conscendere asserebat. Celis sursum adherebat, cum eos quorum conuersatio in celis erat, ne laberentur, regebat. Iste est sermo plenus ueritatis, qui solum continet formam dominice Incarnationis. Potest hoc ipsum iuxta moralitatem interpretari. Primum, inquam, silentium est uelle peccare, sed concepte malitie facultatem ad uotum hominis nequam nullatenus occurrere. Que  res quidem ex superni fontis redundanti clementia uidetur manare, dum effectus iniquitatis praue menti subtrahitur: ne uel, si non eam super affectu sceleroso aliquoties penituerit, durius puniatur. Est et aliud silentium, quod animus praui hominis seruat, dum legis utriusque sancita proponens, ex deliberatione se peccaturum decernit, sed solius timore pene cercetur. Medium autem est silentium, quod est grauius atque nefandius ceteris, hominem uelle peccare, et ea que male uult implere posse, nec timore diuini respectus, nec reuerentia mortalium, id quod nefarie proponitur agendum intermittere.



IN CAPUT XXXuIII ECCLESIASTICI.

Dum quidam sapiens laudibus pro qualitate operum  architectos efferret, linituram figuli supposuit, dicens: Sic figulus sedens ad opus suum, conuertens pedibus suis rotam, qui in sollicitudine positus est semper propter opus suum, et in numero est omnis operatio eius. In brachio suo formauit lutum, et ante pedes suos curuabit uirtutem suam. Cor suum dabit, ut consummet linitionem, et uigilia mundabit fornacem. Post hec artifices, quorum prerogatiuam descripserat, comprehendens, inquit: Sine his omnibus non edificatur ciuitas, et non inhabitabunt, nec inambulabunt, et in ecclesiam non transilient. Aestimasne dubitandum non posse ciuitatem construi sine opere figuli? Quis uel demens, inquis, hoc arbitrabitur? Quo fit ut gratia huius artificis, uti ceterorum, unde in eodem loco tractat, mystico sensu intelligenda  sit. Figulus igitur ad opus suum sedet, cum quilibet doctor Ecclesie mentes terrenis negotiis incumbentes conformare molitur, ut fiant uasa Dei non in contumeliam, sed in honorem assignanda. Rotam pedibus suis conuertit, cum manifestis operibus corda subditorum sue uoluntati connectit. Quid enim humani cordis uolubilitas, nisi rota circumacta? Hanc nimirum nullo modo aptius citiusue, quam per exemplum religiose uite ad sui nutum potest uoluere, ut mens terrena paulatim effigiata, et facibus superni amoris ad purum excocta, in uas electionis progrediatur. Illius quippe operatio penes multitudinem hominum ignota est, quia nulli potest esse scibile quantum fructus cordibus audientium infuderit. In brachio lutum format, cum cor  terrenum per exemplum laborum suorum ad id quod idem ipse est inuitat. Ad hec uirtus eius ante pedes suos curuatur, cum doctrina uerbi operibus eius respondere perhibetur. Item ante pedes uirtus curuatur, cum secundum robur animi opus distribuitur; siue quia status anime sola humilitate nititur, tantum enim quiuis fortis est, ut in ea fundetur; uel ante pedes uirtutem opifex premittit, cum operibus intentio non reflectit, siue dum prefert opera uirtuti, quasi ante pedes uirtutem submittit. Post hec dat operam ut linitionem perficiat. Quid enim aliud est linitio quam uasis consummatio? Etenim cum homo fit celestis abiecta contagione primi parentis, tunc resplendet forma in eo peracte linitionis. Postremo est admodum sibi uigilia  necessaria, ut fornacem, in qua uas coquitur, mundare preualeat. Post peractum officium predicationis, restat labor uigiliarum predicatori, ut si quidquam sordium sibi inheserit, solerti manu detergat. Quid igitur est fornax, que sufflatorio superno succenditur, nisi mens pastoris que super perditione membrorum suorum inuritur? Hec itaque mundanda est, quoniam raro inuenies quempiam predicationis officio fungentem, quem uel fauoralis aura non pulsauerit, uel inclementia iudicii non redarguerit, seu remissior censura non uerberarit; quo fit uti necessarie uigilandum est in predicationis administratione. Similiter expleto negotio adhibenda est opera uestigationis, ne quid lateat admistum,  per quod offuscetur merces strenue operationis.



IN CAPUT uIII SAPIENTIAE.

Sapientia attingit a fine usque ad finem fortiter, et disponit omnia suauiter. Qui sunt isti fines, et quod medium utrorumque quos ista comprehendit? Nouimus quippe Scriptura narrante , quod fabrica mundi senario numero in species proprias distributa, Sapientia summa ab omni opere quod patrarat septima die requieuit. Hic est primus finis, consummatio scilicet rerum caducarum, quem sequitur alter, cum fiet nouum celum, et terra noua. Itaque ab illo in quo cuncta que sub rota solis uoluuntur, consummata esse memorantur, usque ad illum finem, in quo transitura sunt. Sapientia quidem,  de qua agitur, attingit fortiter, cum unaqueque res uti condita est, prefixam metam nature, per quam subsistit, non transgreditur, et compos sui iuris, non est appetens alieni, seruans pulchritudinem ordinis pulcherrimi. Hic eadem suauiter disponit, quia singulis formis rerum legem suauissime tranquillitatis contulit; quippe suauis et ipse, nichil asperum, nichil insuaue condere potuit: ipsa est alta profunditas, quam nemo intueri uel penetrare potis est.

In humana anima triplex uis nature uigere dignoscitur. Est enim rationalis, concupiscibilis, irascibilis. In discernendo quid sit bonum malumue, adminiculo rationis utitur. Quia uero appetit nature iure dictante, id quo nichil est melius, concupiscentiam ex rationis fonte manantem, nulli dubium est  ipsam possidere. Inde est illud, Quasi modo geniti infantes rationabile lac concupiscite. Primo uero, quia contra reatum indignatur, motum ire salutifere naturaliter habere perhibetur. Unde Dauid peccantibus dicit, Irascimini, et nolite peccare . Ac si diceret, Quia contemnentes rationem, concupiscentiam salubrem, iram, excessus illicitos punientem spreuistis: irascimini uobismetipsis, expellentes ab antro cordis irascendo quod ingessistis male delectando. Deinceps cauete ne eamdem ruinam incurratis, attendentes illud quod Dominus in Euangelio cuidam inquit, uade, et amplius noli peccare . Postremo que sunt duo que tribus prefatis resistunt, diligenter uestigemus. Constat procul dubio quia concupiscentia carnis concupiscentie  spirituali renititur: ira uero carnalis iustitie repugnans, alteri ire, que comes est iustitie indiuidua, e conuerso reluctatur. Qui bene domum unam inhabitare dicuntur, quoniam huiusmodi altercatio intestina intra domicilium interioris hominis agitur: et quod Lucas euangelista quinario numero diuisit, hic utique Paulus apostolus binario comprehendit, ubi dicit, Caro concupiscit aduersus spiritum, et spiritus aduersus carnem .



IN CAPUT uIII PROuERBIORUM.

Necdum erant abyssi, et ego concepta eram: nondum fontes aquarum eruperant, necdum montes graui mole constiterant. Nomine abyssi, abdita mysteria prophetico ore prolata; corda uero sanctorum, unde  multifidi riuuli deriuantur ad adaquandum gregem sibi commissum, per fontes competenter exprimuntur. Isti uero montes, quid sunt nisi caterua martyrum, quos amor sancti Spiritus a Deo preponderat, quod nec mine, nec seculi blandimenta, neque tormentorum acerbitas exquisita, nec etiam incense lamine ferri intima uiscerum rimantis exsuperant? inde Dauid, In populo graui laudabo te .



DE SALOMONE IUDICIUM.

Salomon, uir tante sapientie, nunquidnam credibile est illum in simulacrorum cultu aliquid utilitatis credidisse? Non. Sed mulierum amori ad hoc malum trahenti resistere non ualuit, faciens quod sciebat non esse faciendum, ne suas, quibus deperibat, delicias  contristaret.

Quamuis peccasset Salomon, tamen egit penitentiam, scribens Prouerbia, in quibus ait: Nouissime ego egi penitentiam, et respexi ubi eligerem disciplinam.

Salomon ille mirabilis, qui meruit assistrici sapientie Dei copulari, in alienigenarum mulierum incurrit amplexus; et in uinculo libidinis illaqueatus, sacrilegii errore se polluit, cum Chamos idolo Moabitarum simulacrum fabricauit. Sed quia postea per prophetam culpam agnouit, nunquid medicine celestis extorris fuit? An forsitan nunquam eum in Canone lego penituisse, neque ueniam consecutum fuisse? Audi penitentiam eius, que non scribitur  publicis legibus. Fortasse ideo acceptabile  aliquid dicam, quia non ad faciem populi, sed in secreto conscientie, Deo teste, penituit. ueniam autem ex hoc consecutus est, quia cum solutus esset a corpore, sepultum eum inter corpora regum qui Deo placuerunt Scriptura commemorat: quod tamen alibi peccatoribus regibus abnegatum fuisse cognoscimus, qui usque ad mortem in proposita peruersitate manserunt; et ideo quia inter iustos reges sepeliri meruit, alienus a uenia non fuit, ueniam autem ipsam sine penitentia non potuit promereri.

Aiunt libri Hebreorum Salomonem quinquies tractum fuisse per plateas Ierusalem, causa penitentie. Item aiunt eum uenisse in templum, quod ipse edificauerat, cum quinque uirgis, de quibus quatuor  legis peritis, ut uerberaretur ab illis: qui communi dixerunt consilio quod in christum Domini manum non mitterent: unde frustratus ab illis, a se depositus est a regno.

Quoniam, inquit, elephantos uides tibi subditos, et leones esse subiectos, cognosce teipsum, o homo. Quod non, ut ferunt, Apollinis Pythii, sed Salomonis sancti est, qui ait: Nisi scias te formosa in mulieribus.

Nec mirabimur in parte contraria pessimos reges in typo preuaricatorum precedere principum, cum optimos reges, Dauidem, et Salomonem, et Iosiam, et patriarchas ac prophetas, in figura Domini Saluatoris  precessisse doceamus.





IN CANTICA CANTICORUM ALLEGORICA EXPOSITIO. 



LIBER PRIMUS.



DE GRATIA DEI, CONTRA IULIANUM.

 Scripturus, iuuante gratia superna, in Cantica Canticorum, primo admonendum putaui lectorem, ut  opuscula Iuliani Celanensis episcopi de Campania, que in eumdem librum confecit, cautissime legat, ne per copiam eloquentie blandientis, in foueam incidat doctrine nocentis. Sed, ut dici solet, ita carpat botrum, ut et spinam caueat, id est, in dictis eius sanos sensus scrutetur et eligat, ut non minus uitet insanos; uel potius illud faciat Maronis,

Qui legitis flores, et humi nascentia fraga,
Frigidus, o pueri, fugite hinc, latet anguis in herba;
hoc est, ab eius se per omnia lectione compescat, cum habeat eos qui eumdem librum et sanis sensibus et simplicioribus uerbis exposuerunt. Est enim homo, ut rhetor peritissimus, ita gratie Dei post Pelagium, impugnator acerrimus, ut apertius scripta eius, quibus contra strenuissimum eiusdem  gratie propugnatorem Augustinum insaniuit, ostendunt. Cuius causa duelli, primum de Amore libellum  composuit, sub obtentu, quasi hunc a fedissima foret uoluptate secreturus, re autem uera suam confirmaturus heresim, qua, ut breuiter plura constringam, docet nos per arbitrium libere uoluntatis posse bona facere que uolumus, quamuis per auxilium gratie Dei facilius ea perficere queamus: quomodo uiantes iter, et pedibus quidem peragere ualemus, sed minore, absque dubio, labore, cum nobis equi, quibus uehamur, affuerint; immemor apostolice admonitionis, qua dicit: Cum metu et tremore uestram salutem operamini. Deus est enim, qui operatur in nobis et uelle et perficere . Et, quod est grauius, impugnator eius qui non ait: Sine me modicum quid potestis; sed, Sine me, inquit, nichil potestis facere . Docet clausa legis sacramenta solos  intueri posse eos, quos oculatos et eruditio reddidisset et pietas; oblitus gratie Dei, que etiam illiteratis et idiotis Scripturarum arcana reuelauit, dicente Euangelista, Tunc aperuit illis sensum, ut intelligerent Scripturas . Quos idiotas fuisse testatur idem euangelista, cum ait: uidentes autem Petri constantiam et Ioannis, et comperto quod homines essent sine litteris, et idiote, admirabantur . Dicit sanctum nobis, ac generosum amorem, ab ipso lucis exordio natura conciliante insitum, et ad ultimam usque senectutem solis uiribus animi innixum sine ullo damno sui primi persistere uigoris; incredulus profecto Domini sententie, quia sine illo nichil possumus facere; sed et apostolici sermonis, Quia in multis offendimus Deum omnes . Et mirum,  ubi didicerit Iulianus sanctum nobis ac generosum amorem ab ipso lucis exordio natura conciliante insitum, cum natus de patriarcharum stirpe beatissimus Apostolus dicat: Fuimus enim et nos aliquando natura filii ire . Quomodo autem natura, nisi quia peccante primo homine, ac sanctum deserente amorem, uitium pro natura adoleuit? Mirum, ubi inuenerit uel inueniri posse putauerit Iulianus hominem, salutem unum, in quo amor sanctus solis animi uiribus innixus, usque ad senium sine damno sui persisteret uigoris, cum ille, qui pre amore precipuo dignus erat in sui Conditoris sinu recumbere, inter eos qui eius gratia fruuntur, inuenire potuit nullum; quin potius humili confessione testatus sit, Si dixerimus, quia peccatum non habemus, ipsi nos  seducimus, et ueritas in nobis non est . Dicit, amorem nostrum, sicut de corpore trahere, quod est perturbatus et rapidus; ita de animo, quod sit sublimis atque continuus, quod etiam utrumque ueritati probatur esse contrarium. Si autem amor noster de corpore, et non de animo potius traheret, quod est perturbatus et rapidus, non diceret Dominus: Ab intus enim de corde hominum cogitationes male procedunt, adulteria, fornicationes, homicidia, furta, auaritie, nequitie, dolus, impudicitie, oculus malus, blasphemia, superbia, stultitia. Omnia autem mala ab intus procedunt, et coinquinant hominem . Et rursum, si noster amor, non de quotidiana Dei gratia, sed de natura, uel uiribus animi haberet, ut esset sublimis atque continuus, non diceret Apostolus  de suis sanctis laboribus, quibus utique per amorem sublimem atque continuum insistebat: Sed abundantius illis omnibus laboraui; non autem ego, sed gratia Dei mecum . Et iterum: Non quod sufficientes simus cogitare aliquid a nobis, quasi ex nobis, sed sufficientia nostra ex Deo est . Sed etsi non a Domino, uerum a se ipso bona sua opera, in quibus absque ulla contradictione amor sublimis atque continuus arcem tenet, habebat, frustra Domino pro his, que non dedit, gratias egit dicens: Deo autem gratia, qui nos semper triumphat in Christo Iesu . Dicit eamdem, quandiu nichil de gentilitatis uoluntate desiderat, quasi ad solius animi moueri arbitrium, et in actibus suis habere  iocunditatem, ut perturbationis immunem, ita etiam libertate gaudentem. Quod est aperte dicere, quia exceptis que ad carnis stimulos pertinent, in arbitrio sit animi nostri situm, cui se amori uel quantum subdiderit, quodque idem amor, solo animi motu dispensante, id est, nulla Dei gratia actus, operum quoque bonorum perfectionem liberam et nulli obnoxiam perturbationi possideat, quod quantum a uero distet, patenter quisque prudens intelligit. Quare enim tanta multitudo fidelium Conditorem ex toto corde, tota anima, tota uirtute diligere querens, et proximum quisque ut seipsum, non semper hoc quod cupit obtinet, nisi quia amor idem non ad animi mouetur arbitrium, ut Iulianus existimauit; sed ut nouit Paulus: Charitas Dei diffunditur in  cordibus nostris per Spiritum sanctum, qui datus est nobis ; ideoque non equalis est in omnibus, quia habemus singuli donationes gratie, que date sunt differentes. Quare autem tantis sepe non solum de foris, sed et de ipsa mente nascentibus prepedimur aduersis, nec omnia que desideramus bona ualemus perficere, nisi quia fallitur, qui dicit amorem nostrum pro solo animi arbitrio, in actibus suis iocunditatem, ut perturbationis immunem, ita etiam libertate gaudentem? uerum canit Psalmista, qui ait: A Domino gressus hominis dirigitur, et uiam eius cupit nimis. Cum ceciderit iustus, non conturbabitur, quia Dominus confirmat manum eius . Ubi aperte designat quia nec intra crebra Dominice protectionis auxilia a perturbatione uitiorum esse ualemus immunes,  neque in omnibus actuum nostrorum gressibus de nature libertate, sed de diuina debemus directione gaudere. Frustra autem Iulianus genitalem uult exceptam uoluptatem, que sola ad animi nostri non moueatur arbitrium; quasi non iracundie uel superbie, philargyrie, gastrimargie, cenodoxie, ceteraque huiusmodi rabies, multo laboriosius, quam libidinis incentiua deuincantur. Que et ante tempora pubertatis, nostrum animum perturbatura adueniunt, et edomita sepe, uel per naturam cessante libidine, nichilominus ipsa nos impugnare non cessant. Dicit adiutorium sancti Spiritus precedentibus nostris studiis ac meritis dari, atque adhuc dari, ut genus humanum arctius diligamus. Quod ipsius uerbis ponere per ordinem libuit. »Cum igitur, inquit,  sapientis animus, qui uoluptatem subiicit dignitati amoris, et incitat et ordinat appetitum, nunquam fines transit officii, sed ad eam magnitudinem atque pulchritudinem studiis procedit ac meritis, ut generosum eius ignem gratia sancti Spiritus incipiat uentilare; tunc fit illa caritas que non propinquos solum aut ciues, sed ipsum genus humanum gremio suo conatur amplecti.« In qua una sententia quot et quante sint blasphemie facile catholicus lector animaduertit. Patet enim quid humane arbitrio libertatis, quid tribuat gratie spirituali, quia animum hominis per se sapientem fieri, per se dignitatem sancti et generosi amoris habere, per se huic amori uoluptatem subiicere carnis, per sese et incitare ad uirtutes,  et ordinare appetitum posse testatur, in tantum ut nunquam fines transeat officii illius quo idem amor excolentibus est. Qui ipsum animum suis studiis ac meritis ad eam magnitudinem ac pulchritudinem procedere dicit, ut sancti Spiritus sit dignus auxilio; cuius uidelicet Spiritus aduentu non ita ait iuuari animum, quomodo flamma uel fax, cum accenditur, caliginosam iuuat domum, quam illustrat; sed ita potius, quomodo ardentem siue lucentem uentus iuuat ignem, ut amplius clarescat; qui quidem et sine afflatu uenti accendi atque ardere, ac magnam consumere siluam poterat, sed tamen uento impellente magis magisque flammescit. Hoc enim significat dicendo, ut generosum eius ignem gratia sancti Spiritus incipiat uentilare. Tanta animi bona premiserat,  et post omnia hec incipere in ea gratiam sancti Spiritus dicit, quasi superuenientem auxiliatricem, et non preuenientem inspiratricem atque auctorem in nobis studiorum meritorumque bonorum. Qui tamen eius uentilatione, quid in generoso animi sapientis igne agi credat, intuere. »Tum fit illa, inquit, caritas, que non propinquos solum aut ciues, sed et ipsum genus humanum gremio suo conatur amplecti.« uides ergo, qui tantum uirium nostro animo tribuit, quid Spiritui gratie tribuat; quam et sero in auxilium ipsi animo aduenire, et tunc ei non illam caritatem qua Deus, sed illam solummodo qua genus humanum diligatur, infundere dicit; oblitus uel incuriosus apostolice fidei, que dicit quia Charitas Dei diffusa est in cordibus nostris per Spiritum  sanctum, qui datus est nobis .

Prolixi est operis cunctas eius, quas in libro hoc posuit, ineptias in medium proferre, ac testimoniis refellere ueritatis. Sufficiant hec pauca exempli gratia posuisse; ex quibus possint cetera, quam sint detestanda, coniici.

Post hec autem et huiusmodi innumera, quibus primum librum contra gratiam Dei disputando compleuit, non minore secundum librum eiusdem heresis peste commaculauit. Denique exponens quod dictum est, quia meliora sunt ubera tua uino, de natura lactis fedissime philosophatus est, moxque fedius multo, qualitatem nature illius ad confirmationem sui erroris transferre conatus. Quod quia totum ponere, et horrori et nimis longum est, partem ponere satis  duximus. Inserens se ergo personis eorum, contra quos sub nomine Manicheorum pugnabat ait inter cetera: »Asserebat namque opiniones nostras ad hoc prorsus spumantium estus errorum, ut calumniam uerteremus in ipsum auctorem; et leuandi reatus gratia, quem crimina nimirum uoluntatis urebant, ipsam naturam corporis subdebamus infamie, incapaces bonitatis, et plenos iniquitatis in lucem istam nos uenire iurando. Denique nullum fere ad iustitiam, quid dico ratione, sed ne sacre quidem legis institutione perduci. Depretiabat nempe hec opinio naturam carnis et sanguinis. Sed postquam salutare mysterium Dei et hominum mediator arripuit, ut consummatissime uirtutis  daturus exemplum; naturam hominis mortalis assumeret, ostendit omnia crimina morum fuisse, non seminum. Denique uoluntatibus ad meliora conuersis, non solum legis, sed etiam euangelica precepta posse compleri.« Quibus sermonibus eius breuiter respondendum, quia nequaquam in auctorem nature nostre calumniam uertimus, cum nos in iniquitatibus conceptos, et esse in delictis natos, dicimus, sed fatemur quia in primis nature nostre parentibus ad eius similitudinem facti sumus, ut immortales et sine peccato in deliciis paradisi, iuuante gratia eius, uiueremus; quam uidelicet beatissimam uite primitiue munditiam, si custodire curarent ipsi protoplasti, et non magis hosti crederent quam auctori, usque hodie progenies ex eis  sancta et impolluta delicias paradisi, mortis simul et peccati nescia incoleret. At dum nulla necessitate nature, uerum sola uage mentis incuria, peccato consensere, moxque iusto Conditoris iudicio de loco paradisi uoluptatis exclusi, ac morte multati peccati, quod temere contraxerant, stirpi generique suo reliquere contagium: factum est ut peccati quod ipsi sponte commiserunt, nos etiam nolentes reatu constringeremur; ita ut ne paruuli quidem, qui nil boni uel mali uelle possunt, ab hoc possint immunes existere, nisi donante gratia Dei per Iesum Christum Dominum nostrum. Unde probatur falli Iulianus, cum dicit, »Reatum nobis solo crimine uoluntatis accensum;« et sicut post, apertius suum sensum aperuit, dicens, »Omnia crimina morum esse, non  seminum. Seminum sunt namque que ex Adam originalia traximus; morum uero, siue uoluntatum, seu fragilitatis et ignorantie, que ipsi per nos crimina addimus.« Probatur falli, cum reprehendit eos qui naturam nostri corporis, non eam que protoplasti sancta et immortalis creata est, sed illam que post eorum preuaricationem uitiosa effecta est, subdunt infamie, dicentes, Scio quod non habitat in me, hoc est in carne mea, bonum . Et quod idem apostolus ait, Caro concupiscit aduersus spiritum, spiritus autem aduersus carnem .

Hec tantum sibi inuicem aduersantur, ut non que uultis, illa faciatis. Probatur falli, cum uituperat eos qui nos in lucem istam incapaces bonitatis et  plenos iniquitatis uenire testantur. uere enim profitemur omnes homines in lucem istam plenos iniquitatis, ex reatu prime preuaricationis uenire; incapaces autem bonitatis, absit ut nos nasci iuremus. Sed hereticus, ut artificiosus deciperet infirmos, iunxit mendacio perfidie ueritatem catholice professionis. Probatur falli, cum iurare nos dicit nullum ad iustitiam non solum ratione, sed ne sacre quidem legis institutione perduci. Quinimo fatemur, et ratione et doctrina sancte legis, ad iustitiam nos, auxiliante Domino, perduci, absque gratia uero illius, nec per naturalis subsidia rationis, nec per diuina legis scita nos posse iustificari, Apostolo teste, quia Littera occidit, Spiritus autem uiuificat , id est, littera precipiens occidit, si non  adsit Spiritus, qui precepta littere donet impleri. Et Spiritus uiuificat, donando ut perfici littera possit. Quod autem ait de Domino, »Ut consummatissime uirtutis daturus exemplum, naturam hominis mortalis assumeret,« secretius heresis sue uirus euomuit, quia dicit »uenientem in carne Dominum non dona nobis, sed exempla contulisse uirtutis;« unde dicit post modicum, »De ipsius, inquam, susceptione carnis, morum peccata damnauit; non naturam uidelicet carnis, sed opera commutando, ut iustificatio legis sub exemplo ipsius compleretur in nobis.« Item in expositione uersiculi, Collum tuum sicut monilia: »Cum pulchra, inquit, per naturam ceruix gemmarum insignitur ornatu,« felicitatem sine dubio auget industria; et quasi se digna conueniunt,  honor uidelicet monilium, et ceruicum uenustas: sic ergo et in te, cuius generositatem doctrina componit, ut uirtutes, quas natura inchet, disciplina consummet; pro eo, ut diceret, »Gratia inchet, gratia consummet, gratia coronet.« Item post innumera huiusmodi, que in ipsis eius opusculis pius lector facillime deprehendet, in explanatione uersiculi, quo dictum est, Apprehendam te, et inducam in domum matris mee, ibi me docebis, ne patentius, que contra fidem uesana sentiret, intimauit dicens de Domino: »Iam in ipsa infantia multa que discere debeamus, ostendit: Primo ipsum esse opificem uniuersorum ex masculi et femine coniunctione nascentium, qui sibi sine ministerio uiri, corpus ex uirgine fabricasset; deinde  nullum peccatum esse homini congenitum, quandoquidem ille, et carnis ueritate circumdatus, et macule immunis exstiterit; postremo originem nostram non posse, nisi impie, diaboli operibus ascribi, que Deo uero non solum conditore, sed etiam habitatore congauderet.« Non solum autem hec dicendo, errorem struit, sed hoc ipsum etiam interueniente agit exemplo. Nam peccatum esse homini congenitum testatur Scriptura, que dicit, Graue iugum super filios Adam, a die exitus de uentre matris, eorum usque in diem sepulture, in matrem omnium . Imo hoc ab ipsa conceptione esse homini ceuum, testatur beatus Iob, cum Domino supplicans ait: Quis potest facere mundum de immundo conceptum semine? Nonne tu qui solus es ? Et que poterit esse consequentia, ut ideo dicatur nullum peccatum hominibus ex masculi et femine coniunctione nascentibus esse congenitum, quoniam Filius Dei, qui sibi sine ministerio uiri, corporis [corpus] ex uirgine fabricauit, et carnis ueritate circumdatus, et macule immunis exstitit? Que est ratio consequens, ut homo purus innocentiam sue natiuitatis astruat exemplo nati in carne Mediatoris Dei et hominum, cum de illius natiuitate dixerit uirgini matri archangelus, Spiritus sanctus superueniet in te, et uirtus Altissimi obumbrabit tibi; ideoque et quod nascetur ex te sanctum uocabitur Filius Dei . Nostre autem parenti post reatum preuaricationis dixerit iustus iudex: Multiplicabo erumnas  tuas et conceptus tuos; in dolore paries filios, et sub uiri potestate eris . Sed neque hoc quod dicit, originem nostram non posse, nisi impie, diaboli operibus ascribi, que Deo uero non solum conditore, sed etiam habitatore gauderet, aut catholice, aut consequenter fecit: quia nimirum diabolus, etsi peccatum protoplastis intulit, nec tamen eis naturalis procursum benedictionis abstulit, qua audierant: Crescite et multiplicamini, et replete terram . Non ergo illa impietate decipimur, quam nobis improperat Iulianus, ut originem nostram diaboli operibus ascribamus, quam primordialis opere benedictionis a Deo conditam scimus. Absit autem, ut originem nostram post preuaricationis malum, Deo dicamus esse gauisam, ante remedium secunde  regenerationis, que fit ex aqua et Spiritu sancto, donante gratia Dei per Iesum Christum Dominum nostrum. Pauca hec de pluribus ex prefato opere Iuliani ad cautelam legentium annotasse necessarium duximus, quorum admoniti exemplis, uigilantius in reliqua eius lectione, que non minus noxia sepe salutaribus dicta interserit, circumspiciant. Nam et in aliis opusculis eamdem suam heresim, quamuis multum reclamante sanctissimo ac doctissimo antistite Augustino, affirmare non dubitat. Denique in libro, quem de Bono constantie scripsit, bonum nature libertatemque nostri arbitrii, ut ipse autumat, contra perfidiam Manichei magna instantia defendit. Ut autem ueritas probat, magna peruicacia contra fidem celestis gratie durat. »Hec  namque est, inquit idem, constantia, que maxime asserit arbitrii potestatem, ac bonum, eiusque nature et humani animi motus liberos, dum ostendit omne mentis bonum uoluntarium, nec ulli unquam casui obnoxium. Motus autem me non solum carnis, sed nec animi habere liberos docent, non apostolice tantum littere, uerum etiam ipse mee cogitationes, que uolentem me sepissime, conantemque ut de ceteris taceam, fixa mente ac desiderio infatigabili deuotioni orationis incumbere non sinunt. Qui si motus animi liberos haberem, ita uellem continue tempore orationis animum precibus intentum retinere, quomodo membra corporis facillime soleo, quoties uolo, quocunque uel situ uel loco orationis componere.« Et paulo post: »Ipsa enim armat,  inquit idem, egregium cuiusque, et accendit animum, dum illum libertatis sue semper admonet, dumque omnes ab eo repellit metus.« Quanto enim melius expugnaret Manicheum, si diceret, quia gratia Dei fecit egregium cuiusque electi animum, et accendit ad studia uirtutum, dum illum infirmitatis sue semper admonet, et quia sine ipsa nichil facere potest; dumque omnem ab eo fiduciam sue repellit uirtutis, ac Deo canere suadet: Fortitudinem meam ad te custodiam !

Et iterum post multa, quibus libertatem nostre uoluntatis predicat, ait: »Etenim sicut preclare a doctissimis atque orthodoxis disputatum est, nemini uere unquam noceri, nisi a seipso potest; nec est  prorsus aliquid quo quisquam inuitus fiat miser. Quid tandem uirtus timebit, nisi defectum sui, quo homini in eternum nocetur?« Que nequaquam stare sententia nisi apud hereticos potest, quia constat nimirum quod peccatum Ade cunctis hominibus nocet, non quidem a seipsis, uerum ab illo qui primi facinore reatus totum genus humanum, nisi quem gratia Christi liberat, perpetuo damnauit. Nocet hereticorum malitia illis, quos catholicam scire ac tenere fidem desiderantes, in interitum nescientes nolentesque detrahit. uerum timens Iulianus ne, si in tanto hoc uolumine totum, quod recte uiueremus, libertati nostre uoluntatis tribueres, quasi apertus gratie Dei hostis detestaretur atque anathematizaretur ab omnibus, fecit et huius hoc in loco mentionem;  et hoc ita occulte ut non omnes eam uirtutes dare, sed unam in nobis solummodo iuuare diceret et firmare constantiam. »Diuine enim gratie est, inquiens, amare et firmare constantiam, que ceteras possit custodire uirtutes; et contra omnia, que resistunt, defendere uirtutem.« Ubi et cautissimo usus est uerbo, ut non diceret eam donare, quasi antea non habitam nobis constantiam, sed potius iuuare et firmare, quasi a nobis iam exortam, ut uentus flammam ignis, quam non ipse accendit, sed aliunde accensam, ut clarius flammescat, adiuuat; et ne exstingui debeat, flando confirmat. Sicut in ipso libro de Amore plenius sensum suum dilucidasse monstrauimus. Circa huius autem libelli finem, manifeste prodit ipse Iulianus qua intentione in huiusmodi  assertionibus per cuncta que considerat opuscula laboraret. »Scandalum, inquiens, Manicheo est, eo quod commentitum,« id est, abnegantes Dominum nostrum, qui est uerus, fatemur. Offendit, quia naturam bonam, quia liberum hominis asserimus arbitrium. Sed et in libro quem ad Demetriadem uirginem Christi, de Institutione uirginis scripsit, hec eadem de potentia liberi arbitrii, quomodo sentiat, pandit. Quem uidelicet librum nonnulli nostrum studiose legentes, sancti et catholici doctoris Hieronymi esse temere arbitrantur, minime peruidentes quod et suauitas eloquentie demulcentis, et hereseos peruersitas seducentis, manifeste probat hoc illius opusculum non esse. Quin potius ipse fidem eius, uel magis perfidiam in Dialogo Attici  et Critobuli, quem uiuente Pelagio edidit, cum adhuc Iulianus ab eo puerulus, quasi in cauerna colubri, nutriebatur regulus, diuinis expugnarit ac protriuerit eloquiis. In hoc ergo Iulianus libro, et in aliis se opusculis eamdem suam heresim confirmasse declarat, ita scribens: »Quoties mihi de institutione morum et sancte uite conuersatione dicendum est, soleo prius humane nature uim qualitatemque monstrare, et quid efficere possit ostendere.« Et paulo post: »Quem ergo, inquit, exhortationis ordinem, cum in aliis quoque opusculis tenuerim, tum hic maxime seruandum puto, ubi eo plenius bonum nature declarari debet, quo uita instituenda perfectior.« Item in processu libri eiusdem:  »Quam enim, inquit, multos philosophorum et audiuimus et legimus, et ipsi uidimus castos, patientes, modestos, liberales, abstinentes, benignos, honores simul mundi ac delicias respuentes, et amatores iustitie non minus quam sapientie? Unde, queso, hominibus alienis a Deo ista que Deo placent? Unde hec illis bona, nisi de nature bono? Et cum ista que dixi, uel unum simul omnia, uel singula singulos habere uideamus, cumque omnium una natura sit, exemplo suo inuicem ostendunt; omnia in omnibus esse posse, que uel singula inueniuntur in singulis. Quod si etiam sine Deo homines ostendunt quales a Deo facti sunt, uide quid Christiani possint, quorum in melius in Christo instaurata natura est, et qui diuine gratie iuuantur auxilio.«  Et post multa huiusmodi loquens de beato Iob, »O uirum, inquit, ante Euangelia euangelicum, et apostolorum, ante apostolica precepta, discipulum! qui aperiens occultas nature diuitias, et in medium proferens ex se, quid omnes possemus, ostendit.« Item post pauca, »Neque nos, inquit, ita defendimus nature bonum, ut eam dicamus malum facere non posse, quam utique boni ac mali capacem etiam profitemur; sed ab hac eam tantummodo iniuria uendicamus, ne eius uitio ad malum uideamur impelli, qui nec bonum sine uoluntate, nec malum faciamus, et quibus liberum est unum semper agere, cum semper utrumque possumus. Unde enim alii iudicaturi sunt, alii iudicandi, nisi quia in eadem natura dispar uoluntas est? et quia  cum omnes idem possimus, diuersa faciamus?« Et paulo post, Adam de paradiso eiectum, Enoch raptum de mundo esse commemorans, adiecit: »Nec enim a iusto Deo, aut ille puniri meruisset, aut hic eligi, nisi uterque utrumque potuisset. Hoc de Cain et Abel fratribus, hoc etiam de Esau et Iacob geminis intelligendum est; ac sciendum solam uoluntatis esse causam, cum in eadem natura merita diuersa sunt.« Et rursum post pauca: »Neque uero, inquit, alia causa nobis quoque difficultatem bene uiuendi facit, quam longa uitiorum consuetudo, que nos, cum inficit a paruo, paulatim que per multos corrumpit annos, ita postea obligatos sibi et addictos tenet, ut uim quamdam uideatur habere nature.« Item post multa, quibus optime uirginem Deo dicatam instituit,  et reuera multum utile ac salubre opus perficeret, si eam diuine gratie in omnia suffragia flagitare, et non animi sui libertate, uiribusque fidere doceret; quomodo etiam in illo, quem de Bono constantie scriptum ab eo diximus librum, multum prodesset uirtutum studiosis, si non uirulenta intermisceret uitia errorum. Sed si modicum fermentum, Apostolo teste, totam massam corrumpit , quanto magis uenenum quam maximum? »Ascribimus, inquit, iniquitatem iusto, pio crudelitatem, dum eum primo impossibile aliquid precepisse conquerimur. Proinde pro his damnandum ab eo putamus hominem, que uitare non potuit.« Et paulo post, »Nec impossibile aliquid potuit imperare, qui iustus  est: nec damnaturus est hominem ob ea que non potuit uitare, qui pius est. »In his singulis, que ex uno eius excepi libello, sententiis, quanti sint errores facile cuiuis docto patet. Quas ideo tam plures coaceruatim posui, ut pluribus errorum probamentis conuincerentur hi qui hunc librum a catholico beati Hieronymi calamo scriptum contendunt, cautioresque ergo eius lectione redderentur, quem hereticum esse didicissent. Quibus etiam sententiis pariter omnibus strictim respondere commodum duxi: ut pote que cunctis, ut dixi, clarius luce quam sint nefande patescant. Quod ergo dicit, »Multos philosophorum patientiam, castitatem, modestiam, aliasque de nature bono habere uirtutes;« constat, quia quicunque philosophorum Christum Dei uirtutem et Dei  sapientiam nescierunt, hi nullam ueram uirtutem, nec ullam ueram sapientiam habere potuerunt. In quantum uero uel gustum aliquem sapientie cuiuslibet, uel uirtutis imaginem habebant, totum hoc desuper acceperunt; non solum munere prime conditionis, uerum etiam quotidiana eius gratia, qui creaturam suam nec se deserentem, deserens dona sua, prout ipse iudicauerit, hominibus, et magna magnis, et parua largitur paruulis. Quod uero dicit, »Omnia in omnibus posse esse, que uel singula inueniuntur in singulis;« contradicit Scripture, que ait, Nec enim omnia possunt esse in omnibus, quoniam non est Filius hominis immortalis; ubi manifeste insinuatur, quia cum mortale hoc induerit immortalitatem, tunc demum possunt esse omnia in omnibus bona uirtutum;  et ne tunc quidem de nature bono, sed per gratiam eius de quo scriptum est, Ut sit Deus omnia in omnibus. Sed et quotidiana nostre fragilitatis documenta probant non omnia in omnibus esse posse, ubi tam multi inueniuntur qui summa nitentes instantia, nequaquam ad eas, quas alios uident habere, possunt peruenire uirtutes. Quod homines sine Deo dicit ostendere quales a Deo facti sunt, adeo longe ueritate abest, ut nec homines Deo proximi ualeant ostendere in hac duntaxat uita, quales a Deo protoplasto facti sunt. Quis enim sapientia uel uita maior esse poterit eo qui, priusquam carnis debitum solueret, usque in paradisum, uel tertii celi ad adyta raptus, ciuium supernorum et conuersationem contemplatus est, et audiuit colloquia? Qui tamen dicit,  Condelector enim legi Dei secundum interiorem hominem, uideo autem aliam legem in membris meis repugnantem legi mentis mee . Quod parentes generis humani, quandiu nature bonum intemeratum custodiere, constat dicere non potuisse. Quod Christianorum naturam melius dicit instauratam esse per Christum, et eos diuine gratie iuuari auxilio, si de his solummodo que in remissione peccatorum per baptisma nobis donata sunt, uult intelligi, hereticum est; si autem et de quotidiana eius gratia, qua nos in mente et corpore instaurare et iuuare non cessat, catholicum est. Quod dicit, beatum Iob aperuisse in uirtutibus suis eximiis occultas nature diuitias, et ex se quid omnes possemus ostendere,  quanto melius diceret quod aperuit ineffabiles diuine gratie diuitias, et in se, quia hec omnibus quibuscunque uellet, dare posset, ostenderet. Quod dicit, nos uitio nature ad malum non impelli, qui nec bonum sine uoluntate, nec malum faciamus, repugnat Apostolo dicenti, Scio quia non habitat in me, hoc est in carne mea, bonum. Nam uelle adiacet mihi, perficere autem bonum non inuenio. Non enim quod uolo bonum, hoc facio; sed quod nolo malum, hoc ago .

Quod dicit liberum nobis esse unum semper agere cum semper utrumque possimus, contradicit prophete, qui Deo supplex loquitur dicens, Scio, Domine, quia non sit hominis uia eius, nec uiri est ut ambulet et dirigat gressus suos . Sed et Apostolo maiorem se facit, qui dixit, Ego igitur ipse  mente seruio legi Dei; carne autem, legi peccati . Quod dicit non aliunde alios iudicare, alios iudicari, nisi quia in eadem natura dispar uoluntas sit, et quia cum omnes idem possimus, diuersa faciamus, contradicit catholice fidei, que etiam paruulos esse iudicandos confitetur, eos qui in eadem natura positi, priusquam aliquid boni maliue facere aut uelle, aut saltem nosse poterant, sine baptismo rapti sunt. Quod Esau et Iacob, ceterosque tales, sola uoluntatis causa dicit esse discretos, ut in eadem natura merita haberent diuersa, contradicit Apostolo, qui de eisdem loquens ait, Cum enim necdum nati fuissent, aut aliquid egissent bonum aut malum, ut secundum electionem propositum Dei maneret, non ex operibus, sed ex uocante dictum est ei:  Quia maior seruiet minori; sicut scriptum est, Iacob dilexi, Esau autem odio habui . Quod dicit non aliam causam nobis difficultatem bene uiuendi facere, quam longam uitiorum consuetudinem, contradicit Scripture, que dicit, Graue iugum super filios Adam a die exitus de uentre matris eorum . Quod dicit Dominum non impossibile aliquid precepisse, qui iustus est; uerum profecto dicit, si ad eius respicit auxilium, cui catholica uox supplicat, Deduc me in semitam mandatorum tuorum . Si uero uiribus animi sui fidit, refellit eum ueridica eiusdem iusti Conditoris sententia, qua dicit, Sine me nichil potestis facere . Quod dicit, eum qui pius est, non damnaturum esse hominem, pro eo quod uitare non potuit, contradicit eiusdem pii  Redemptoris et iusti iudicis sententie, qua etiam de paruulis ait, Nisi quis renatus fuerit ex aqua et Spiritu, non potest uidere regnum Dei . Quamuis, ut sanctus Augustinus ait, »mitissima prorsus pena uel damnatio erit omnium, qui preter peccatum, quod originale traxerunt, nullum insuper addiderunt.« Nec tamen tales a damnatione prorsus esse non possunt immunes, cum manifeste dicat Apostolus quia regnauit mors ab Adam usque ad Moysen, etiam in eos qui non peccauerunt . Et quasi quereretur quare regnauerat in omnes qui non peccauerunt, mox rationem reddit adiungens, In similitudinem preuaricationis Ade , id est, non propter sua propria peccata, sed quia sui similes  genuit preuaricator Adam. Dicendum ergo nobis in hac parte questionis, quod dixisse audiuimus eumdem apostolum Paulum, qui de Esau et Iacob geminorum ex uno concubitu nascentium dispari sorte, disputans ait, Quid ergo dicemus? Nunquid iniquitas apud Deum? Absit. Moyses enim dicit, Miserebor, cui miserebor; misericordiam prestabo, cui misertus fuero. Igitur non uolentis, neque currentis; sed miserentis Dei est , et cetera usque dum plurimum hac questione lassatus, ita conclusit: O altitudo diuitiarum sapientie et scientie Dei! quam incomprehensibilia sunt iudicia eius, et inuestigabiles uie eius ! Hec de opusculis Iuliani, ad cautelam legentium prelibare, commodum rati sumus. Hinc ad expositionem stylum uertamus Cantici  Canticorum, et in libro ad intelligendum difficillimo, seduli Patrum uestigia sequentes, quidquid, iuuante ea, quam defendimus, gratia Dei, ualemus studii salutaris impendamus. In quo opere lectorem admoneo, ne me superfluum iudicet, qui de natura arborum, siue herbarum aromaticarum, que in hoc uolumine plurime continentur, iuxta quod in libris antiquorum didici, latius explanare uoluerim. Feci namque hoc non arrogantie studendo, sed mee meorumque imperitie consulendo, qui longius extra orbem, hoc est in insula maris Oceani nati et nutriti, ea que in primis orbis partibus, Arabia dico et India, Iudea et Aegypto geruntur, non nisi per eorum qui his interfuere scripta nosse ualemus.



CAPITA IN CANTICA CANTICORUM.


I. Synagoga Dominum uenire in carne desiderat, ac uenienti, deuota caritate, occurrit.---II. Obscuratam se persecutione infidelium Iudeorum primitiua queritur Ecclesia, unde et dilecti sui Redemptoris tremens inuocat auxilium.---III. Dominus obiurgans Ecclesiam, pauentem admonet date sibi gratie aduersus omnes hostium insidias.---Iu. Confortata uerbis Dei Ecclesia, conuersationem eius, in carne passionem et resurrectionem ad memoriam reuocat.---u. Laudat eam confortatam Dominus, cui uicem laudis rependens, in pace aliquantula uite presentis, cum eo gaudere desiderat.---uI. Dominus gaudium uirginis matris commemorans, in sponsa quoque sua  uirtutem castimonie laude dignam complectitur.---uII. Introducta in cognitionem celestium sacramentorum Ecclesia, sub protectione sui Redemptoris refici et quiescere cupit.---uIII. Adiurat ipse credentes ne pacem Ecclesie turbarent.---IX. Apparens in carne Dominus, Ecclesiam ad predicandum excitat, eo quod longe infidelitatis hiems, que mundum presserat, abierit, et in auspiciis agendi putidas hereticorum uersutias deprehendere ac refellere precipit.---X. Fauens Domini iussis Ecclesia, sepius eum ad se iuuandam per occulte gratiam inspirationis aduenire precatur.---XI. Exponit Ecclesia gentium quo ad fidem Christi ordine peruenerit; cuius uotis ipse congaudens, precepit fidelibus ne  eius requiem inquietent.---XII. Miratur Synagoga fidem inspiratam Ecclesie, mortificatione carnis et orationis uirtute deuotam.---XIII. Illa respondet lectulo se ac ferculo pacifici regis, id est, animarum requie et interna refectione delectatam aduenisse, et maxime ipsius decore regis, ad cuius cernendam speciem, eos quoque qui se admirabantur excitat.---XIu. Delectatus fide Ecclesie Dominus speciatim membra eius omnia, hoc est, singulas quasque fidelium personas, dicenti, laudatione commendat; persecutorum quoque rabiem, ad eius reuerentiam inclinandam esse predicit, pro cuius amore et ipse uulnera crucis susceperit.---Xu. Predicatorum eius doctrine dulcedinem, fructus operum, et flagrantiam dulcissime describit opinionis.---XuI. uentis  eam tribulationum, ut constantia ipsius amplius probetur, tentandam committit.---XuII. Illa sue conscia deuotionis, ipsum ad se insipiendam aduenire precatur.---XuIII. Dominus se iam aduenisse ad eam ac piis eius operibus delectatum esse testatus, supernos quoque ciues bonis congaudere precepit.---XIX. Quiescens a seculi tumultibus, Ecclesia excitatur uoce Dominica, ad corrigendos quosdam in quibus spes et dilectio eius iam frigere ceperat; illa quietis amore ministerium excusans, secreta ipsius compunctione ad agendum accendi incipit, sed non statim cepta sequitur effectus; unde, conspectis magnorum uirtutibus doctorum, quidquid in se de mundi concupiscentiis adherebat, abiicit.---XX. Eadem in quibusdam suis fidelibus obsecrat perfectiores,  ut in tempore sue compunctionis, siue orationis, se quoque Domino commendent.---XXI. Illi contra petunt aliqua sibi de eius uirtutibus narrari, quarum accensi dulcedine, amplius in eius amore flammescant.---XXII. Agit petita, et preconia uirtutum ac potentie eis congrua laude decantans, denuo interrogat in qualium mentibus eius soleant uestigia reperiri.---XXIII. Respondet piis sanctorum desideriis, ac fructuosis operibus eum delectari, ac perfectos quosque castimonie uirtutibus ad eterna gaudia colligere.---XXIu. Audiens hec Dominus, laudat Ecclesie deuotionem, laudat operationem; nec tamen se in hac uita multum desiderari edocet.---XXu. Multis per orbem ecclesiis, multis falsorum fratrum conuenticulis, multis innocentium choreis,  totam Ecclesie perfectionem dicit esse preferendam.---XXuI. Audiens Synagoga laudari Ecclesiam a Domino, et ipsa ad admirandam eam accenditur, maxime quod inuincibili uirtutum certamine cunctis sit hostibus terribilis, quod in fine mundi Apostolus docet esse futurum.---XXuII. Respondet Ecclesia, et in doctoribus suis declarat, que sibi fuerit causa militaris paratus, sollicitudo uidelicet omnium Ecclesiarum e quibus ipsa una catholica constat.---XXuIII. At Synagoga necesse se hec dicit, subito stupore Euangelium predicantis confessa se fuisse conturbatam; cuius ceptis salutaribus gaudens Ecclesia, ad agnitionem sui Redemptoris eam reuerti postulat.---XXIX. At ipse Redemptor annuens eius  hortamentis, nichil in illa magis quam industriam uirtutum testatur esse uidendam.---XXX. Item laudes dilecte sue ex more describens, primo omnium in iunctura feminum [a 1Kb] eius, adunationem amborum in se credentium, seque diligentium, designat populorum.---XXXI. Ipsa eius laudatione rapiens uerbum de ore eius, accumulat laudem, et ipsum uenire supplicat, quatenus, eo cooperante, pios siue operationis siue predicationis possit subire labores.---XXXII. A nouo incipiens Ecclesie primordio, Dominum optat incarnari, quo per suffragia humane susceptionis, quasi sustentationem leuet, ut ad contemplationem diuine glorie quasi ad amplexus dextere, mereatur ascendere.---XXXIII. Ipsa adgaudens eius desideriis, adiurat credentes ex Iudeis ne fidem  gentium turbent.---XXXIu. Qui iussis obtemperantes, subitam eius conuersationem suspecta mente mirantur.---XXXu. Admonet et ipsam Ecclesiam dilectionis, quam per arborem crucis redemit, suique semper memoriam in corde et opere ferre precipit.---XXXuI. Alloquitur et Synagogam, quid de primitiua ex gentibus Ecclesia fieri debeat, necdum habente de suis, qui doctores ualeant ordinari.---XXXuII. Et addit ipse, si quis in eis sit uita et sermone sublimis, erudiendum hunc litteris diuinis, ut sic ad gradum queat promoueri; qui uero nature simplicioris, proponenda illis sanctorum exempla, quibus amplius in fide confortetur.---XXXuIII. Ipsa se sublimem dono eius effectam, atque in uiris perfectioribus gradu doctoris esse habilem respondet.---XXXIX.  Additque Ecclesia in pace sui Conditoris uocata, multos habere populos, ut nationes gentium ad se pertinere designet.---XL. Fauens his Dominus, totius Ecclesie se habere curam protestatus, iubet eos qui benedixerint, etiam ministerium predicandi subire.---XLI. Ecclesia iussis obediens, obsecrat eum ad adiuuandos suos ceptus spirituales, sepius se in cordibus fidelium adhibere presentem.



CANTICA CANTICORUM AD LITTERAM SIC HABENT.

CAPUT PRIMUM. uox Ecclesie: Osculetur me osculo oris sui, quia meliora sunt ubera tua uino, fragrantia unguentis optimis. Oleum effusum nomen tuum; ideo adolescentule dilexerunt te. Trahe me  post te, curremus in odorem unguentorum tuorum. Introduxit me rex in cellaria sua; exsultabimus et letabimur in te. Memores uberum tuorum super uinum, recti diligunt te. Item uox Ecclesie: Nigra sum sed formosa, filie Ierusalem, sicut tabernacula Cedar, sicut pelles Salomonis. Nolite me considerare, quod fusca sim, quia decolorauit me sol. Filii matris mee pugnauerunt contra me; posuerunt me custodem in uineis, uineam meam non custodiui. Indica mihi quem diligit anima mea, ubi pascas, ubi cubes in meridie, ne uagari incipiam post greges sodalium tuorum. Si ignoras te, o pulchra inter mulieres, egredere, et abi post uestigia gregum,  et pasce hedos tuos iuxta tabernacula pastorum. Equitatui meo in curribus Pharaonis assimilaui te, amica mea. Pulchre sunt gene tue, sicut turturis. Collum tuum sicut monilia. Murenulas aureas faciemus tibi, uermiculatas argento. Cum esset rex in accubitu suo, nardus mea dedit odorem suum. Fasciculus myrrhe dilectus meus mihi, inter ubera mea commorabitur. Botrus cypri dilectus meus mihi in uineis Engaddi. Ecce tu pulchra es, amica mea, ecce tu pulchra es, oculi tui columbarum. Ecce tu pulcher es, dilecte mi, et decorus. Lectulus noster floridus. Tigna domorum nostrarum cedrina. Laquearia nostra cypressina.

CAPUT II. Ego flos campi, et lilium conuallium. Sicut lilium inter spinas, sic amica mea inter filias.  Sicut malus inter ligna syluarum, sic dilectus meus inter filios. Sub umbra illius, quem desiderabam, sedi, et fructus eius dulcis gutturi meo. Introduxit me rex in cellam uinariam, ordinauit in me caritatem. Fulcite me floribus, stipate me malis, quia amore langueo. Leua eius sub capite meo, et dextera illius amplexabitur me. Adiuro uos, filie Ierusalem, per capreas ceruosque camporum, ne suscitetis neque euigilare faciatis dilectam, quoadusque ipsa uelit. uox dilecti mei, Ecce iste uenit saliens in montibus, transiliens colles. Similis est dilectus meus capree, hinnuloque ceruorum. En, ipse stat post parietem nostrum, respiciens per fenestras, prospiciens per cancellos. En, dilectus meus loquitur mihi, Surge, propera, amica mea, columba mea, formosa mea, et  ueni. Iam enim hiems transiit, imber abiit et recessit, flores apparuerunt in terra nostra, tempus putationis aduenit. uox turturis audita est in terra nostra, ficus protulit grossos suos, uinee florentes dederunt odorem. Surge, amica mea, speciosa mea, et ueni. Columba mea, in foraminibus petre, in cauerna macerie, ostende mihi faciem tuam; sonet uox tua in auribus meis, quia uox tua dulcis, et facies decora. Capite nobis uulpes pusillas, que demoliuntur uineas. Nam uinea nostra floruit. Dilectus meus mihi, et ego illi, qui pascitur inter lilia, donec aspiret dies, et inclinentur umbre. Reuertere, similis esto, dilecte mi, capree, aut hinnulo ceruorum super montes Bethel.

CAPUT III. In lectulo meo per noctes quesiui, quem  diligit anima mea. Quesiui illum, et non inueni. Surgam, et circuibo ciuitatem; per uicos et plateas queram quem diligit anima mea. Quesiui illum, et non inueni. Inuenerunt me uigiles, qui custodiunt ciuitatem. Num, quem diligit anima mea, uidistis? Paululum cum transissem eos, inueni quem diligit anima mea. Tenui eum, nec dimittam, donec introducam illum in domum matris mee, et in cubiculum genitricis mee. Adiuro uos, filie Ierusalem, per capreas ceruosque camporum, ne suscitetis, neque euigilare faciatis dilectam, donec ipsa uelit. Que est ista que ascendit per desertum, sicut uirgula fumi ex aromatibus myrrhe et thuris, et uniuersi pulueris  pigmentarii? En lectulum Salomonis sexaginta fortes ambiunt ex fortissimis Isrel, omnes tenentes gladios, et ad bella doctissimi, uniuscuiusque ensis super femur suum propter timores nocturnos. Ferculum fecit sibi rex Salomon de lignis Libani; columnas eius fecit argenteas, reclinatorium aureum, ascensum purpureum. Media caritate constrauit propter filias Ierusalem. Egredimini, et uidete, filie Sion, regem Salomonem in diademate, quo coronauit illum mater sua, in die desponsationis illius, et in die letitie cordis eius.

CAPUT Iu. Quam pulchra es, amica mea, quam pulchra es! Oculi tui columbarum, absque eo quod intrinsecus latet. Capilli tui sicut greges caprarum que ascenderunt de monte Galaad. Dentes tui sicut  greges tonsarum, que ascenderunt de lauacro. Omnes gemellis fetibus, et sterilis non est inter eas. Sicut uitta coccinea labia tua, et eloquium tuum dulce. Sicut fragmen mali punici, ita gene tue absque eo quod intrinsecus latet. Sicut turris Dauid collum tuum, que edificata est cum propugnaculis. Mille clypei pendent ex ea, omnis armatura fortium. Duo ubera sicut duo hinnuli capree gemelli, qui pascuntur in liliis, donec aspiret dies, et inclinentur umbre. uadam ad montem myrrhe, et ad collem thuris. Tota pulchra es, amica mea, et macula non est in te. ueni de Libano, sponsa mea, ueni de Libano, ueni. Coronaberis de capite Amana, de uertice Sanir et Hermon, de cubilibus leonum, de montibus pardorum. uulnerasti cor meum, soror mea,  sponsa, uulnerasti cor meum in uno oculorum tuorum, et in uno crine colli tui. Quam pulchre sunt mamme tue, soror mea, sponsa mea! Pulchriora ubera tua uino, et odor unguentorum tuorum super omnia aromata. Fauus distillans labia tua, sponsa, mel et lac sub lingua tua; et odor uestimentorum sicut odor thuris. Hortus conclusus soror mea sponsa, hortus conclusus, fons signatus. Emissiones tue paradisus malorum punicorum cum pomorum fructibus; cypri cum nardo. Nardus et crocus, fistula et cinnamomum cum uniuersis lignis Libani. Myrrha et ale cum omnibus primis unguentis. Fons hortorum, puteus aquarum uiuentium, que fluunt impetu de Libano. Surge, aquilo, et ueni, auster,  perfla hortum meum, et fluant aromata illius.

CAPUT u. ueniat dilectus meus in hortum suum, et comedat fructum pomorum suorum; ueni in hortum meum, soror mea, sponsa; messui myrrham meam cum aromatibus meis; comedi fauum cum melle meo, bibi uinum cum lacte meo. Comedite, amici mei, et bibite, et inebriamini, karissimi. Ego dormio, et cor meum uigilat. uox dilecti mei pulsantis: Aperi mihi, soror mea, amica mea, columba mea, immaculata mea; quia caput meum plenum est rore, et cincinni mei guttis noctium. Exspoliaui me tunica mea, quomodo induar illa? Laui pedes meos, quomodo inquinabo eos? Dilectus meus misit manum suam per foramen, et uenter meus intremuit ad tactum eius. Surrexi, ut aperirem dilecto meo. Manus  mee stillauerunt myrrham, et digiti mei pleni myrrha probatissima. Pessulum ostii mei aperui dilecto meo; at ille declinauerat atque transierat. Anima mea liquefacta est, ut dilectus locutus est. Quesiui, et non inueni illum. uocaui, et non respondit mihi. Inuenerunt me custodes, qui circumeunt ciuitatem, percusserunt me, et uulnerauerunt me; tulerunt mihi pallium meum custodes murorum.---Adiuro uos, filie Ierusalem, si inueneritis dilectum meum, ut annuntietis ei quia amore langueo. Qualis est dilectus tuus ex dilecto, o pulcherrima mulierum? Qualis est dilectus tuus ex dilecto, quia sic adiurasti nos? Dilectus meus candidus et rubicundus, electus ex millibus. Caput eius, aurum optimum. Come eius sicut elate palmarum, nigre quasi coruus. Oculi eius  sicut columbe, super riuulos aquarum; que lacte sunt lote, et resident iuxta fluenta plenissima. Gene illius sicut areole aromatum, consite a pigmentariis. Labia illius, lilia distillantia myrrham primam. Manus illius tornatiles auree, plene hyacinthis. uenter eius eburneus, distinctus sapphiris. Crura illius columne marmoree, que fundate sunt super bases aureas. Species eius ut Libani. Electus ut cedri. Guttur illius suauissimum, et totus desiderabilis. Talis est dilectus meus, et iste est amicus meus, filie Ierusalem. Quo abiit dilectus tuus, o pulcherrima mulierum, quo declinauit dilectus tuus? et queremus eum tecum.

CAPUT uI. Dilectus meus descendit in hortum suum ad areolam aromatis, ut pascatur in hortis et lilia  colligat. Ego dilecto meo, et dilectus meus mihi, qui pascitur inter lilia. Pulchra es, amica mea, suauis et decora sicut Ierusalem, terribilis ut castrorum acies ordinata. Auerte oculos tuos a me, quia ipsi me auolare fecerunt. Capilli tui sicut grex caprarum, que apparuerunt de Galaad. Dentes tui sicut greges ouium, que ascenderunt de lauacro. Omnes gemellis fetibus, et sterilis non est in eis. Sicut cortex mali punici, sic gene tue, absque oculis tuis. Sexaginta sunt regine et octoginta concubine, et adolescentularum non est numerus. Una est columba mea, perfecta mea, una est matris sue, electa genitrici sue. uiderunt illam filie, et beatissimam predicauerunt regine et concubine, et laudauerunt eam.---Que  est ista que progreditur, quasi aurora consurgens, pulchra ut luna, electa ut sol, terribilis ut castrorum acies ordinata? Descendi ad hortum nucum, ut uiderem poma conuallis; ut inspicerem si floruisset uinea, et germinassent mala punica. Nesciui, anima mea conturbauit me, propter quadrigas Aminadab. Reuertere, reuertere, Sunamitis, reuertere, reuertere, ut intueamur te.

CAPUT uII. Quid uidebis in Sunamite, nisi choros castrorum? Quam pulchri sunt gressus tui in calceamentis, filia principis! Iuncture feminum tuorum, sicut monilia, que fabricata sunt manu artificis. Umbilicus tuus crater tornatilis, nunquam indigens poculis. uenter tuus sicut aceruus tritici, uallatus liliis. Duo ubera tua sicut duo hinnuli gemelli capree.  Collum tuum sicut turris eburnea. Oculi tui sicut piscine in Esebon, que sunt in porta filie multitudinis. Nasus tuus sicut turris Libani, que respicit contra Damascum. Caput tuum ut Carmelus, et come capitis tui ut purpura regis uincta canalibus. Quam pulchra es, et quam decora, carissima in deliciis? Statera tua assimilata est palme, et ubera tua botris. Dixi, Ascendam in palmam, apprehendam fructus eius, et erunt ubera tua sicut botri uinee, et odor oris tui sicut malorum. Guttur tuum quasi uinum optimum, dignum dilecto meo ad potandum, labiisque et dentibus illius ad ruminandum. Ego dilecto meo, et ad me conuersio eius. ueni, dilecte mi, egrediamur in agrum, commoremur in uillis, mane surgamus ad uineas, uideamus si floruit uinea,  si flores fructus parturiunt, si floruerunt mala punica; ibi dabo tibi ubera mea. Mandragore dederunt odorem in portis nostris. Omnia poma noua et uetera, dilecte mi, seruaui tibi.

CAPUT uIII. Quis mihi det te fratrem meum sugentem ubera matris mee, ut inueniam te foris, et deosculer; et iam nemo me despiciat. Apprehendam te, et ducam in domum matris mee, et in cubiculum genitricis mee; ibi me docebis, et dabo tibi poculum ex uino condito, et mustum malorum granatorum meorum. Leua eius sub capite meo, et dextera illius  amplexabitur me. Adiuro uos, filie Ierusalem, ne suscitetis, neque euigilare faciatis dilectam, donec ipsa uelit. Que est ista que ascendit de deserto, deliciis affluens, innixa supra dilectum suum? Sub arbore malo suscitaui te; ibi corrupta est mater tua, ibi uiolata est genitrix tua. Pone me ut signaculum super cor tuum, ut signaculum super brachium tuum, quia fortis est ut mors dilectio, dura ut infernus emulatio. Lampades eius, lampades ignis atque flammarum. Aque multe non poterunt exstinguere caritatem, nec flumina obruent illam. Si dederit homo omnem substantiam domus sue pro dilectione, quasi nil despiciet eam. Soror nostra parua est, et ubera non habet. Quid faciemus sorori nostre in die quando alloquenda est? Si murus est, edificemus  super eum propugnacula argentea. Si ostium est, compingamus illud tabulis cedrinis. Ego murus, et ubera mea sicut turris, ex quo facta sum coram eo, quasi pacem reperiens. uinea fuit pacifico, in ea que habet populus. Tradidit eam custodibus, uir affert pro fructu eius mille argenteos. uinea mea coram me est. Mille tui pacifici, et ducenti his qui custodiunt fructus eius. Que habitas in hortis, amici auscultant; fac me audire uocem tuam. Fuge, dilecte mi, et assimilare capree hinnuloque ceruorum super montes aromatum.



LIBER SECUNDUS.


 Cantica Canticorum, in quibus sapientissimus ille regum Salomon mysteria Christi et Ecclesie, Regis uidelicet eterni, et ciuitatis eius, sub figura sponsi et sponse descripsit, quisquis legere cupit, meminisse debet in primis quod omnis electorum congregatio generaliter Ecclesia uocatur. Et tamen nunc causa discretionis specialiter ea fidelium portio que incarnationis Dominice tempora precessit, Synagoga; que uero hanc secuta est, Ecclesia nuncupatur. Namque uetus Scriptura fidelem temporis illius plebem utroque solet designare uocabulo. Utrumque autem Grecum est nomen: Synagoga congregatio Latine, et Ecclesia dicitur conuocatio. Quo nomine magis fideles temporis huius, ob ampliorem spiritualis scientie cognitionem, appellari placuit. Quia  conuocari proprium est eorum qui audire ac discernere norunt; congregari autem et lapides, uel alia quelibet insensibilia possunt. Utraque autem hec portio iustorum, una eadem est Christi fide ac dilectione consors; quanquam habent sacramenta pro temporum ratione disparia, testante apostolo Petro, qui ait: Quid tentatis Deum, imponere iugum super ceruices discipulorum, quod neque patres nostri, neque nos portare potuimus? Sed per gratiam Domini nostri Iesu Christi credimus saluari, quemadmodum et illi . Nam sicut et nos, peracto iam Dominice incarnationis, passionis, et resurrectionis mysterio, saluari speramus, et credimus, ita et prior Ecclesie pars eamdem Domini ac Redemptoris incarnationem,  passionem ac resurrectionem futuram adhuc exspectans, per eius se gratiam, quam magnopere aduenire cupiebat, saluandam esse credebat. Huius ergo uox in amoris cantico prima resonat; cui cum prophete sancti creberrime, et uiam uiuendi monstrarent, et eius promitterent aduentum, qui tanquam sponsus suo procedens de thalamo, mundum omnem noue benedictionis gratia donaret, cepit, transcensis preconum uocibus, ipsius magis Regis ac Saluatoris sui desiderare presentiam, dicens:



CAPUT PRIMUM.

I. Osculetur me osculo oris sui. Quod est aperte dicere: Obsecro non semper ad me erudiendam angelos, non prophetas destinet, ueniat iam aliquando  ipse qui tandiu promissus est, et presentie sue me luce informet, ac uelut osculum offerens, proprio me ore alloquens confortet; sed et mei oris patienter attactum suscipiat, id est, interrogantem me de uia salutis, audire atque erudire non spernat. Quod profecto desiderium eius tunc impletum esse constat, quando sicut in Euangelio legimus: Sedente in monte Iesu, accesserunt ad eum discipuli eius, et aperiens os suum docebat eos, dicens: Beati pauperes spiritu, quoniam ipsorum est regnum celorum . Et rursus cum discipulis presentie sue, hoc est, aduentus in carnem, dignitatem in memoriam reuocaret, dicens: Beati oculi qui uident que uos uidetis. Dico enim uobis quia multi reges et prophete cupierunt  uidere que uos uidetis, et non uiderunt; et audire que auditis, et non audierunt . Aperuit etiam tunc os suum, ut inaudita secula [Forte, seculo] gaudia celestis regni promitteret, cum toties ante prophetarum ora aperuerat, quibus suum seculo polliceretur aduentum. Postquam autem Synagoga Dominum uenire desiderans, predicantibus eum prophetis, ait: Osculetur me osculo oris sui, id est, ipse mihi dona sue doctrine impertiatur, repente ad ipsum, cuius desiderio flagrabat, uerba conuertens subdit:

Quia meliora sunt ubera tua uino. Ac si patenter diceret: Ideo te aduenire, tuis oculis recreari cupio, quia tue dulcedo presentie cunctis incomparabiliter eis, que per precones aduentus tui misisti, muneribus antecellit. uinum quippe feruorem scientie legalis,  ubera uero dicit rudimenta euangelice fidei. De quibus ait Paulus: Lac uobis potum dedi, non escam . Et iterum: Non enim iudicaui me scire aliquid inter uos, nisi Iesum Christum, et hunc crucifixum . Ubera ergo sponsi meliora sunt uino, quia rudimenta Noui Testamenti, quoscunque ex aqua et Spiritu regenerant, mox uite celestis introitu aptos reddunt, quod longa legis obseruatio nequaquam facere ualebat, ne in his quidem qui gustu superne suauitatis accensi ueraciter dicere Deo poterant, cum Psalmista: Et poculum tuum inebrians quam preclarum est ! Probante Apostolo, qui dicit: Nihil enim ad perfectum lex . Si autem ubera Christi, id est, primordia Dominice fidei meliora sunt uino legis,  quanto magis uinum Christi, id est, perfectio doctrine euangelice, cunctis legalibus ceremoniis prestat! Si sacramenta incarnationis eius ad uitam mittunt, quantum diuinitatis eius agnitio, quantum uisio glorificat? Nam et ipse sponsus non solum lac, sed uinum se habere significat, cum in sequentibus dicit: Bibi uinum meum cum lacte meo. Quantum uino legis uinum precelleret suum, mystice in Euangelio significat, ubi, deficiente in nuptiis Ecclesie typicis uino uetere, nouum ipse de aqua fecit uinum, maiore prorsus laude dignissimum. Et iure ubera sponsi nominat, quod mulieris est membrum corporis, ut in ipso carminis initio figurate se loqui manifestet. Sicut etiam in Apocalypsi, qui et ipse typicus liber est, cum dicit de  illo Ioannes: uidi in medio septem candelabrorum aureorum similem Filio hominis uestitum podere . Addit, Et precinctum ad mamillas zona aurea. Sed nec ipse sponsus, id est, Dominus noster, sexus feminei figuram in se transferre refugit, cum per Isaiam dicit: Nunquid ego, qui alios parere facio, ipse non pariam? dicit Dominus. Si ego qui generationem ceteris tribuo, sterilis ero? Et iterum: Quomodo si cui mater blanditur, ita ego consolabor uos ? Et in Euangelio ad ciuitatem incredulam: Quoties uolui congregare filios tuos, quemadmodum gallina congregat pullos suos sub alas, et noluisti ?

Fragrantia unguentis optimis. Unguenta optima sunt dona Spiritus sancti, quibus ubera Christi fragrant, quia doctores sancti, ministri uidelicet lactis  euangelici, per unctionem Spiritus in uirtutum amorem proficiunt. Et quidem bona erant unguenta, quibus prophete et sacerdotes uisibiliter ungebantur in lege; sed optima sunt illa unguenta quibus apostoli sunt apostolorumque successores inuisibiliter uncti. De quibus ait Paulus: Et qui unxit nos Deus, et qui signauit nos, et dedit pignus Spiritus in cordibus nostris . Et apostolus Ioannes: Et uos unctionem, quam accepistis ab eo, in uobis maneat . Et non necesse habetis, ut aliquis doceat uos, sed sicut unctio eius docet uos de omnibus, etc. . Item unguentis fragrant optimis, cum opinionem bone sue operationis uel predicationis longe lateque profundunt; sicut ipsi aiunt: Deo autem gratia, qui semper triumphat nos in Christo Iesu, et odorem notitie  sue manifestat per nos in omni loco . Reddit autem causam quare ubera eius unguentis fragrent optimis, dum subiungit:

Oleum effusum, nomen tuum. Neque enim mirandum si membra illius redoleant unguentis, quia ab oleo nomen ipse accepit, ut unctione Christus, id est, unctus uocaretur. Illa nimirum uidelicet de qua Petrus ait: Quomodo unxit eum Deus Spiritu sancto et uirtute . Solet quippe appellatione olei Spiritus sanctus intelligi, testante propheta, qui in eiusdem sponsi laudibus ait: Unxit te Deus, Deus tuus, olco letitie pre consortibus tuis . Oleum ergo non stillatum, sed effusum nomen eius, quia sicut de illo precursor suus ait: Non ad mensuram dat Deus Spiritum. Pater enim diligit Filium,  et omnia dedit in manu eius . Qui etiam in electis suis olei effusi nomine, non immerito censetur, quibus in carne apparens, Spiritus sui carismate largissime manauit, ita ut ea que in una prius gente Iudea tenebantur occulta, nunc in totius orbis fines gratia clara perfuderit, adimpleta iam prophetia que dixerat: Effundam de Spiritu meo super omnem carnem . Quod exponens apostolus Petrus ait: Dextera igitur Dei exaltatus, et promissione Spiritus sancti accepta a Patre, effudit hoc donum, quod uos uidistis et audistis . Oleum igitur effusum nomen eius, quia hoc recte nominatur quod est, id est, plenus Spiritu sancto recte nominatur, quod agit idem eiusdem dono Spiritus, electorum corda perungens.

 Ideo adolescentule dilexerunt te. Adolescentulas dicit animas que, in Christo renate, sordes ueteris hominis abiecerunt. Que tanto magis amori sui Conditoris inherent, quanto se agnoscunt sola eius gratia, et remissionem peccatorum, et dona Spiritus, per que proficiunt in uirtutibus, accipere. Unde palam profitentur et dicunt quia Charitas Dei, radix uidelicet omnium uirtutum, diffusa est in cordibus nostris per Spiritum sanctum, qui datus est nobis . Non autem dubitandum, et priores sanctos perfecta Dominum caritate dilexisse, eorumque pias cateruas mystice adolescentulas posse appellari, qui per fidem ueritatis antiqui peccatoris exempla calcabant, ac noue premia uite, spe indubia sectabantur.  Unde unus ex eis certus iam futurorum bonorum loquitur anime sue, dicens: Renouabitur ut aquile, iuuentus tua . Sed aptius iam hec Noui Testamenti heredibus congruunt, quia proprie per lauacrum gratie in adoptionis filios Deo generantur. Qui eo magis illum diligunt, quo maiora illius dona percipiunt, ita ut mox soluti carne, si recte uixerint, celestis regni gaudia conscendant.

Trahe me, post te curremus. Hucusque Synagoge uox est; hoc est, illius plebis que incarnationem Saluatoris fide deuota precessit, que in principio carminis, prophetis cum longo tempore predicantibus respondit: Osculetur me osculo oris sui; id est, appareat ipse, et ore ad os loquens, exempla mihi uiuendi, ac dona largiatur. Deinde uersiculis sequentibus,  qualia ipsa eius dona essent, quantum animabus castis diligenda, signauit. Hinc Ecclesie uox subinfertur, id est, eorum qui post tempora incarnationis illius ad fidem uenerunt. Illa enim prius Dominum uenire, ac osculum sibi pacis afferre precata est; hec cum iam uenisse in carne, iam ad celos redisse sciens, non ultra taliter ad se descendere flagitat, sed ipsa potius eum ad celos sequi desiderat. Quod, quia per seipsam fieri non posse conspicit, merito eius, ad quem uenire optat, ducatum implorat. Trahe me, inquit, post te curremus. Ac si aperte dicat: Currere quidem in uiis tuis, tuorum operum sequi uestigia, que conuersatus in terra signasti, ad te in celis presidentem peruenire cuperemus; sed  quia sine te nichil possumus facere, precamur, ut nobis manum dare digneris; nos tuo subsidio ad te currentes adiuues. Sic enim solummodo, uel recte currere, uel cursum consummare ualemus, si te duce simul et adiutore curramus. Unde et Apostolus, qui gloriatur, dicens: Bonum certamen certaui, cursum consummaui, fidem seruaui , alio loco manifeste docet, utrum ipse per se gressus dirigere posset, an Domino trahente curreret, dicens: Sed plus illis omnibus laboraui; non autem ego, sed gratia Dei mecum . Bene autem cum singulari numero dicatur, Trahe me, subiungitur, Curremus, quia et una est per orbem Ecclesia Christi, et hec ex multis fidelium consistit animabus; que hoc in loco adolescentule uocantur, propter uitam uidelicet noue conuersationis.

 Introduxit me rex in cellaria sua. Cellaria Regis eterni sunt interna gaudia patrie celestis, in que nunc introducta est sancta Ecclesia per fidem, in futuro plenius introducenda per rem. Loquitur autem ad adolescentulas sponsa, id est, Ecclesia Christi ad animas fideles, sua uidelicet membra, nuper in Christo renata. Ideo deprecor sponsum, ut nos post se currentes, ipse data manu, ne deficiamus, adiuuet; quia iam dulcedinem regni celestis prelibaui, iam gustaui et uidi quoniam suauis est Dominus. Iam bona que mihi sunt in celis parata, ipso reuelante, cognoui. Moxque conuersa ad eum qui hec sibi reuelauit, regem ac Dominum suum, gratias agere pro beneficiis eius accelerat, dicens:

 Exultabimus et letabimur in te, etc. Quod est aperte dicere, Nequaquam ipsi nos de perceptis muneribus extollimur; sed in omni, quod bene uiuimus, exsultamus, imo semper exsultabimus et letabimur in tua misericordia; memores per omnia, quanta nos pietate recreare, qualiter austeritatem legis gratia fidei euangelice mitigare dignatus es.

Recti diligunt te. Ideo non in nobis ipsis, sed exsultabimus et letabimur in te, memores donorum tuorum, quia omnes qui recti corde sunt, te ante omnia et super omnia diligendum esse didicerunt. Neque omnino recti esse possunt qui tuo aliquid amori preponunt, a quo solo habent totum quidquid boni habent. Et intuendum quod superius ait, Adolescentule dilexerunt te; nunc autem, Recti, inquit,  diligunt te. Colligendumque, quia non aliud adolescentiam quam rectitudinem cordis dixerit, cum, qui deposita ueteris hominis impuritate, nouum hominem induerint, qui secundum Deum creatus est in iustitia, et sanctitate, et ueritate. Item recti diligunt te, quia nulli Dominum re uera diligere, nisi recti possunt. Quicunque enim rectitudinem iustitie, uel actu, uel dicto, uel etiam cogitatu improbo uiolauerint, frustra se Conditorem diligere dicunt, cuius monita contemnunt. Hec est enim caritas Dei, ut mandata eius custodiamus, sicut Ioannes euangelista testatur . Postquam uero sancta Ecclesia in cellaria Christi perducta est, uidelicet per cognitionem et spem celestium bonorum, postquam eum recto corde diligere, atque in  eius solum gratia gaudere et exsultare didicit, restat ostendi quid pro eodem amore illius, ac pro acquisitione bonorum que gustauit, certaminis subeat, quid afflictionis toleret.

Nigra sum, etc. Nigra scilicet aduersitate pressurarum, sed formosa decore uirtutum; imo tanto in conspectu interni arbitri formosior, quanto amplioribus insipientium uexata et quasi fedata pressuris. Filias autem Ierusalem, quibus hec loquitur, animas dicit celestibus sacramentis imbutas, celestis habitatione patrie suspirantes. Has enim in tribulationibus suis consolans sancta mater ait: Nigra sum, sed formosa, filie Ierusalem. Ac si aperte dicat, uilis quidem nimis in oculis persequentium appareo; sed ante Deum ueritatis confessione gloriosa refulgeo.  Unde uos minime oportet contristari in huius laboris exsilio, que superne uos patrie ciues esse recolitis, que ad uisionem pacis sempiterne, per seculi labentis aduersa properatis.

Sicut tabernacula Cedar, etc. Cedar Ismelis filius fuit, de quo dictum est: Manus eius contra omnes, et manus omnium contra eum . Cuius presagii ueritatem, et exosa omnibus hodie Sarracenorum, qui ab eo exorti sunt, natio probat: et Psalmista angoribus obsessus affirmat, cum ait: Habitaui cum habitantibus Cedar, multum incola fuit anima mea. Cum his qui oderunt pacem, eram pacificus . Neque enim Dauid aliquid odiorum ab ipsis Ismelitis pertulisse legitur; sed uolens exaggerare mala  que patiebatur a Saule uel ceteris aduersariis eius, se gentis improbitate uexari questus est, que cum nullo hominum aliquando pacem habere curabat. At contra, Salomon et nomine erat et uita pacificus. Denique, ut Scriptura testatur, omnes terrarum reges desiderabant uidere faciem Salomonis, ut audirent sapientiam, quam dederat Deus in corde eius. Quod ergo ait: Nigra sum, sed formosa, sicut tabernacula Cedar, sicut pelles Salomonis; ita distinguitur, ut nigra sit sicut tabernacula Cedar, formosa sicut pelles Salomonis. Ita est enim sepius obscurata afflictionibus infidelium sancta Ecclesia, quasi generalis mundi totius esset inimica, impleto uerbo quod ait Dominus, Et eritis odio omnibus propter nomen meum . Ita semper est in conspectu sui  Redemptoris decora, quasi uere digna sit, quam ipse Rex pacis inuisere dignetur. Et notandum quod Cedar, ipso iam nomine, quod tenebras sonat, uel peruersos homines uel immundos spiritus insinuat. Sicut Salomon quoque, qui interpretatur pacificus, etiam mysterio nominis ipsum indicat; de quo scriptum est, Multiplicabitur eius imperium, et pacis non erit finis; super solium Dauid, et super regnum eius, et cetera . Et cum dicitur nigra esse Ecclesia sicut tabernacula Cedar, sic ut non pro ueritate, sed pro estimatione insipientium ponitur, qui etiam putant mansionem in se uitiis uel malignis spiritibus prebere. Cum uero formosa sicut pelles Salomonis appellatur, sicut pro ueritate exempli ponitur, quia, sicut Salomon tentoria sibi de mortuorum  pellibus animalium facere solebat, ita Dominus Ecclesiam sibi de illis congregat animalibus, que desideriis nouerunt renuntiare carnalibus. Unde dicebat ad omnes: Si quis uult post me uenire, abneget semetipsum, et tollat crucem suam, et sequatur me . Et Apostolus, Mortificate, inquit, membra uestra, que sunt super terram . Quidam hanc sententiam ita legentes, Nigra sum, sed formosa, dicunt quod Ecclesia nigra sit in carnalibus suis, uel falsis fratribus suis, sicut tabernacula Cedar; formosa autem in spiritualibus, sicut pelles Salomonis. uerum si attendamus quod de Domino scriptum est, uidimus eum, et non habebat speciem neque decorem ; quod non de peccato eius, qui nullum omnino habuit peccatum, sed de passione dictum  est, constat profecto quod Ecclesia quoque non propter peccata uel peccatorum uitia, sed propter tentationes passionesque suas, quibus indesinenter exercetur, nigram se esse perhibet. Quis sensus sequentibus etiam uerbis affirmatur, cum dicitur:

II. Nolite me considerare, quod fusca sum, etc. Quod est aperte dicere: Nolite me, o filie Ierusalem, id est, anime Deo deuote, quod hominibus sim despecta mirari, quia tentationum estus, quas pro interna mea pulchritudine sustinere non cesso, foris me reddidit obscuram, quam tamen gratia celestis interius uenustam esse donauit. Cui est simile apostoli Petri: Charissimi, nolite mirari in feruore, qui ad tentationem uobis fit, quasi noui aliquid uobis contingat,  sed communicantes Christi passionibus gaudete . Et quidem solis nomine aliquando Dominus ipse signatur, sicut de ascensione eius dictum est: Eleuatus est sol, et luna stetit in ordine suo, aliquando electi eius, sicut ipse dicit, Iusti fulgebunt sicut sol in regno Patris mei . Sed hoc loco melius tribulationum ardor solis appellatione figuratur, iuxta hoc quod ipse de iactis in petram seminibus ait, Sole autem orto estuauerunt; et quia non habebant radicem, aruerunt . Quod postmodum exponens, ita dicit: Facta autem tribulatione et persecutione propter uerbum, continuo scandalizantur , solis uidelicet uocabulo tribulationem et persecutionem figuratam esse declarans. Sicut ergo hi qui domo resident quieti candidiores sepe habent  artus, at qui in uinea uel horto, uel alio quolibet subdiuali opere se exercent, multo plerumque sole membra fuscantur, ita et sancta Ecclesia, quo instantius se ad certamen spirituale accingit, eo feruentiores contra se antiqui hostis assurgere cernit insidias. Et sicut laudatur sepe peccator in desideriis anime sue, et qui iniqua gerit, benedicitur, ita nonnunquam exprobratur iusto in uirtutibus anime sue; et qui recta gerit, maledicitur, Paulo attestante, qui ait, Maledicimur, et benedicimus; persecutionem patimur, et sustinemus; blasphemamur, et obsecramus . Sed huius infucationem blasphemie paruipendendam fidelibus, imo in hac gaudendum docet ipse, cuius causa prouenit Dominus dicens, Beati estis, cum maledixerint uobis homines; et  si persecuti uos fuerint, et dixerint omne malum aduersum uos, et cetera . Quia ergo sancta Ecclesia, intus se quidem fide et uirtutibus uidet decoratam, sed foris persecutionibus adustam esse testatur, restat ostendere unde primam persecutionem rabiem pertulerit. Sequitur:

Filii matris mee pugnauerunt contra me, etc. uox est primitiue Ecclesie, que ab ipsa Synagoga, de qua carnis originem duxit, tribulationum bella suscipit, sicut Actus Apostolorum plenissime docent. In qua sententia primo notandum quia merito se sponsa Christi sole decoloratam asseuerat, que uelut opus subdiuale, in uinea ipsius excolenda siue custodienda agere solebat. Una autem erat Christi uinea in Ierosolymis, ipsa uidelicet Ecclesia primitiua, que  die Pentecostes, id est quinquagesima Dominice resurrectionis, aduentu Spiritus sancti dedicata est. Huius eo tempore custodes ipsi fuere apostoli. At, postquam persecutione facta, temporibus beati martyris Stephani, dispersi sunt omnes per regiones Iudee et Samarie, preter apostolos, contigit ut plures essent uinee, id est, pluribus in locis ecclesie essent Christi, predicantibus uerbum eis, qui fuerunt huc illucque dispersi. Diuina quippe agente prouidentia, ipsa dispersio Ecclesie Ierosolymitane occasio fuit plures construendi ecclesias. Unde bene quod nostri codices habent, Dispersi sunt; in Greco dicitur diesparisan, id est, disseminati sunt per regiones Iudee et Samarie. Et paulo post, Qui ergo  disseminati sunt, ibant euangelizantes uerbum Dei: quia nimirum persecutores Iudei, uolentes quidem Ecclesiam deturbabant, sed nolentes, seminarium uerbi latius exspargebant, unamque in Ierosolymis Ecclesiam persequendo, nolentes late multas Ecclesias fieri, fecerunt. Cum ergo dixisset Ecclesia primitiua obscuratam se esse afflictionibus, eo quod filii matris sue, id est, Synagoge parricidiali eam odio impugnarint, subiecit continuo quantum ipsa ex earumdem afflictionum incursibus profecerit, addens ex persona eorum, quibus predicandi cura commissa est: Posuerunt me custodem in uineis, uineam meam non custodiui. Ac si aperte dicat, Hoc mihi acerbitas persequentium commodi et utilitatis attulit, ut plurimarum essem custos uinearum, ecclesiarum  uidelicet Christi, postquam uineam primitiuam, id est, Ecclesiam quam in Ierosolymis primo radicare et custodire ceperam, eorum turba dispersit. Non custodisse autem uineam, non ad mentem, sed ad locum referendum est: namque ab Ierosolymis quidem tunc Ecclesie portio, non minima persecutionis gratia secessit, que tamen totam fidei integritatem fixo in corde retinuit, imo etiam predicationis officium, ut prefati sumus, deuoto ore suscepit. Quidam hoc quod dictum est, Posuerunt me custodem in uineis, uineam meam non custodiui, ita distinguendum putant, ut uinee nomine, Christi signetur Ecclesia; uinearum uero appellatione, multifaria legis decreta, ac diuerse phariseorum traditiones intelligantur. Et posuerunt, inquiunt, Ecclesiam  in uineis, qui fideles cogebant circumcidi, et carnalis legis ceremonias obseruare. In quibus ille erat, qui ait, Et per omnes synagogas frequenter puniens eos qui credebant, persequar usque in exteras ciuitates . Ideoque uineam suam non custodiuit, dispersis per eum ab Ierosolyma fidelibus non paucis, quasi palmitibus uinee celestis. Cuius tamen inde nequaquam ualuit radix euelli. Sed quia quo maior aduersitas prauorum fidem tentat electorum, eo instantius necesse est auxilium inuocent Redemptoris, recte sancta Ecclesia, postquam filios matris sue contra se insurrexisse, postquam uineam suam horum incursione concussam esse conquesta est, memor Dominici promissi, quo dictum est, In mundo  pressuram habebitis; sed confidite, ego uici mundum ; sollicito ad ipsum corde conuersa precatur, dicens:

Indica mihi quem diligit anima mea, ubi pascas, etc. Bene autem eum cuius presidium flagitat, dilectum anime sue uocat, quia quo grauius est periculum de quo eripi cupit, eo amplius illum per quem se eripiendam nouit, diligit. Cui simile est illud Psalmiste, Diligam te, Domine, uirtus mea . Quod est aperte dicere, Idcirco te tota mente diligere non desino, quia me sine tua gratia nichil uirtutis habere posse conspicio. Quem etiam pastorem esse significat, dum dicit: Ubi pascas, ubi cubes meridie. Iuxta hoc quod ipse in Euangelio testatur: Ego sum pastor bonus, et cognosco meas, et cognoscunt me mee .  Qui pascit oues suas, inter eas cubat in meridie, quia corda fidelium suorum, ne feruore tentationum intus arescant, memoria superne suauitatis reficit, et in eis ipse propitius manere consueuit. Hinc etiam Psalmista dicit, Dominus pascit me, et nichil mihi deerit; in loco pascue, ibi me collocauit . Hinc Ioannes, Qui manet in caritate, in Deo manet, et Deus in eo . Quia ergo multi pseudoprophete exeunt in mundum, dicentes, Ecce hic est Christus, ecce illic , necesse habet semper Ecclesia Christi diligenti exploratione dignoscere, qui sint illi, in quorum ipse professione et opere possit inueniri; ipsumque piis uocibus, ut se demonstrare dignetur, exorare: Indica mihi, inquiens, quem diligit anima mea, ubi pascas, ubi cubes  in meridie.

Ne uagari incipiam per greges sodalium tuorum, etc. Ac si aperte dicat, Quia multifaria me aduersantium persecutio, instar meridiani estus afficit; obsecro ut declares mihi, o Redemptor et Protector meus, quibus in locis inuenire queam eos qui tue sint presentie gratia refecti, queque sint ex omnibus dogmata que euangelice tue concinnant ueritati, ne te diutius differente subsidium, errantium forte conuenticula incurram, que absque tuo ducatu uiam ueritatis ingredi nullatenus possum. Nam et heretici possunt non incongrue sodales eius appellari, in quantum nominis eius uel confessionem uel mysteria circumferunt. An non hec fecit sponsa Christi, cum uenientibus Antiochiam pseudoapostolis, uidelicet  sodalibus eius, ac predicantibus, Quia nisi circumcidamini secundum Moysen, non potestis salui fieri , iam fatigata non minimo feruore seditionis ac questionis, tandem misit Paulum et Barnabam, ad apostolos et seniores in Ierusalem, dignoscere certius que esset ueritas Euangelii? Finitoque conflictu probatum est in eis, quos Iacobus, et Cephas, et Ioannes, et quos apostoli ceteri erudiebant, pastorem et inhabitatorem esse Dominum Christum, atque eius ouile castum a gregibus sodalium, hoc est, ab hereticorum populis, eius Ecclesiam esse tutandum. An non hec et sequentibus sepe temporibus sponsa faciebat Christi, cum filiis matris sue contra se pugnantibus, id est, exortis ex se  contra se heresibus, mox coactis in unum Patrum conciliis, que fidei esset ueritas, sedula querebat? uerum, quia eadem sponsa, id est, Ecclesia Christi, dum auxilium presentie eius in tribulationibus suis requisisset, subiungit ex persona infirmantium. Ne uagari incipiam per greges sodalium tuorum, statim eamdem trepidationem illius ipse benigna increpatione redarguit, quasi illud euangelicum, dicens: Modice fidei, quare dubitasti ? Nam sequitur:

III. Si ignoras te, o pulchra inter mulieres, egredere, etc. Quid, inquit, ita loqueris, quasi a me possis in tentatione ulla ratione deseri, teque in custodienda ab hostibus nostra uinea nimio feruore, quasi meridiani solis denigratam esse quereris,  quam ipse per lauacrum regenerationis, iam pulchram inter mulieres, id est, inter aliorum dogmatum synagogas esse donaui, sed pulchriorem multo, tribulationum examinatione reddendam esse disposui? Quod si hec forte ignoras, nec [nunc?] reminiscere quia nemo coronatur, nisi qui legitime certauerit . Egredere a meo consortio, et abi post uestigia gregum; id est, errantium actus imitare, cum te ipse magis unius mei gregis custodem esse decreuerim, cui unum esset ouile, et unus pastor.

Et pasce hedos tuos iuxta tabernacula pastorum. Id est, perditos nutri auditores, secuta insipientium doctrinas magistrorum, relictis uerbis prudentium, que per magistrorum consilium dantur a pastore  uno. Namque ipse quidem te, si me diligis, meos agnos, id est, simpliciter mihi et innocenter seruientes animas uerbo salutis pascere iussi; tantam huic officio curam te impendere uolui, ut malles cuncta pati aduersa, ipsius etiam mortis subire tormentum, quam ab eorum pastione desistere. Quod si ignoras, te sub huiusmodi conditione mihi esse desponsatam, tuos potius hedospasce, id est, erraticis sociata doctoribus prebe luxuriosis et superbis; qui et recte hedi uocantur, et tui hedi, uidelicet qui ad sinistram sunt in iudicio ponendi. Tui uero, quia non iuxta meorum regulam mandatorum, sed iuxta tuos magis instituuntur errores, id est, eos quibus antequam mihi iungereris, retenta es. Non hec autem iubendo Dominus, sed potius minitando loquitur,  et insinuando quid proueniat eis, qui tentationum aduersa non ferentes, ab ecclesiastice se pacis unitate secernunt. Sicut in Euangelio, cum ait: Aut facite arborem bonam, et fructum eius bonum; aut facite arborem malam, et fructum eius malum . Non nos malum facere precepit, sed que malefactores maneat merces, edocet. Quia uero Dominus sanctam Ecclesiam non uult ignorare seipsam, sed diligenter eam, quid a se donorum acceperit, quid pro amore suo pati uel agere debeat, ediscere cupit, consequenter ipsi qui sit eius status insinuat, cum subiungit:

Equitatui meo in curribus Pharaonis assimilaui te, amica mea. Equitatum quippe suum uocat exercitum  filiorum Isrel, quos de seruitute Aegyptia liberans, per mare Rubrum eduxit in desertum, atque in terram promisse olim hereditatis introduxit, demersis in eodem mari curribus Pharaonis, qui eos persequens, ad seruitium retrahere uolebat. Equitatum autem eum inde uocat, quia sicut equitatui auriga presidere solet, ita tunc regendo ei populo Dominus ipse prefuit, eumque per iter salutis gubernando deduxit. Cui uidelicet equitatui Ecclesiam suam assimilauit quam sibi per aquam regenerationis fecit amicam: quia, sicut populus superuenientibus Pharaonis curribus, multo quidem terrore perterritus est, sed celesti tamen protectione saluatus, sic Ecclesiam inter minas persequentium suo semper docuit fidere presidio. Nam et hoc, quod Dei populum  tunc columna ignis illustrabat, Aegyptias uero turmas densissime obscurabant tenebre, ita ut toto noctis tempore ad se inuicem accedere non possent; in huius quoque seculi nocte semper agi non desinit, cum superna dispensatio iustos a reprobis certa ratione secernens, hos sua gratia irradiat, illos in merita cecitate relinquit. Sed et hoc, quod ubi ad mare Rubrum uentum est, filii Isrel diuiso gurgite liberantur, Aegyptii autem, reuersis ad eos aquis, cum equis suis demerguntur et curribus, nonne manifestum est, quod ipsa mortis unda, que cunctis occursura est mortalibus, rapiat prauos ad interitum, piis iter ad salutem reseret? Cetera quoque, que erga eumdem equitatum Dei, id est, Isreliticam plebem tempore Aegyptie persecutionis acta legimus,  quo diligentius explanantur, eo clarius inueniuntur in sancte uniuersalis Ecclesie, cuius hec portio erat, precessisse figuram. Et quoniam in hoc uersu docetur, quomodo Dominus Ecclesiam inter aduersa protegat, restat ostendi quantum ipsa Ecclesia occursantibus aduersis, eiusdem Domini ac protectoris sui seruet amorem. Subditur:

Pulchre sunt gene tue, etc. Turturis fertur hec esse natura, ut si iugalis sui fuerit solatio desertanulli ulterius alteri copuletur. Quod Ecclesie castitati congruenter aptatur, que etsi Domini sponsi sui morte uiduata est, tanta tamen eius memoria, quem resurrexisse a mortuis, et in celis iam regnare nouit, tenetur, ut nullatenus externorum possit recipere consortium, solo illius ad quem se quandoque peruenturam  speret, amore contenta. Unde doctoris egregii uerbis edocta solet protestari, quia neque mors, neque uita, neque angeli, neque principatus, neque instantia, neque futura, neque fortitudo, neque altitudo, neque profundum, neque creatura alia poterit nos separare a caritate Dei, que est in Christo Iesu Domino nostro . Quoniam ergo in genis sedes solet esse pudoris, recte sancte Ecclesie timenti, ne forte per exempla prauorum a uia ueritatis errando diuertat , ipsius ueritatis responso dicitur: Pulchre sunt gene tue, sicut turturis. Quod est dicere, Tanta te uerecundie salutaris uirtute decoraui, ut a castitate promisse mihi fidei,  nullo unquam labentium rerum appetitu, nullo prauorum dogmatum auditu, corrupta resilias. Que sit autem maxime huius sobrietatis custodiende gratia, subdendo manifestat.

Collum tuum sicut monilia, etc. Per collum namque et cibos traiicimus in corpus reficiendum, et uerba proferimus, quibus nostri cordis secreta proximis declaremus. Unde recte in collo Ecclesie doctorum persona designatur, qui et uerbo edificationis rudes instituunt, et eiusdem institutionis officio, cibum salutis in commissa sibi sancte Ecclesie membra transmittunt. Quod uidelicet collum recte monilibus assimilatur. Monilia autem sunt ornamenta, que uirginum solent collo pendere. Quamuis et monilium uocabulo plerumque omnia matronarum ornamenta  designentur: quia doctorum spiritualium constantia celestium uirtutum munitur, simul et decoratur insignibus, ut pote qui ea que uerbo docent, operibus ostendunt. Murenule quoque sunt ornamenta colli uirginalis; catenule uidelicet auri contexte uirgulis, et interdum etiam additis argenti uirgulis uariate, ut hec sententia probat, que a similitudine murene serpentis nomen accipiunt. He autem apte contextum diuinarum significant Scripturarum, quibus sancte Ecclesie uenustas augescit, cum singuli quique fidelium, perspectis patrum dictis atque actibus, magis magisque etiam ipsi uirtutibus fulgere contendunt. Aurum quippe, de quo faciendas dicit murenulas, claritas est sensus spiritualis; argentum, quo uermiculatas asserit, nitor eloquii celestis accipitur. Quod  autem numero plurali promittit, Faciemus tibi, de illis dicit per quos nobis Scriptura sacra, agente et cooperante Dei Spiritu, ministrata est; quorum plurimi eo tempore, quo hec Salomon precinebat, adhuc futuri erant. Murenulas ergo aureas, uermiculatas argento, sponse collo circumdat, quia apices diuinos ecclesia imbuendos preparauit eis quos fidelibus suis magisterii iure preficeret. Murenulas fabrili arte compositas collo circumdat, cum anima queque fidelis in omnibus que loquitur et agit, imo in omni quod uiuit, et quod spirat, continue Scripturis sanctis intendit, sensumque suum et uerba diligenter ad earum exempla dirigit. Sicque iungitur hic uersiculus superiori, quod ideo sunt pulchre sicut turturis gene sancte Ecclesie, id est, pudor eius inuiolatus  perseueret; quia frequens Scripture diuine meditatio eam errare non sinat. Hunc locum antiqua translatio sic habet: Similitudines auri faciemus tibi cum distinctionibus argenti, quoadusque rex in recubitu suo est. In qua nimirum sententia nomine auri claritas proprie patrie celestis exprimitur, cuius similitudines, et non ipsa claritas incorruptibilis, in hac uita nobis per Scripturas sanctas ostenditur, dicente Apostolo quia uidemus nunc per speculum in enigmate, id est, similitudinibus; tunc autem facie ad faciem . Denique Moyses ipse, ad quem, ut in Exodo legimus, loquebatur Deus de facie ad faciem, sicut loqui solet homo ad amicum suum , sciens se non ipsam eius gloriam uidisse,  precatus est, dicens: Si ego inueni gratiam in conspectu tuo, ostende mihi uiam tuam, ut sciam te, et rursum, Ostende mihi, inquit, gloriam tuam; quod ipsum et Dominus ostendit, cum respondens ei diceret, Non poteris uidere faciem meam; non enim uidebit me homo, et uiuet . Non ergo negata nobis uisio faciei diuine, sed in hac adhuc mortalitate uiuentibus negata; in futuro autem mundis cordibus promissa est. Huius autem faciei, et perpetue beatitudinis, in presenti, similitudo non solum patribus, apparente in angelis Domino, ostensa est, sed et nobis patrum scripta legentibus hodie non obscure ostenditur, cum ea que illi de gloria superne patrie dixerint, nos semper animo retinere, et ad hec uidenda iugiter suspirare satagimus. He autem  similitudines cum distinctionibus fiunt argenti, quia cum nitore spiritualium dictorum, celestia nobis arcana panduntur. Et quoniam in hac solummodo uita, non autem et in futura talium similitudinum solatiis et auxiliis indigemus, apte subiungitur:

Quoadusque rex in recubitu suo est. Id est, quoadusque Christus in secreto suo est, et necdum nobis in gloria Patris sui apparet, ut reddat unicuique secundum opus eius. Tunc enim, sicut Isaias ait: Regem in decore suo uidebunt oculi sanctorum . Unde et Apostolus: uita, inquit, uestra abscondita est cum Christo in Deo. Cum Christus apparuerit uita nostra, tunc et uos apparebitis cum illo in gloria . Erat autem in recubitu suo, id est, in abscondito suo rex Christus, non solum ante  incarnationem et ascensionem suam in celos, uerum etiam eo tempore, quo uisibilis mundo apparebat in carne, quia nec tunc uel clarificationem assumpte humanitatis, uel eternam diuinitatis gloriam, suis fidelibus secum in carne commanentibus ostendebat, quod omnibus electis in premio fidei in futura potius uita promisit. uerum nostra editio, que ex Hebreo fonte transfusa est, extremam huius uersiculi partem, qua dicitur: Quoadusque rex in recubitu suo est, sequenti uersui, de quo hinc disputandum est, iungit. Acceptis uero Ecclesia tantis a Conditore suo muneribus siue promissis, continuo respondit, et qua hec deuotione operum susceperit, subdendo declarauit, dicens:

Dum esset rex in accubitu suo, etc. Accubitum  autem regis, tempus incarnationis eius appellat, per quam pro nobis humiliari, et ut nos erigeremur, ipse inclinari dignatus est. In quo uidelicet accubitu et Ecclesiam suam uitali cibo reficere, et ipse bonis eius actibus refici uoluit. Unde dicit: Ego sum panis uiuus, qui descendi de celo. Si quis manducauerit ex hoc pane, uiuet in eternum . Et rursum de credentibus in se populis, ad discipulos loquitur: Ego habeo cibum manducare, quem uos nescitis . Odor uero nardi fragrantiam designat bone actionis. Dum esset rex in accubitu suo, nardus, inquit, mea dedit odorem suum: quia cum Dei Filius in carne apparuit, Ecclesia in uirtutum celestium feruore excreuit, non quia et ante eius incarnationem spirituales ac Deo deuotos uiros non habuit, sed quia  absque ulla dubietate tunc arctioribus se uirtutum studiis mancipauit, cum regni celestis aditum, cunctis recte uiuentibus, mox ut carnis uincula soluerentur, patere cognouit. Notandum autem quod huius figura uersiculi etiam iuxta litteram in operibus Marie Magdalene, que Ecclesie typum tenuit, completa est, quando recumbente in cena Domino, caput pedesque illius unguento nardi perfudit, et domus impleta est ex odore unguenti, ut Euangelia sancta testantur. In quorum uno etiam ipsius nardi, qualis sit natura, designatur, cum dicitur: uenit mulier habens alabastrum unguenti nardi spicati pretiosi : quia uidelicet cacumina eius in aristas se spargunt; ideoque gemina dote pigmentarii nardi  spicas ac folia celebrant. De quo scribunt physiologi quia sit principalis in unguentis. Unde merito ipsa Dominici corporis unctioni preparata est. Frutex est autem, ut aiunt, graui et crassa radice, sed breui ac nigra fragilique, quamuis pingui sit, redolens ut cypressus, aspero sapore, folio paruo densoque. Sunt autem multa eius genera, sed omnia pretiosa, preter Indicum, quod pretiosius est.

Iu. Fasciculus myrrhe dilectus meus mihi, etc. Et hoc iuxta litteram impletum de Saluatore nostro legimus, quando consummata passione illius, et ablato corpore de cruce, uenit Nicodemus, ferens mixturam myrrhe et ales, quasi libras centum. Acceperuntque corpus eius, et ligauerunt in linteis cum aromatibus. Dilectus igitur Ecclesie, fasciculus  myrrhe factus est, quando Dominus myrrha et ale perlitus, linteis inuolutus est: qui uidelicet fasciculus, inter ubera sponse commoratur, cum Ecclesia mortem sui Redemptoris sine intermissione, intimo in corde meditatur. Inter ubera enim cordis esse locum, quis nesciat? Et fasciculus myrrhe inter ubera sponse commorabitur, cum anima queque Deo consecrata, mortem eius, a quo se redemptam nouit, intenta mente, quantum ualet, imitari satagit; memor illius apostolici sermonis, quia quicunque sunt Iesu Christi, carnem suam crucifixerunt cum uitiis et concupiscentiis . uerum, quia eidem morti Mediatoris ac Saluatoris nostri, mox resurrectionis gloria successit, recte sponsa subiungit:

 Botrus Cypri dilectus meus mihi, etc. Et quidem huius uersiculi iuxta superficiem littere, hic sensus est: Sicut insula Cyprus maiores ceteris terris botros gignere solet, et sicut in urbe Iudee, que uocatur Engaddi, nobiliores ceteris uinee nascuntur, utpote de quibus liquor non uini, sed opobalsami defluit, ita dilectus meus mihi speciali est pre omnibus caritate connexus, adeo ut nulla me creatura ab eius affectu diuellere possit. Typice autem, quomodo myrrha propter amaritudinem  tristitiam Dominice passionis significat, ubi ipse et myrrhatum uinum a militibus accepit bibendum, et sepeliendus a discipulis, myrrha perunctus est, ut prediximus; ita botrus non incongrue  resurrectionis eius gaudium denuntiat. uinum enim letificat cor hominis . Botrus ergo Cypri factus est Dominus in resurrectione, qui fasciculus myrrhe fuerat in passione. Merito inter ubera commoratur sponse, quia idem in botrum uersus est uinee. Ideo sancta Ecclesia memoriam dominice mortis numquam suo de corde deponit, quia ipse qui propter delicta eius mortuus est, propter eius quoque iustificationem a morte resurrexit. Atque ei uestigia ipsius sequenti, post angorem mortis, resurgendi exemplum prebuit. Qui bene etiam in uineis Engaddi esse memoratur; namque in uineis Engaddi, ut prefati sumus, balsamum gignitur, quod in chrismatis confectione, liquori oliue admisceri,  ac pontificali benedictione solet consecrari, quatenus fideles omnes cum impositione manus sacerdotalis, qua Spiritus sanctus accipitur, hac unctione signentur; qua etiam altare dominicum, cum dedicatur, et cetera que sacrosancta esse debent, perunguntur. Unde rectissime per uineas Engaddi, carismata diuina figurantur. Et sponsus in uineis est Engaddi, quia et ipse Dominus in carne apparens, plenus est Spiritu sancto, et eius dona Spiritus credentibus ipse largitur. Ideo autem arbores balsami uineas appellat, quia in uinearum morem extolluntur, que sine adminiculis seipsas non sustinent; quippe uiti similiores quam myrto, et perpetua coma insignes, proceritas intra bina cubita subsistit; semen earum uino proximum gustu,  colore rufum, ramis crassiores quam myrtus, que certo anni tempore balsamum sudant. Sed et agricole uirgulta earum acutis lapidibus, siue osseis solent incidere cultellis; nam ferri tactus ledit. Per quas incisiones emanat succus odoris eximii, et lacrymis pulchre rorantibus exceptus lanis parua colligitur in cornua. Quod quia per cauernam profluat corticis, sepius opobalsamum nominatur , singularumque arborum largior uena, ter omnibus percutitur estibus. Precipua autem lacryme gratia, secunda semini, tertia cortici, minima ligno. Que cuncta Redemptori nostro, si sollicite considerantur, aptissime conueniunt: qui humilis in carne, sed plenus gratie et ueritatis apparens, uulneratus est propter iniquitates,  ac de suis uulneribus uite nobis, et salutis sacramenta profudit. Unde et ipse, qui uirtus et sapientia Dei est, loquitur in Ecclesiastico, Et quasi balsamum non mixtum odor meus . Mirandus sane ordo uerborum, ut prius sponsa dicat, accumbente rege, nardum suum odorem dedisse; deinde ipsum fasciculum myrrhe comparet; et tertio eumdem botrum cypri cognominet; ad ultimum in uineis Engaddi eum esse commemoret. Quia et prius discumbentem in cena Dominum, mulier deuota nardo perfudit; deinde discipuli crucifixum ad sepeliendum, myrrha unctum, linteis inuoluerunt, et post hec ipse gaudio resurrectionis mox adueniente, spiritualia fidelibus dona distribuit. Nec pretereundum quod Engaddi fons hedi interpretatur:  quo nomine patenter lauacrum sacri baptismatis ostenditur, in quod, peccatores adhuc et sinistra parte digni, descendimus; sed iam mundati a peccatorum feditate, atque in agnorum numero computandi ascendimus. Et bene cum letitiam dominice resurrectionis significaret, dicendo, Botrus Cypri dilectus meus mihi, addidit continuo, In uineis Engaddi, id est, fontis hedi, quod est aperte dicere, In donis spiritualibus, que ex tempore baptismi fidelibus conferuntur. Hactenus Ecclesia, que a Redemptore suo acceperit dona enumerat; que dilectionis pignora testatur. Cui mox ipse remunerationis uice respondit:

Ecce tu pulchra es, amica mea, etc. Ecce tu pulchra  es in operibus mundis, quibus sobrie, et iuste, et pie conuersaris in hoc seculo. Ecce tu pulchra in simplicitate cordis, quia pro sola intentione eternitatis, bonis actibus insistis, exspectans beatam spem et aduentum glorie magni Dei. Oculi tui columbarum, oculi cordis tui simplices et mundi, atque ab omni duplicitate fallendi ac simulandi prorsus immunes. Ideo multum beati, quia tales Deum uidebunt. Item oculi tui columbarum, quia sensus tui spirituali sunt intellectu prediti: nam quia Spiritus sanctus super Dominum in columba descendit, recte columbe uel columbarum uocabulo spiritualis sensus ac dona signantur. Item oculos columbarum habet amica Christi, quia omnis anima que illum ueraciter intus amat, nullo exterarum rerum appetitu  miluorum more accenditur, nulli uiuentium aduersum quid inferre meditatur. Quod columbine fertur esse mansuetudinis, que cuncta que occurrunt simplici, miti et humili corde contemplatur. Audiens autem geminam sibi a Domino pulchritudinem, et operis uidelicet, et intentionis causa cum simplicitate puri cordis esse contributam, deuota mox uoce respondit:

Ecce tu pulcher es, dilecte mi, et decorus. Ac si aperte dicat: Ego quidem quicquid pulchritudinis, simplicitatis et gratie spiritualis habeo, hoc, te nimirum largiente, percepi, per quem et remissionem peccatorum, et bone actionis efficaciam possedi. Tu autem ueraciter, et sine comparatione pulcher es et decorus, quia et Deus es ante secula,  semper ex Patre genitus, et ubi mee redemptionis tempus aduenit, conceptus ac natus de Spiritu sancto, et matre uirgine; non solum immunis ab omni labe iniquitatis, sed et plenus gratia et ueritate, et uenisti in mundum, et uixisti in mundo; quinetiam omnibus tue gratie participibus, ut sint et ipsi uirtutibus pulchri, tu donasti. Pulcher es ergo et decorus, id est et diuine nature perpetuitate, et assumpte humanitatis dignitate mirabilis. Cuius splendor pulchritudinis, quia quietis ab exteriori actu cordibus solet, quanto liberius, tanto liquidius innotescere, iuxta illud Psalmiste, uacate et uidete, quoniam ego sum Deus , recte subiungit:

Lectulus noster floridus. Aliquando enim sancta  Ecclesia, quasi in lectulo cum Domino, sponso uidelicet suo requiescit; aliquando cum ipso contra hostes in acie consistit; consistit namque in acie, cum insurgentibus acrioribus tentationum incursibus, usque ad sanguinem contra improbos agonem exercet fidei; requiescit uero in lectulo, cum pace temporum arridente, liberum ei reddit obsequium, cum placidum mentis intuitum, ad speculandam gloriam maiestatis eius intendit. Unde bene idem lectulus floridus esse dicitur, quia nimirum sancti quique tranquillitate temporum utuntur, et tunc maxime lectionibus sacris, ieiuniis, orationibus, ceterisque Spiritus fructibus uacant, cum a tribulationum laboribus cessant. Tunc in supernorum contemplatione  sese altius attollunt, cum serenum ab extrinsecis perturbationis tempus accipiunt. Potest autem lectulus Ecclesie floribus recte accipi, non tantum propter opera munditie, quibus electi quique ad fructum uite eterne perueniunt, sed etiam propter prolem fidelium, quam ipsa Ecclesia fidei flore redolentem Deo gignere ex aqua et spiritu consueuit. Cui uidelicet actioni tanto studiosius se, cooperante Domino et sermonem confirmante subiecit, quanto quietum pacatumque ab inuidentium insecutione tempus, ipso largiente perceperit. Et notandum quod per totum libelli huius textum sponsa semper in domo, uel in lectulo, uel alio quolibet interiori loco, cum suo dilecto manere concupiscat, quod muliebri magis sexui congruit; ipse autem sponsus,  quod masculino conuenit, ad forinseca potius opera, uinearumque uidelicet, uel hortorum, uel aliorum huiusmodi amicam suam euocet: quia nimirum sancta Ecclesia, si fieri posset, semper in tranquillitate mundane pacis, Domino fabulari, et sobolem ei celestem propagare atque educare desiderat. At uero ipse crebris eam in presenti tribulationibus exerceri disponit, quo mundior ad perpetua bona perueniat, et ne, si cuncta temporalia forte prospera currant, incolatu presentis exsilii delectata, minus celestem patriam suspiret. Itaque sponsa Christi quietam in illo uitam agere desiderans, quales sint domus in quibus eum suscipere uelit, consequenter insinuat, dicens

Tigna domorum nostrarum cedrina, etc. Domos  quippe suas uaria per mundum fidelium conuenticula nominat, e quibus omnibus ipsa uniuersalis Ecclesia constat. Tigna autem et laquearia, diuersos in eisdem domibus Ecclesie fidelium ordines designant: namque utraque in alto solent poni, sed tigna ad munitionem fiunt; laquearia uero magis decori domorum, quam munitioni proficiunt. Significant ergo tigna predicatores sanctos, quorum et uerbo et exemplo structura eiusdem Ecclesie, ut subsistere possit, continetur, qui sue robore doctrine turbines heretice impulsionis, ne eam deiiciant, arcent. Assimilantur laquearia simplicioribus Christi famulis, qui propriis Ecclesiam uirtutibus potius exornare, quam doctrine uerbis defendere et contra peruersorum dogmatum impetus norunt munire. Dependent  autem affixa tignis laquearia, quia necesse est ut quicunque in sancta Ecclesia sublimes uirtutibus splendere desiderant, summorum patrum dictis atque exemplis, quibus a terrenorum ambitu suspendantur, tota mente inhereant. Et bene tigna hec cedrina et laquearia dicuntur esse cypressina, quia utramque hanc arborem imputribilis nature, altitudinis eximie et odoris constat esse precipui, quod eis apte conuenit qui cum Apostolo dicere possunt, Christi bonus odor sumus Deo , et, Nostra conuersatio in celis est , et, Quis nos separabit a caritate Christi? tribulatio? et reliqua . Sed et hoc, quod odor cedri serpentes interim fugare solet, iuxta illud pete,

 Disce et odorantem stabulis accendere cedrum,
Galbanoque agitare graues nidore chilindros:
eiusdem laquearibus altis, id est, doctoribus congruenter aptatur, qui uirtute uerbi celestis solent uenenata hereticorum dogmata repellere, eosque a simplicium seductione fugare. Hoc quoque quod eius resina, que cedrina dicitur, in conseruandis libris adeo est utilis, ut perliniti ex ea, nec tineas patiantur, nec tempore consenescant, quis non uideat, quantum eisdem predicatoribus sanctis conueniat, quorum sensu spirituali Scriptura sancta confecta est, que nulla hereticorum astutia corrumpi, nulla potest seculi labentis etate consumi; adeo, ut donec transeant celum et terra, iota unum aut unus apex non pretereat a lege, donec omnia fiant ?  Quod cum dixerit Dominus de lege, quanto magis de Euangelio suo intelligendum reliquit? Cypressus etiam in eo quod medendis apta est corporum passionibus, quod sue uenustatem come nullo uentorum impulsu deponit, constantiam exprimit, eorumque actionem qui altioribus uirtutum ornatibus sanctam Ecclesiam uelut laquearia decorant. Miratur ergo sponsa, id est, sancta Ecclesia, uel anima queque electa, dilecti sui pulchritudinem; laudat mollitiem ac munditiam lectuli florentis; predicat internam domorum suarum uenustatem, qua dilectum decenter excipiat. Sed quia presentis temporis statui labor amplius quam requies conuenit, et potius in hac uita electi, Christo auxiliante, piis exercentur actibus, quam quieto fruuntur otio, sponsam ad laborum exercitia,  et toleranda prauorum consortia prouocat, subiiciens:



CAPUT II.

uI. Ego flos campi, et lilium conuallium, etc. Delectaris quidem, o amica, secretis in quiete florere uirtutibus; sed memento quod ego sum flos uirtutum, a quo solo omnis spiritus fructus oriatur, et in quo solo floridam habere requiem ualeas. Flos sum autem campi, quia per totius orbis latitudinem, odoris mei gratiam innotescere cupio. Quod nequaquam ualet impleri, si non tu intermissa aliquoties quiete qua delectaris, accingaris ad predicandi officium quo exercearis. Lilium quoque sum conuallium magis quam montium, quia in illis nimirum, uel claritatem glorifice mee humanitatis, uel splendorem  eterne deitatis pandere ac reuelare soleo, qui se suscipiende ditioni mee fidei ac dilectionis humiliter subdunt; qui mea potius sequi, quam suam querunt uoluntatem. Qui etsi otio delectantur interne mee contemplationis, ad laborem predicationis tamen me imperante progredi non detrectant. Nam et ipse tibi participatione mee claritatis, ut lilio compareris, donaui, et candida uidelicet perfectione operis et pretiosa, existendo fulgore mundi pectoris. Sed ne forte uelis in hac uita securitatem habere quietis, scito tibi in presenti cum reprobis conuersandum, et prauorum quotidie stimulos perferendos; at in futuro requiem cum solis electis esse sperandam. Sicut enim lilium inter spinas, sic amica mea  inter filias, quia non solum aduersa pati habes ab his qui a te sunt et mente et professione omnimodo extranei, sed illarum quoque animarum sepius improbitate acrius compungeris, quas per fontem regenerationis, perque fidem ac perceptionem sacramentorum celestium in filiarum te numero accepisse gaudebas. Potest sane in eo quod ait, Ego flos campi, partus intemerate uirginis intelligi. Potest sane in eo quod subdidit, Et lilium conuallium, humilitas eorumdem parentum illius intelligi. Ipse etenim flos in horto, non ruris, sed campi apparuit, qui de intacta uirginis matris carne, carnem peccati nesciam, et uirtute plenissimam assumpsit; de quo dixit Isaias, Egredietur uirga de radice Iesse, et flos de radice eius ascendet . Ipse lilium in conuallibus germinauit,  qui insuper humiles sibi parentes pauperes, e quibus Deus homo nasceretur, elegit. Unde dicit et Psalmista, Et conualles abundabunt frumento . Ipse enim frumentum, quia nos pane uite reficit; ipse lilium, quia uelut auri fulgorem in candore diuinitatem habet in nomine. Et pulchre in lilio prius se candor exterior paulatim aperit, et sic demum aurei coloris, que latebat intus, gratia patescit: quia natus in mundo Dominus, prius homo sublimis, his qui in eum uere credebant; at tempore procedente, Deus esse uerus innotuit. Sed et omnes electi per suscepta humanitatis eius sacramenta ad contemplationem tendunt diuine claritatis. Cum ergo fatigata Ecclesia aduersis, dixisset Domino, Ecce tu pulcher es, dilecte mi, et decorus; lectulus noster  floribus, et cetera que sequuntur, desiderans nimirum in serenitate temporum contemplande eidem pulchritudini ac decori operam dare, et ei flores uel bonorum operum uel animarum procreare fidelium, respondit ipse, Ego flos campi, et lilium conuallium. Sicut lilium inter spinas, sic amica mea inter filias, ac si aperte dicat: Recordare quod ipse qui de uirgine nasci potui, qui Deus sum ante secula, homo in fine seculorum, humiliter in mundo apparui; humilibus me socium ac pauperibus spiritu semper exhibui, humilitatis gressibus ad mortem perueni: tu uero in hoc seculo quietis securitatem querere desiste; quin potius sicut lilium inter spinas candidior molliorque nitesce; si aculeis etiam domesticorum afflicta, ueritatem tui decoris gratius ostende.  Laudata autem a Domino Ecclesia quod inter spicula perfidorum fidei sue castitatem incorruptam seruauerit, atque inter horrores prauorum ipsa gloriosior effulserit, reciproco statim responso maiore illum laude attollit, et quod inter fidelia facta bonorum singulariter sanctus emineat, narrat.

Sicut malum inter ligna siluarum, etc. Hoc est autem quod Psalmista loquitur, quoniam Quis in nubibus equabitur Domino? aut quis similis erit Deo in filiis Dei ? Sicut ergo malum, quod et uisu et odore et gustu gratum est, lignis solet antecellere siluestribus, sic homo Deus omnibus, qui puri homines sunt, sanctis iure precellit; meritumque eorum, qui per gratiam filii Dei sunt, potentia  eius, qui per naturam est filius, transcendit. Hinc etenim dicit Ioannes, Et uidimus gloriam eius, gloriam quasi unigeniti a Patre, plenum gratie et ueritatis . Hinc apostolus Paulus, Et Moses quidem fidelis erat in tota domo illius tanquam famulus, in testimonium eorum que dicenda erant; Christus uero tanquam filius in domo sua. Nitescat ergo cedrus; cypressus se in altitudinem tollat; cetera siluarum ligna decoris, odoris et uirtutis sue miracula pendant. Prestat omnibus malum, quod preter odoris aspectusque sui suauitatem, uim quoque in se uescendi continet. Fulgeant iusti suis quique uirtutibus: antecellit cunctis qui, de uirgine natus, uite nobis perpetue subsidia ministrat. Unde bene subditur:

 Sub umbra illius quem desiderabam, sedi, etc. Ac si aperte dicatur, Idcirco dilectum meum omnibus preferendum esse decerno, quia in sola protectione pietatis eius, cuius desiderio semper ardebam, refrigerium me ab estu tribulationum inuenisse conspicio, quia suauissimum donorum eius fructum sentio, quo me perpetuo reficiendam esse confido. Desiderabat autem Ecclesia sancta sub umbra auctoris aliquantulum respirare, cum se sole nimio persecutionum fuscatam esse querebatur, eo quod filii matris sue pugnarent contra se, cum auxilium presentie eius implorans, anxia clamabat: Indica mihi, quem diligit anima mea, ubi pascas, ubi cubes in meridie; cum non solum pressurarum tedio fatigata, sed recordatione pulchritudinis ac decoris eius illecta  dicebat: Lectulus noster floridus. Cuius desiderio se compotem esse factam demonstrauit, cum ait: Sub umbra illius quem desiderabam sedi, et fructus eius dulcis gutturi meo. Et notandum quod supra tigna domorum suarum cedrina et laquearia esse cypressina predicabat, nec tamen horum sibi protectionem sufficere, neque eorum se contemplanda sublimitate et pulchritudine contentam esse memorabat; sed solam uite arborem, in cuius umbra quiesceret, cuius fructu, quod reficeretur, sedula querebat; quia etsi sancti quique sublimia nobis uirtutum suarum exempla proponere possunt, si uite celestis iter predicando demonstrare, si intercessionis sue apud Dominum suffragia ferre, nemini tamen eorum, sed soli dilecto Saluatori nostro dicere debemus,  Filii autem hominum sub protectione alarum tuarum sperabunt; inebriabuntur ab ubertate domus tue . Unde merito dictum est quia sicut malum inter ligna siluarum, sic dilectus meus inter filios. Iure enim omnibus filiis Dei Filius prefertur unicus, qui nos sicut arbor umbrosa ab estu mundi persequentis protegit, sicut malum immarcescibile celesti suauitate reficit. Cuius refectio quante dulcedinis, quante sit uirtutis, subsequentur ostenditur, cum dicitur:

uII.---Introduxit me rex in cellam uinariam, etc. Mox, inquit, ut dulcedinem gratie eius guttur mei cordis attigit, ita me recreatam spiritu, et ab infimarum rerum oblectatione in superna desideria  translatam esse sentio, ac si in cellam uinariam introducta, nouo sim meri odore, simul et poculo refecta. Unde merito, qui talia bona dedit, inexstinguibili in se redamandum caritate conuertit. Typici autem, quia uini uocabulo sancti Spiritus solet gratia designari; Domino attestante, cum dicit quia uinum nouum in utres nouos mittendum est , id est, mundis cordibus feruor est donorum spiritualium infundendus. Cella uinaria Ecclesia debet intelligi, in cuius unitate solummodo Spiritus sanctus dari solet et accipi. Introduxit ergo dilectus amicam suam in cellam uinariam, quia Dominus Ecclesiam de toto orbe collectam, in unam sibi domum fabricauit, quam sui Spiritus carismate consecrauit; que uidelicet fabrica, quia in caritatis maxime  fundamento, ipso operante consistit, recte, postquam se in cellam uinariam introductam dixit, addidit, Ordinauit in caritatem. Ordinauit autem in me caritatem, dixit, id est, ordinatam me caritatem habere propitius donauit, ut uidelicet quisque diligeret Dominum Deum suum toto corde suo, tota anima sua, tota uirtute; diligeret proximum tanquam seipsum, sed et inimicum diligendo toleraret. Huius ordinem caritatis seruare aut nescit aut negligit ille de quo ipse caritatis ordinator ac largitor ait, Qui amat patrem aut matrem plus quam me, non est me dignus, et cetera . Quamuis ordinatio caritatis etiam pro confirmatione posita recte possit intelligi, quia que temere locantur, infirma sunt; que autem ordinate, firmiter manent,  ut ordinasse Dominus in Ecclesia caritatem apte dicatur, quam congruis profectibus in cordibus fidelium suorum solidare dignoscitur. Potest autem sic accipi quod dicitur, Ordinauit in me caritatem, quasi diceretur, Ordinata me ipse caritate dilexit, id est, omnia quidem membra mea, hoc est, omnes electos pia sibi caritate copulauit; sed eminentiora queque ampliori, ut decet, affectu complectitur, cum dicitur, Cum enim dilexisset suos, qui in mundo erant, in finem dilexit eos . Omnes ergo dilexit; et tamen indulgentior in quemdam amor intimatur, cum dicitur, Discipulus ille, quem diligebat iehsu . In Ecclesia pro distinctione meritorum, alios aliis amplius diligit. Item, Ordinauit in me caritatem: Prior me ipse dilexit, ac diligendo me, ut eum  redamare nossem, donauit; hinc enim dicit, Non uos me elegistis, sed ego elegi uos . Hinc et apostolus Ioannes, Hec est, inquit, caritas, non quasi nos dilexerimus Deum, sed quoniam ipse dilexit nos, et misit Filium suum propitiationem pro peccatis nostris . Item, Ordinauit Dominus in Ecclesia caritatem, quia caritatem ipsam, qua eam ante secula elegit, quibusdam profectuum gradibus per temporum incrementa monstrauit; Apostolo enim teste, Commendauit Deus suam caritatem in nobis; quia cum adhuc peccatores essemus, Christus pro impiis mortuus est . Ac proficiente eiusdem caritatis ostensione, dicit Ioannes, uidete qualem caritatem dedit nobis Pater,  ut filii Dei nominemur, et simus . Rursum de perfecta eadem caritate, et qua maior esse nulla potest, neque ipsa unquam minui potest, dicit ipse Dominus: Qui autem diligit me, diligetur a Patre meo, et ego diligam eum, et reliqua . Cum enim uerbo presentis temporis diceret, Qui autem diligit me, quod nullatenus facere potest, nisi is quem ipse diligendo preuenit, et ad se diligendum sui gratia Spiritus accendit, quid est, quod futuri temporis uerbo mox subdidit: Diligetur a Patre meo, et ego diligam eum, et manifestabo ei meipsum? nisi quia is qui interim adhuc diligitur a Deo, ut credendo possit diligere, tunc utique a Deo diligetur, ut eum uidendo amplius diligat, et manifestata ipsius facie, tanto uerius eum tota uirtute diligat, quanto nil ab inferioribus,  quo ab hac dilectione prepediatur, tolerat. Ordinat ergo Dominus in Ecclesia caritatem, qua eam uel ipse diligit, uel ad suum amorem, ac proximi rite tenendum, inflammat. Quantum uero ipsa caritas mentem, quam perfecte absorbuerit, ab infirmarum rerum amore sustollat, sequente uersu edocet, cum dicit:

Fulcite me floribus, stipate me malis, etc. Languet namque amore anima que ordinatam in se sui auctoris caritatem ueraciter degustat, quia cum ad petendam se eternitatis lucem accendit, ab hoc nimirum temporalitatis amore lassescit, ut tanto frigescat ab studio labentis seculi, quanto surgit ardentior ad contemplandum gaudia perennis regni. Sed uideamus, anima, que tali flagrat amore, quem querat  stratum, in quo fessa recumbat. Fulcite me, inquit, floribus, stipate me malis. In floribus tenera adhuc uirtutum primordia, in malis perfectio signatur. Obsecrat ergo amore languens anima, filias Ierusalem, id est, eas animas que se in celesti desiderio precesserunt, ut sua cepta bonis iuuent exemplis, et quali uel initio, uel cursu, uel termino uiam uirtutum peregerint, ad memoriam sibi crebrius reuocent, quatenus harum intuitu uelut odore quodam florum malorumque gratissimo, mollius se ac dulcius in sui Conditoris affectu reclinent. Quod et de his que pre oculis habemus, sanctorum operibus, et de illis que de Scripturarum quasi pratis ac nemoribus colligimus, patrum precedentium factis siue dictis  eque ualet intelligi.

Leua eius sub capite meo, etc. In leua Christi temporalia eius dona, in dextera perpetue uite beatitudo significatur. Unde alias de ipso, qui est Dei uirtus, et Dei sapientia, scriptum est, Longitudo dierum in dextera eius, in sinistra autem diuitie et gloria. Ostendit ergo sancta Ecclesia, ostendit anima dilectioni sui Redemptoris perfecte intenta, qualis esse possit quies in hac uita quam tantopere querebat, qualiter in lectulo illo uirtutibus florido cum suo dilecto in huius exsilio peregrinationis recubare desideret. Leua, inquit, eius sub capite meo, et dextera illius amplexabitur me. Caput autem suum, principale mentis appellat, et leuam suam sponse capiti dilectus illius supponit, cum corda fidelium Dominus in  hac adhuc uita commorantium sue cognitionis scientia confirmat, cum sacramentorum suorum participatione subleuat, cum pignus eis sui spiritus tribuit, cum Scripturarum sanctarum solatia suggerit. Dextera autem eius amplexabitur eam, cum etiam post hanc uitam celestis ei uite regnum perenne promittit. Et bene leua caput sustinere, dextera illam dicitur amplexari, quia temporalia quidem munera ad subsidium peregrinationis huius accipimus, celestia uero premia sine fine uidebimus. Recte autem sponsa, que supra languens amore, fulciri floribus, stipari querebat malis, nunc manum dilecti sub capite se habere testatur, quia etsi uirtutum floribus amator quisque sui Conditoris gaudet, si proximorum profectibus, cum quibus ipse ad uidendam eius  faciem perueniat, delectatur; si antiquorum sanctorum exempla, quibus ad diligendum, uel Deum, uel proximum ardentius excitetur, meminisse dulce habet, unica tamen est spes ueraciter quiescere cupientium, Auctoris sui manu sustentari. Et quidem primo leua, ut per hanc ad amplexum dextre mereantur pertingere; neque enim dextera illius quemquam amplexabitur, nisi quem prius leua eius fouendum susceperit, id est, nemo claritatem illius sublimiter in futuro uidebit, qui non in presenti ad suscipienda humilitatis eius mysteria fideliter reclinauit. Annon Paulus, qui ministrum se sponse huius fidelissimum esse docebat, dicens, Despondi enim uos uni uiro uirginem castam exhibere Christo , leuam sponsi capiti eius supponere curabat, ut  ad amplexum dextere perduceret? ait enim, Nihil iudicaui me scire inter uos, nisi Iesum Christum, et hunc crucifixum . Rursum namque eamdem ad amplexum dextere eius tendere hortatur, cum ait: Que sursum sunt, querite, ubi Christus est in dextera Dei sedens , et, Cum Christus apparuerit uita uestra, tunc et uos apparebitis cum illo in gloria . Leua ergo eius, inquit, sub capite meo, et dextera illius amplexabitur me. Ac si aperto dicat: Temporalia quidem me Domini et Saluatoris mei beneficia, quo a mundi cupiditatibus uel perturbationibus aliquantulum quiescere queam, adiuuent; at me eternorum promissio, quibus perpetuo remunerer, amplius delectat. Quam uero amabilis sit ipsi Domino talis sponse sue, id est, Ecclesie uel anime  cuiuscunque electe pausatio, sequenti eius responsione designatur, cum dicitur:

uIII. Adiuro uos, filie Ierusalem, per capreas ceruosque camporum, etc. Filias Ierusalem, dicit animas patrie superne desiderio flagrantes; quas adiurat sponsus ne suscitent sponsam in suo amore quiescentem, neque ab hominum conturbatione feliciter sopitam inquietari presumant. Qui enim electi cuiuslibet mentem, uel in orationibus deuotis, Deo loquentem, uel in sacris lectionibus diuina mandata siue promissa meditantem importunus impedierit, sponsam utique Christi de sopore beato, priusquam ipsa uelit, excitat. uult enim ipsa felicissimo hoc sopore refecta euigilare, quia tempore congruo diuinis  se mancipare nouit obsequiis, ac rursum tempore competenti ad curanda fragilitatis humane necessaria reuerti. Qui ergo fideles quosque celestibus studiis intentos impedire non metuit, suis profecto uirtutibus, quibus se pollere credebat, damnum facit. Unde bene sponsus filias Ierusalem per capreas ceruosque camporum, ne hoc faciant, adiurat. Per capreas namque et ceruos, munda uidelicet animalia, uenenorum inimica, uirtutum opera spiritualium figurantur; que quantum munditia preeminent, tantum uirulentas hostis antiqui machinas contemnere, imo disperdere atque euacuare consuerunt. Et pulchre capreas ceruosque dicens, addidit camporum, ut patienter simplicitatem purarum mentium, ac fide sincera florentium, in quibus uirtutes oriantur ac  nutriantur, exprimeret. Itaque adiurat filias Ierusalem sponsus per capreas ceruosque camporum, ne suscitent neque euigilare faciant dilectam, quoadusque ipsa uelit. Ac si patenter dicat: Contestor fideles omnes, et per suas quemque uirtutes, quas puro corde nutrire desiderant, adiuro, ne pia fratrum studia contemnant, ne passim temerando prepediant, sed sic quisque de proximorum profectu quasi de suo gaudeat, sic fratribus damna lucri spiritualis, quomodo sibimet ipsi pertimescat inferre; quia nimirum suas ipse uirtutes minuit, qui uirtutibus proximi parcere, imo has, in quantum ualet, adiuuare contemnit. Quod adiuramentum sponsi libentissime sponsa suscipiens, continuo respondit:

uox dilecti mei. Subauditur, Hec est quam audiui  adiurantem filias Ierusalem, ne me in eius complexu quiescentem, priusquam ipsa uelim suscitarent. Multum enim necesse est letetur anima Deo plena, cum eam inter aduersa seculi uocem eius consolatoriam, uel per donum occulte inspirationis, uel per meditationem auditumue sacrarum litterarum percepisse contigerit. Nam etsi necdum faciem dilecti nostri licet intueri, iam multum nobis est prestitum, in eo quod Scripturis sanctis interim eloquiorum eius dulcedine reficimur. Multum prestatur eis quibus altiori dono conceditur, ut subleuato ad celestia pure mentis intuitu, nonnullam future uite suauitatem etiam in presenti pregustent. Unde bene, postquam letabunda dixit sponsa, uox dilecti mei,  mox eumdem dilectum etiam uidere desiderans, sed necdum ualens, adiecit,

Ecce iste uenit saliens in montibus, etc. Montes quippe et colles eos uocat qui generalem sancte Ecclesie conuersationem, quasi floridam camporum planitiem, singulari mentis puritate transcendunt, et quanto se ab infimorum cupiditate leuiores reddunt, tanto capaciores contemplationis supernorum efficiunt. De qualibus Isaias, cum aduentum in carne Mediatoris Dei et hominum describeret, ait: Et erit in nouissimis diebus preparatus mons domus Domini, in uertice montium, et eleuabitur super colles . Recte etenim ille mons in uertice montium, et super colles eleuatur, id est, excelsis hominibus esse excelsior memoratur, quia in nouissimis quidem diebus,  homo inter homines apparuit, sed Deus cum Patre ante secula exstitit. In his autem montibus adueniens, saltus dare dilectus, hos transilire colles perhibetur, quia corda sublimium Dominus crebra sue uisitationis gratia solet illustrare. Et pulchre non manere in his collibus, sed salire, uel eosdem transilire dicitur, quia dulcedo contemplationis interne, quantum alta propter agnitionem rerum celestium, tantum est breuis et rara, propter grauedinem mentium carnis adhuc mole detentarum. Corpus enim quod corrumpitur, aggrauat animam, et deprimit terrena inhabitatio sensum multa cogitantem . Neque huic sententie contrarium debet existimari quod et ipse dilectus in Euangelio sue sponse pollicetur, dicens: Ecce ego uobiscum sum  omnibus diebus, usque ad consummationem seculi . Et rursum, Si quis diligit me, sermonem meum seruabit; et Pater meus diliget eum, et ad eum ueniemus, et mansionem apud eum faciemus . Manet namque semper per fidem et dilectionem suam, perque auxilium gratie sue cum omnibus sanctis; sed excellentius ad horam paucis sublimioribus, quibus uult, et quando uult, apparet: paucorum namque, et eorum qui pre altitudine cordis, montibus comparantur et collibus est dicere, Siue etiam mente excedimus, Deo; siue sobrii sumus, uobis . Cunctis autem fidelibus dicitur, Quia quicunque confessus fuerit, quoniam iehsu est Filius Dei, Deus in eo manet, et ipse in Deo . Totius Ecclesie est fideli corde audire, quia Deus  caritas est; et qui manet in caritate, in Deo manet, et Deus in eo. Perfectorum solummodo est dicere, Non enim indoctas fabulas secuti, notam fecimus uobis Domini nostri Iesu Christi uirtutem, sed speculatores facti illius magnitudinis . De qua speculatione euidens subinfertur exemplum, cum dicitur,

Similis est dilectus meus capree, etc. Et quidem omnes qui naturas harum animantium bene norunt explorare, multa in his inueniunt, que dilecto Ecclesie, id est, Domino Saluatori aptissime conueniunt. Sed hoc in loco specialiter illud intuendum, quod in altis montium habitare, ac saltus dare uelocissimos gaudent, propter quod et rarius uideri  a nobis quam boues solent aut asini aliaue huiusmodi animantia, quibus simul mansuefactis, quoties libet, utimur. Quod altitudini superne contemplationis multum decenter aptatur, que non in arbitrio hominis speculantis, sed in gratia est Dei, quando uult apparentis. Credo Isaias, mons uidelicet eximius, non quando ipse elegit, sed quando Dominus uoluit, uidit ipsum sedentem super solium excelsum et eleuatum; uidit et agmina celestia, laudes ei debitas concinentia. Paulus etiam ipse mons, terrena despiciens multum, ac uertice sidera tangens, non quando disposuit ipse, sed quando Deo placuit, raptus est in paradisum, et raptus est in tertium celum, audiuitque arcana uerba que non licebat homini loqui. Congruit sane humilitati simul et ueritati  assumpte humanitatis, quod Dominus non ceruo, sed capree hinnuloque ceruorum, minoribus uidelicet animantibus assimilatur, qui inter homines non solum homo, sed et humilis homo apparuit. Hinnulus ceruorum, factus est, quia ueram de carne patrum precedentium carnis materiam suscepit; factus est enim ex semine Dauid secundum carnem . Et ipse Dauid, Sicut ceruus desiderat ad fontes aquarum, ita desiderat anima mea ad te, Deus . Et iterum: Qui perfecit pedes meos tanquam cerui . Sed et de ceteris ceruis, sue nimirum uite consortibus ait, uox Domini preparantis ceruos ; ipse etenim preparat ceruos, cum fidelibus uirtutum dona ministrat; quia ut cursum sue mentis ad altiora dirigant, ut incessanter fontem  uite sitiant, ut angues heretici sermonis de abditis fraudium suo spirituali odoratu educant ac proterant, ut uerbum uite ruminent, ut in rectis actionum suarum gressibus modum salutifere discretionis teneant, non hoc eorum potestatis, sed est diuine largitionis. uox ergo Domini preparat ceruos, quia eius gratia in arce uirtutum collocat sanctos. Ex quibus uidelicet ceruis natus est hinnulus iure sponse dilectus, id est, Ecclesie uel anime cuique fideli; quia ex patribus Christus secundum carnem, qui est super omnia Deus benedictus in secula. Et quoniam his uersiculis speculatiue uite sublimitas expressa est, restat ergo actiue, que omni Ecclesie communis est, perfectionem ostendi. Sequitur:

En ipse stat post parietem nostrum, etc. Nunc etenim  dilectus in uicinia manet sponse, nunc excelsis saliens paret montibus, quia idem ipse Dominus ac Saluator noster, et perfectioribus se ad tempus, cum uoluerit, tametsi per speculum et in enigmate uidendum prebet, et omnibus semper electis inuisibilem presentie sue gratiam exhibet. De cuius exhibitione presentie bene nunc dicitur, En ipse stat post parietem nostrum, quia nimirum ita apud nos manet, imo in nobis manet, ut uideri non possit a nobis, Ioanne attestante, qui ait: Deum nemo uidit unquam . Si diligamus inuicem, Deus in nobis manet, et caritas in nobis perfecta est . Paries autem, qui ab eius aspectu nos secludit, ipsa est mortalitatis nostre conditio, quam peccando meruimus, qui in parente primo ita conditi sumus, ut si nunquam  peccato consentiremus, hoc omnes electi lumen diuine contemplationis semper indefessi, et sine ullo labore cerneremus, ad quod nunc intuendum perfectiores perpauci, maximo cum labore purificante sua corda fide pertingunt. Sed in hoc pariete misericordia diuina fenestras et cancellos, unde nos prospiceret, fecit, quia mentibus nostris quamlibet huius seculi cecitate grauatis, gratiam sue cognitionis aperuit, et crebra nos occulte sue inspirationis luce reficit. Cuius prospectu inspirationis, quia hoc maxime pius Conditor agit, ut nos a dilectione temporalium ad promerenda superne pacis gaudia prouocet, recte subiungitur:

En, dilectus meus loquitur mihi, Surge, etc. Omnia  tempus habent, et suis spatiis transeunt uniuersa sub celo . Habet ergo et sponsa Christi, Ecclesia uidelicet, uel anima queque electa, tempus quiescendi; habet item tempus surgendi ad laborem. Denique, ut supra adiurabat filias Ierusalem ne suscitarent, neque euigilare facerent eam, donec ipsa uelit, et nunc mutata uoce surgere eam iubet ipse, atque ad se properanter uenire; nec iam ad eam in lectulo quamlibet celestibus studiis florido intrare consentit, sed ipsa potius secum, ut sequentia cantici docent, ad excolendas uineas bestiasque nocentes ex his propellendas precipit exire; addens ad prouocandum inflammandumque eius studium, quod transactis auris brumalibus, iam uerna temperies industriam laborantis adiuuet, sed et uernalium  aduentus atque cantus auium, ruralia magis loca quam aulica reddat iocunda, prouentus etiam florum spem fructus futuri polliceatur agricolis. Sed quia de superficie littere pauca perstrinximus, iam nunc ad exinterandos allegorie sensus stylum uertamus. Dictum est supra, sub figura capree hinnulique ceruorum, quomodo Dominus sublimium contemplationi interna celestium reuelat arcanorum. Dictum sub figura ipsius, post parietem nostrum stantis, ac per fenestras cancellosque prospicientis, qualiter omnem Ecclesiam, quamuis adhuc inuisibilis, crebro salutifere compunctionis respectu illustret. Restat nunc intimari quomodo eamdem, siue ad officium predicationis, seu ad exercitium bone incitet operationis. Surge, inquit, propera, amica mea, columba mea, formosa mea, et ueni.  Surge de stratu illo multum tibi amabili, in quo tuimet curam agere in psalmis et orationibus, ceterisque uite studiis delectaris. Propera, et ueni ad impendendam etiam proximis curam salutis, per studium sedule predicationis: quasi enim tot passibus ad uocantem nos Dominum properamus, quos pro eius causa, uirtutum opera patramus.

IX. Iam enim hiems transiit, etc. Hoc est quod Apostolus ait: Nox precessit, dies autem appropinquauit. Abiiciamus ergo opera tenebrarum, et induamus nos arma lucis . Sicut enim tenebras noctis, sic etiam recte per austeritatem hiemis et imbrium, tempestas exprimitur infidelitatis, que totum orbem usque ad tempus regebat Dominice incarnationis. At ubi Sol iustitie mundo illuxit, absscedente  mox ac depulsa prisca brumalis infidelitatis perfidia, flores apparuerunt in terra, quia initia iam nascentis Ecclesie in sanctorum fideli ac pia deuotione claruerunt.

Tempus putationis aduenit. Illius uidelicet cuius in Euangelio meminit Dominus, qui cum se uitem ueram et Patrem suum dixisset esse agricolam, addidit confestim atque ait, Omnem palmitem in me non ferentem fructum, tollet eum, et omnem qui fert fructum, purgabit eum, ut fructus plus afferat . Potest officium putationis recte etiam iuxta illud intelligi, quod Apostolus ait, Exspoliantes uos ueterem hominem cum actibus suis, induite nouum . Quod exponens ipse alibi dicit: Propter quod  deponentes omne mendacium, loquimini ueritatem, unusquisque cum proximo suo . Et rursum: Qui furabatur, iam non furetur; magis autem laboret operando manibus suis, quod bonum est .

uox turturis audita est in terra nostra. uox predicatoris audita est in terra, que nostra iam cepit esse, dum fidei uerbum recepit; de qua et in psalmo prime sabbati, id est Dominice resurrectionis, que prima sabbati facta est, dicitur; Domini est terra, et plenitudo eius . uox enim turturis, que suo sonitu abscessum hiemis et ueris solet signare aduentum, conuenit eis qui dicere norunt quia tenebre transierunt, et lumen uerum iam lucet . uox turturis, que humiliter resonans gemitum pro cantu exprimit, congruit eis  qui sui incolatus et promisse sibi patrie memores, dicere consuerunt: Sed et nos ipsi primitias Spiritus habentes, et ipsi intra nos gemimus, adoptionem filiorum exspectantes, et redemptionem corporis nostri. Qui et auditoribus suis clamant, Miseri estote, et lugete; risus uester in luctum conuertetur, et gaudium in merorem. Auis ipsa que pudicitie amatrix est, et semper in iugis montium, atque in arborum uerticibus commoratur, uitam imitatur eorum qui sibi suisque protestantur quia bonum est homini mulierem non tangere , et, Nostra conuersatio in celis est . Nam et quod tecta hominum et conuersationem fugere, magisque in siluis ac solitudinibus degere solet, typum pretendit eorum qui corpore licet in mundo positi, ceterum mente  separantur a mundo, et superna potius uidere desiderant.

Ficus protulit grossos suos. Grossos uocant primitiuas et immaturas ficus atque inhabiles esui, que etiam si concusse fuerint, leui tactu decidunt. Et ficus sonante turture protulit grossos suos, cum predicantibus in Iudea apostolis Synagoga protulit  multos, qui zelum Dei haberent, sed non secundum scientiam; qui magis imperfectam adhuc, et uelut immaturam littere legalis obseruantiam tenere, quam intelligentie spiritualis in ea dulcedinem suscipere uellent. Apponius hunc uersiculum ita exponit, quod ficus protulerit grossos suos, cum Synagoga procreauit apostolos, qui de ea generati dulcissimum cibum doctrine credentibus ministrarent. Et quoniam proferente Synagoga uel apostolos, qui Euangelium predicarent, uel eos qui Euangelio legis adhuc ceremonias preferre contenderent, nichilominus tunc totius orbis fides, salusque secuta est, recte subiungitur:

uinee florentes dederunt odorem. Per floritionem namque uinearum initia multiplicantium Ecclesiarum  de ea que in Ierosolymis primo plantata, per odorem diffusa longe lateque harum fama expressa est. Quid enim gratius florentis odore uitis? Siquidem de flore earum succus expressus, poculi genus conficit, et saluti ac uoluptati accommodum. Cui comparandum bone operationis rumorem, quis non facile uideat? Exemplum ergo uinearum, quibus nascitur uinum, quod letificat cor hominis, et ecclesiis fidelium generaliter, et quibusque electis specialiter congruit, qui sibi ipsi letitiam spiritualem, iocunditatemque fructificant. Iuxta illud Apostoli: Gloria nostra hec est, testimonium conscientie nostre . Et sicut Psalmista, Omnis, inquit, gloria eius filie regum ab intus . Sanctus Hieronymus hos uersiculos ita exponit, »uox turturis  audita est in terra nostra: Turtur auis pudicissima, semperque habitans in sublimibus, typus est Saluatoris.« Et paulo post, »Statimque turtur dicit ad turturem: Ficus protulit grossos suos, id est, ueteris legis precepta ceciderunt, et de Euangelio uites florentes dederunt odorem suum.«



LIBER TERTIUS.


 Surge, amica mea, sponsa mea, et ueni, etc. Si iuxta expositionem Apostoli, Petra erat Christus ;  que sunt foramina petre, nisi uulnera que pro nostra salute suscepit Christus? In quibus profecto foraminibus columba residet ac nidificat, uel cum anima queque mitis, uel Ecclesia omnis, in passione Dominica spem sue salutis unicam ponit, cum in sacramento mortis eius, et sese ab insidiis hostis antiqui, quasi a raptu accipitris tutari confidit, et in eodem ei sobolem spiritualem, siue filiorum siue uirtutum, procreare satagit. Unde bene Ieremias sub specie Moab, hereticos ad unitatem ecclesiastice fidei prouocans ait, Relinquite ciuitates, et habitate in petra, habitatores Moab. Estote quasi columba nidificans in summo ore foraminis . Maceria autem, que ad uinearum munitionem solet de lapidibus componi , custodiam significat  uirtutum celestium, qua Dominus Ecclesiam, uineam uidelicet suam, circumdat, ne immundorum spirituum tanquam animantium improborum possit irruptione uastari. Hinc etenim Psalmista, Immittet, inquit, Angelus Domini in circuitu timentium eum, et eripiet eos . Et Apostolus de angelis loquens, Nonne omnes sunt administratorii spiritus, in ministerium missi propter eos qui hereditatem capiunt salutis ? In hac ergo maceria refugium sibi sponsa et amica Christi, quasi columba cauernam inuenit, dum sancta Ecclesia per auxilium se angelicum a diaboli fraudibus defendendam esse didicit. Hortatur itaque Dominus eamdem Ecclesiam, hortatur quamque animam sibi deuotam, ad exercitium pii ac fructiferi laboris; ac dicit, Surge, propera,  amica mea, formosa mea, et ueni. Iam enim hiems transiit, et cetera, usque dum ait, Surge, amica mea, sponsa mea, et ueni; columba mea in foraminibus petre, in cauerna macerie. Ac si aperte dicat, Postquam tempestas uite gentilis superna pietate remota est, postquam flores salutifere conuersationis iam emersere in terra, postquam in modum putandi ceperunt instantibus uinee celestis agricolis, iniusti a iustis, a uirtutibus uitia, discretionis docte falce separari, postquam preco salutis mundo iam late insonuit, postquam ipse mundus ad agnitionem ueritatis conuersus, ac suauissima noue uite per gentes fama aspersa est, obsecro, o animarum fidelium multum caterua mihi dilecta, cui amicitie mee dona contuli, quam mihi sponse uice coniungere  dignatus sum, cui per infusionem mei Spiritus, columbine mentis simplicitatem contribui, pro cuius sanitate ac uita ipse uulnera, mortem suscepi, cui contra hostes inuisibiles superne protectionis suffragia largitus sum; obsecro, inquam, que talium es compos effecta donorum, ne inerti otio lentescere uelis, sed ad industriam potius, studiumque debiti certaminis pro eterna quiete festines accingi.

Ostende mihi faciem tuam, etc. Que in abdito secrete quietis, quasi columba in foraminibus petre, siue in cauerna macerie, delitescere cupis, precor ut in publicum actionis procedas, ostendasque ex operibus fidem tuam, et quid intus pulchritudinis habeas, aliis etiam foris in exemplum declares. Namque mihi, qui interiora cordis perspicio, tunc faciem  tuam ostendi existimo, cum actionem tuam non habentem maculam, aut rugam, aut aliquid huiusmodi, ad utilitatem proximorum demonstrare considero. Quandiu enim quis facit uni de minoribus his, mihi facit. Sonet uox tua in auribus meis, uox uidelicet laudis, siue predicationis, id est, ea que uel me in psalmis et hymnis et canticis spiritualibus laudet, uel ad laudem meam, proximorum ora mentesque predicando excitet. Ostendit ergo faciem suam sponsa Domino in his que in conspectu eius operatur, ostendit et sonum uocis in his, que coram ipso salubriter dicit. Item considerandum intentius quod ait, Ostende mihi faciem tuam. Tuam, inquit, non alienam, id est, sanctam et immaculatam:  talem namque eam feci, mundans lauacro aque in uerbo; talem sancti Spiritus unctione perfeci, signans super te lumen uultus mei. Sonet uox tua in auribus meis, non extranea, id est, ea quam te in die desponsionis tue habere docui, qua tu pollicita es mihi tuum seruare pudorem. Item ostende mihi faciem tuam, sonet uox tua in auribus meis, id est, mihi, non aliis, faciem tuam ostende. Meis auribus, non aliorum, uocem dare memento; id est, mee gratia dilectionis, non alia qualibet, et bona opera facere, et uerba dicere sancta curato; quicunque enim bona sua facta siue dicta humanis fauoribus impendit, hic uel sue faciei pulchritudinem, uel dulcedinem uocis, externis potius quam Conditori ostendit. Sed et iuxta litteram, femine, quod ad  deceptionem stultorum ipsam corporis sui faciem exornare, sermonesque suos super oleum mollire satagunt, preuaricatrices huius Dominice preceptionis existunt, ideoque eximia illa laude indigne permanent, qua suam sponsam glorificans Dominus adiungit,

Quia uox tua dulcis, etc. Illius namque anime Domino dulcis est uox, cui dulce est, uel uerba Domini proximis annuntiare uel ipsi Domino laudes resonare nouit cum propheta, Quam dulcia faucibus meis eloquia tua, super mel et fauum ori meo ! Illa facies Domino decora uidetur, que se ad uidendam ipsius faciem dignam exhibere satagit, que ei intimo ex corde dicere consueuit, Quesiui uultum tuum, Domine; uultum tuum requiram; ne  auertas faciem tuam a me . Hec autem non sufficit nobis nostre cura munditie, si non etiam errantes, in quantum possumus, corrigere, si non infirmiores quosque ab eorum insidiis defendere curemus. Unde subiungitur:

Capite nobis uulpes pusillas, etc. uulpes quippe, que demoliuntur uineas, heretici sunt et schismatici, qui praue dente doctrine uineas Christi florentes, id est, rudes fidelium mentes, quantum lacerare soleant, utinam nesciremus? Precepit ergo sponse sue Christus, ut cum pedisequis suis, quas filia Ierusalem appellare solet, id est, cum predicatoribus sancta humilitate sublimibus pio labori insistens capiat uulpes pusillas, id est, mox incipientes fraudulentorum uersutias deprehendere ac debellare  contendat; ne maiores effecte per tempus, tanto difficilius a lesione uinearum eius spiritualium depellantur, quanto has diutius iam depascere consueuerunt; et pulchre qui prius numero plurali uineas dixerat, rursus numero singulari posuit: Nam uinea nostra floruit; ita etenim multas uineas, unam appellat uineam, sicut multas per orbem ecclesias, unam sibi Ecclesiam uoluit appellari. uineas namque florere dixit, ut late germinantes electorum plebes ostenderet; et bene, ubi capiendas uulpes admonuit, ibi mox uineam singulari appellatione signauit, ut ob id maxime insequendos ac proterendos doceret hereticos, ne fidem Ecclesie, quam unam esse oportet, eorum infestatio scinderet atque in  partes distraheret. Apte autem uulpium natura moribus ac uerbis conuenit hereticorum, quia nimirum ualde fraudulenta sunt animalia, que in fossis uel specubus absconduntur, cumque apparuerint, nunquam rectis itineribus, sed tortuosis anfractibus currunt. Que quomodo congruant hereticorum dolis ac fraudibus, facile quisque intelligit. Nec pretereundum, quod non ait, Capite uobis, cum Ecclesie filiis loqueretur, uel, uinea uestra floruit; sed, Capite nobis uulpes pusillas, nam uinea nostra floruit; ut hinc magis omnes, qui possent, ad debellandam, siue corrigendam hereticorum, uel malorum catholicorum nequitiam accenderet, quo eos sibi in hoc agendo deseruire monstraret, suamque esse uineam, quam defenderet ipse, laborum piorum remunerator  ostenderet. Unde merito tali eius affectui, mox amica et sponsa ipsius columbini cordis simplicitate respondet:

X. Dilectus meus mihi, et ego illi, etc. Cuius responsi sensus tanto latius patet, quanto breuius uidetur esse conclusus. Potest enim ita recte intelligi, Dilectus meus mihi, et ego illi, alterutrum nobis uero ac sincero amore copulemur. Potest et ita, Dilectus meus mihi talia diuine sue exhortationis, consolationis, repromissionis uerba promiserat, et ego illi faciem mee conuersationis limpidam ac uocem mee locutionis puram semper offeram et gratiam. Sed et ita, multum decenter potest accipi, ut quia multam solent uim habere pronomina, dicat Ecclesia, id est, omnis electorum multitudo, Dilectus meus mihi, et  non alius aliquis; et rursum, Dilectus meus mihi, non alteri cuilibet, subaudis, perpetuam dilectionis sue gratiam prestet, fructumque rependat; et ego illi, non alteri cuipiam; ego illi, non alia quelibet hominum turba, subaudis, integra semper humilitatis atque obedientie deuotione conglutiner. Cunctis autem his sensibus conuenit apte quod sequitur,

Qui pascitur inter lilia. Id est, qui candidissimo et dulcissimo uirtutum mearum solet odore letari, qui renitentium per orbem Ecclesiarum fructu delectatur suauissimo. Ita etenim sancta uniuersalis Ecclesia, nunc liliorum pluraliter, nunc unius lilii nomine designatur. Sicut enim lilium inter spinas, inquit, sic amica mea inter filias. Quomodo et per  uineas pluraliter, ubi ait: uinee florentes; et rursum singulariter per uineam, ubi subiecit, Nam uinea nostra floruit, ea ipsa, que non nisi una est, Ecclesia, figuratur. Singulariter namque ob id nominatur, quia multitudinis credentium est cor et anima una ; et pluraliter rursum aptissime nuncupatur, quia nimirum ipsa unitas cordis et anime fidelis non iam in paucis, sed in multitudine credentium continetur. Notandum autem quod et lilia etiam in hoc, quod adustis igne membris mederi solent, sanctorum actibus congruunt. Qui si forte flamma uitiorum exuri corda proximorum deprehendunt, mox illis subsidium fraterne dilectionis, quo sanentur, impendunt, et ne illos ardor cupiditatis aut luxurie, superbie uel iracundie, ceterorumue  facinorum feruor excedat, refrigerium eis sue consolationis et exhortationis diligenti cura subministrant. Quidam inter lilia pasci Dominum, inter candidissimos uirginum choros interpretantur, et merito, quia et carnis castimonia foris renitent, et intus fulgore inuiolati cordis eminent. Item pascitur inter lilia Dominus, id est inter gratissimas sanctorum uirtutes, siue cateruas, ea ipsa ratione qua et nascitur inter eas; quia enim ipse Mediator Dei et hominum, una natura cum Ecclesia sua fieri uoluit; unde et eadem Ecclesia corpus eius, et ipse caput corporis Ecclesie solet nuncupari. Pascitur ipse inter lilia, cum fidelium numerus intra Ecclesiam per fontem regenerationis augetur. Pascitur inter lilia, cum fideles, qui sunt utique membra eius, exemplis  priorum fidelium clarissimis in supernorum amore proficiunt. Et notandum quod hic pasci dilectus, supra pascere memoratur: dicente sponsa, Indica mihi quem dilexit anima mea, ubi pascis, ubi cubes in meridie; pascitur namque in nobis, quia corpus sumus illius, et membra de membro; pascit nos ipse, quia caput est nostrum, de quo merito gloriemur omnes, singuli dicentes, Nunc autem exaltauit caput meum super inimicos meos, subaudis, nos quoque postmodum exaltaturus, ac nostrum collecturus ad caput; et quoniam hec Domini pastio, que in sanctorum eius profectibus agitur, usque ad huius seculi finem pertingit , recte subiungitur:

 Donec aspiret dies, etc. Id est, donec uenturi seculi lux oriatur eterna, et umbre uite presentis, hoc est, ignorantie uel erroris, quibus interim etiam nos fideles, qui lucerna uerbi Dei utimur, plurimum caligamus, inclinentur ut transeant. Ut enim illa dies cunctis gentibus desiderata aspirare, id est ostendere se ceperit, non iam ultra Dominus inter lilia, hoc est inter sanctorum conuenticula pascitur, quos ipse tunc potius eterna sue glorie uisione reficiet. Satiabor inquit, dum manifestabitur gloria tua ; et, Beati qui nunc esuritis, quia saturabimini . Neque hoc quod presentem uitam umbris noctis, diei uero comparat futuram, apostolico est sermoni contrarium; quo de  hac, quam nunc agimus, uita testatur dicens, Nox precessit, dies autem appropinquauit ; nam, ut breuiter dicam, presens hec uita fidelium, qui abiicientes opera tenebrarum induuntur arma lucis, in comparatione quidem infidelium, qui nil uere lucis nouerunt uel amant, dies est; in comparatione autem future beatitudinis, ubi lux uera sine fine conspicitur, adhuc grauissima nox est. uerum quia sancta Ecclesia duas in hoc seculo nouit spirituales uitas, unam uidelicet actiuam, contemplatiuam aliam; nunc autem de hac, nunc de illa, nunc de utraque solet loqui Scriptura diuina. Superius quidem contemplatiue mentionem faciens, ait de Domino, Ecce iste uenit saliens in montibus, transiliens colles. Similis est dilectus meus capree hinnuloque  ceruorum. Ac deinde incipiens de actiua, En ipse, inquit, stat post parietem nostrum, et cetera, usque dum ait, Capite nobis uulpes pusillas, que demoliuntur uineas: nam uinea nostra floruit. Que cuncta bene discussa, ad officium nos bone actionis incitant. Deinde subiecit de utraque pariter, Dilectus meus mihi, et ego illi, qui pascitur inter lilia, donec aspiret dies, et inclinentur umbre: in utraque etenim uita dilectus inter lilia pascitur, quia Dominus electorum suorum, et foris pura operatione, et dulci interius eternorum contemplatione delectatur, atque in membris suis ipse reficitur. Et hoc usque dum dies uere lucis aspiret, quia tunc uidelicet nec ullo boni operis labore afficimur, nec per speculum in enigmate perfectiores quique raptim et ad momentum  celestia contemplantur, sed ipsum celi regem in decore suo tota Ecclesia in eternum uidebit: cuius uisionis, quia gustus omnis, quamuis permodicus, sponsam Christi non modicum delectat, apte subditur:

Reuertere, similis esto, dilecte mi, capree, etc. Quia, inquit, me ad excolendas uineas, id est, ad instituendas multiplicandasque plebes fidelium excitasti ac prouocasti, qui ab eisdem uineis putidas impugnantium uersutias, tanquam uulpeculas, abigi iussisti, quia faciem meam tibi ostendi uoluisti, cum necdum mihi tuam clare intuendam faciem promiseris, sed notitiam tui, ex parte demonstrando, quasi per fenestras mihi cancellosque loquaris, obsecro a generali instructione reuertaris sepius,  ad illustranda sublimius corda perfectorum, et sicut capree aut hinnuli ceruorum, rarus quidem, sed cum delectatione conspicientium in montibus solet esse intuitus, sic in excelsis mentibus uestigia tue magnitudinis qualiacunque presentes. Precor ut dulcedinem uite immortalis, quam membris omnibus meis in retributione promittis, aliquibus etiam in itinere, quamuis a longe, speculandam reueles. Congruit autem et nomen montium mentibus eorum qui contemplationi celestium oculos cordis aperire didicerunt; cum dicitur, Super montes Bether. Bether quippe domus consurgens, siue domus uigiliarum interpretatur; et qui diligentius ceteris animo ad supernorum desideria assurgunt, qui studiosius ad hec accipienda inuigilant, merito ceteris excellentius  arcana celestia cernunt. Si autem legatur, ut quidam codices habent, Super montes Bethel, id est domus Dei, nichil omnino questionis habet; patet namque corda iustorum montes domus Dei recte uocari, ad distinctionem nimirum montium Samarie et Esau, et ceterorum huiusmodi, hoc est, hereticorum et superborum omnium. In alia editione pro hoc nomine, Latine scriptum uidimus, Super montes succorum et aromatum, quod eque sanctorum mentibus congruit, qui non superuacuis cogitationibus arefacti, sed uelut arboris aromatice salutaribus succis semper sunt interne dulcedinis et caritatis refecti: de quibus uidelicet succis atque aromatibus sepius in hoc uolumine sub nomine thuris, myrrhe et ales, ceterorumque huiusmodi significatum est.  uerum quia amatores ueritatis, non solum de Iudeis, sed etiam ueniunt de gentibus, et de utraque plebe una fidelium Ecclesia colligitur, restat in amoris cantico post Iudee uocationem, ac dulcissimam cum suo Redemptore collocutionem, etiam gentilitas, quo ordine ad agnitionem salutis attigerit, quanto hanc inuentam amore tenuerit, specialiter referre. Sequitur ergo uox dilecte de gentibus Ecclesie.



CAPUT III.

XI. In lectulo meo per noctes quesiui, etc. Iamdudum, inquit, multo studio quesiui Dominum, quem nunc integre diligit anima mea; quem etiam tunc, etsi necdum cognitum dilexit, in quantum rationem  sapientie, ueritatis et diuini cultus dilexit. Sed quia in lectulo meo quesiui, id est illecebris adhuc carnis mee subdita, quia per noctes, hoc est, in tenebris profunde ignorantie quesiui , inuenire, quem quesiui, minime preualui. Quod ubi in ueritate comperi, nequaquam me ueritatis quam querebam, inuentione potitam, proposui in animo meo de lectulo carnalium uoluptatum exsurgere, ad laborem salutifere inquisitionis accingi, terras ac mare circumire, publice et priuatim uniuersorum, quos sapientiores audirem, magisteria adire, et si quid uere sapientie, et si quid uspiam certi, quod ad eternam beatitudinem duceret, inuenirem, studiose perquirere. Sed quamuis  plurimo labore mundum peragrans, sapientium uerba discernens, nil certum atque indubium de uia ueritatis addiscere potui, hec autem fuisse gentilitatis uota, Deum scire cupientis, sed necdum scientis, testantur studia philosophorum, qui pro indagine ueritatis ac sapientie tot lustrauere terras, tanta condidere uolumina, testatur Scriptura, que ait, Athenienses autem et omnes aduene hospites ad nichil aliud uacabant, nisi aut dicere aut audire aliquid noui. Testatur Apostoli sermo, qui in eorumdem Atheniensium curia perorans ait, Pertransiens et uidens simulacra uestra, inueni aram, in qua scriptum erat, IGNOTO DEO. Quod ergo ignorantes colitis, hoc annuntio uobis. Deus qui fecit mundum et omnia que in eo sunt, hic celi et terre cum sit Dominus, non in manufactis  templis inhabitat . Testatur deuotio Cornelii centurionis, qui cognitionem diuini cultus orationibus et eleemosynis a Deo querere didicit. Testatur iterum et opus Aethiopis, qui de finibus terre ad templum Domini ueniens, eum quem nesciebat, adoraturus adiit, et tanto ueritatis, quam ignorabat, amore ardebat, ut sedens in curru lectionibus, quas fama frequentior diuinas esse diuulgarat, insisteret. Sed hanc eius in inquisitione ueritatis instantiam Dominus uidens, diu se querenti tandem aliquando manifestare dignatus est, et cui inspirauerat ut quereret, donauit ut inueniret. Iuxta quod ipse per prophetam iam olim promisit, dicens: Egeni et pauperes querunt aquas, et non sunt, lingua eorum siti aruit. Ego Dominus exaudiam eos, Deus  Isrel non derelinquam eos. Aperiam in supinis montibus flumina, et in medio camporum fontes : illos nimirum fontes, quos Psalmista sitiens aiebat, Sicut ceruus desiderat ad fontes aquarum, ita desiderat anima mea ad te, Deus : illa flumina que ipse suis fidelibus pollicetur, dicens, Qui credit in me, sicut dicit Scriptura, flumina de uentre eius fluent aque uiue . Unde et recte subditur:

Inuenerunt me uigiles, qui custodiunt ciuitatem, etc. uigiles namque, qui custodiunt ciuitatem, precones sunt ueritatis, qui ad custodiam sancte Ecclesie, que per mundum diffunditur uniuersum, pia sollicitudine semper excubant, ac uerbo predicationis, ne  hec a perfidis corrumpatur, insistunt. Hi ergo gentilitatem ueritatis indagine sollicitam inuenerunt, et ei, quod querebat, demonstrarunt, cum Philippus eunucho Euangelii lumen aperuit, cumque propheticorum scientia uerborum, que ipse legebat, instruxit; Petrus Cornelium cum suis gratia celesti, quam tantopere desiderabat, imbuit: Paulus Atheniensibus Deum, quem ignorantes colebant, notum reddidit; alii aliis diu quesitam et concupitam Conditoris sui presentiam ostenderunt. Quasi enim uigilibus ciuitatis dixit gentilitas, que in sponsam Christi erat, donante ipso, permutanda, Num quem dilexit anima mea uidistis? cum uenientibus ad se doctoribus libentissime auditum accommodabat, et inhianter an ueritatis esset uia, quam predicabant,  dignoscere curabat.

Paululum cum pertransissem eos, etc. Qui doctrina uult ueritatis perfrui, non hanc cursim et negligenter debet attingere: nam qui dilectum uenire desiderat, necesse est predicatores nominis eius solertissime pertranseat, eorumque se cetibus familiariter interserat, ut sic notitiam eius, quem predicant, uicinius mereatur assequi. Nam et librum, quem ad finem usque perlegimus, pertransisse dicimus. Unde et angelus Danieli de mysteriis que uidebat, Pertransibunt, inquit, plurimi, et multiplex erit scientia . Paululum ergo cum pertransissem, inquit, eos, inueni quem dilexit anima mea. Pertransire namque uigiles inquisitor debet ueritatis, id est, cetibus se, ut dictum est, immiscere atque adunare  doctorum fidelium, eorumque dicta siue scripta frequenti meditatione percurrere. Quod cum paululum facit, mox dilectum, quem querebat, inuenit, quia iuxta Pauli et Isaie uocem, uerbum abbreuiatum fecit Dominus super terram , illud scilicet quod ait, Qui crediderit, et baptizatus fuerit, saluus erit . Et de quo Apostolus, Sed quid dicit Scriptura, inquit, Prope est uerbum in ore tuo? Hoc est uerbum fidei, quod predicamus; quod si confitearis in ore tuo Dominum Iesum, et credideris quod Deus illum suscitauit a mortuis, saluus eris .

Tenui eum, nec dimittam, etc. Tanto instantius, inquit, inuentum tenui, quanto tardius, quem querebam inueni. Quem me numquam dimissuram esse profiteor, sed tantum in eius semper amore perseuerare  ac proficere contendo, ut etiam Synagogam, per quam auditum uerbi et ministerium regenerationis accepi, ad fidem nominis eius reuocare satagam. Constat enim quia in fine seculi Iudea fidem, quam nunc perfida oppugnat, receptura est, quod fieri aliter nequit quam per doctrinam et ministerium eorum uidelicet qui tunc de gentibus fideles inueniantur. Dicit enim manifeste Apostolus, Quia cecitas ex parte contigit Isrel, donec plenitudo gentium subintraret, et sic omnis Isrel saluus fieret . Sane quod ait Ecclesia, Tenui eum, nec dimittam, donec introducam illum in domum matris mee, et in cubiculum genitricis mee, non ita intelligendum, quasi dimissura sit ipsa Christum, postquam  populum Synagoge credulitate nominis eius instruxerit, sed ita potius quod tali eum affectu diligat, tanta solertia, que eius sunt, querat, ut etiam cognatam plebem ei subdere contendat, iuxta illud Psalmiste, Oculi nostri ad Dominum Deum nostrum, donec misereatur nostri . Neque enim ulla ratione, qui ad postulandam misericordiam oculos ad Deum leuat, post acceptam tandem misericordiam hos ad ima reflectit, cum hoc sit maximum percepte indicium misericordie, ut quis oculos semper intentos ad Deum habeat, et eius gloriam sine fine contempletur. Notandum autem quod huius capituli series, etiam iuxta litteram, in Maria Magdalene, que et Ecclesie typum tenuit, completa est: cum enim Dominus, quem tota mente uiuentem  dilexit, morte ac sepultura ab eius esset subtractus aspectibus, quesiuit eum in lectulo suo, tanto nimirum eius amore detenta, ut nec datis ad quietem membris eius, a suo pectore memoria laberetur. Quesiuit per noctes, illas uidelicet duas, quibus ipse in sepulcro quiescebat; nec tamen inuenit, quia necdum resurgendi tempus aduenerat. Surrexit matutina cum aromatibus, et querendo sollicita peruenit ad monumentum; et nec sic quidem statim, quem querebat, inuenit, sed primo inuenerunt eam angeli, custodes utique Ecclesie. Quos de Domino interrogans, atque eum resurrexisse audiens, ita demum ad eius uisionem peruenit. Tenuit, neque ultra dimisit, quem ueraciter mortem superasse cognouit. Sed et in domum matris introducere festinauit, quia  congregationi discipulorum, qui se in Christo precesserant, ac suis exemplis ad pietatem excitauerant, eum resurrexisse predicauit.

Adiuro uos, filie Hierusalem, per capreas, etc. Si superiores uersus respexerimus, non in his inueniemus, quod sponsa ad quietem somnumue peruenerit, sed hoc potius, quod de lectulo exsiliens, labore maximo quesitionis ad inuentionem sui dilecti peruenerit. Et quomodo nunc idem dilectus filius Ierusalem, ne eam excitent, neque euigilare faciant, adiurat, nisi forte quia uelut felicissimo somno sopita est anima, que in diuino nouit amore quiescere? Sicut dormiens quis a rebus exterioribus oculos corporis clausit, et in uisione occultorum sepius oculos aperuit cordis; sic nimirum, sic  mens superne dilectioni dedita, a uisibilium se curis alienat, ut inuisibilium contemplatione perfectius liberiusque euigilet. Nec mirandum quod somno comparetur amor, quia uisibilium appetitu sensum mentis auertit, atque ad inuisibilia appetenda conuertit, cum ipsi etiam morti comparetur, dicente hoc eodem cantico, Fortis est ut mors dilectio: quia nimirum sicut mors corpus interimit, sic et ab exterioribus delectationibus, interne uite claritas occidit. Unde merito adiurantur filie Ierusalem, id est, anime queque fidelium, societatem iam supernorum ciuium anxia mente suspirantes, ne suscitent dilectam, id est, ne mentem Deo deuotam ab intentione desiderii celestis importuna irruptione  prepediant. Quod et de generali Ecclesie statu recte potest intelligi, cuius pacem turbare, Christi est uoluntati contraire: de quibus, quia abunde iam supra dictum est, nunc parcius dici sufficiat. Tantum hoc meminerit lector, quia ideo repetitur hic uersiculus in cantico amoris, ut non minorem se Dominus Ecclesie de gentibus quam de Iudeis collecte curam habere, sed equalem pro utriusque pace sollicitudinem gerere designet, utpote qua utraque una eius dilectissima domus et familia colligatur. Et quidem Iudea quondam se solam Deo dilectam, sibi tantummodo uerbum salutis, non etiam incircumcisis gentibus committendum esse credebat, Luca attestante, qui ait: Audierunt autem apostoli et fratres, qui erant in Iudea, quia  et gentes receperunt uerbum Dei. Cum autem ascendisset Petrus Ierosolymam, disceptabant aduersus eum, qui erant ex circumcisione, dicentes: Quare introisti ad uiros preputium habentes, et manducasti cum illis? Et in alio loco, Sequenti autem sabbato pene uniuersa ciuitas conuenit audire uerbum Domini. uidentes autem turbas Iudei, repleti sunt zelo, et contradicebant uerbis que a Paulo dicebantur . Unde recte que adiurat filias Ierusalem, ne suscitent dilectam, etiam ita potest accipi, quod precipiat eis, qui de Iudeis in fide precesserant, ne inquietent eos, neque eorum saluti contradicant qui de preputio ad fidem conuenerunt. Ubi et hoc quod ait, Donec ipsa uelit, ita potest intelligi, quod ipsa de gentibus Ecclesia spontaneis se esset uigiliis, ac  laboribus subditura pro Domino. Quapropter et earumdem filiarum Ierusalem mox subinfertur admirantium, quia in nationes gratia Spiritus sancti effusa est.

XII. Que est ista, que ascendit per desertum? etc. Que est ista, inquiunt, quanta laude, quo miraculo digna, que non mysterio circumcisionis emundata, non adhuc fonte est regenerationis abluta, et iam noua Spiritus sancti est gratia perfusa, iam loquitur linguis, et magnificat Deum? quod numquam factum in nostra gente meminimus, ex quo uel patribus testamentum circumcisionis, uel lauacrum nobis datum est baptismatis. Que ascendit per desertum: ascendit ab infimis uoluptatibus ad alta uirtutum, leuans oculos ad montes eternos; imo leuans, et  peruenire desiderans ad eum qui habitat in celo. Ascendit autem per desertum, id est, per medium gentium illarum que nulla erant uirtutum fruge fecunde, quas nullus de Dei populo propheta, nullus patriarcha, nullus adueniens angelus, ad cultum uite salubrioris instituerat; cuius fides eo maioris est miraculi, quod hanc nuperrime agnitam ac susceptam inuincibiliter seruat, iuxta hoc quod in eius laude Dominus ipse testatur, dicens: Scio ubi habitas, ubi sedes est Satane, et tenes nomen meum, et non negasti fidem meam . Hoc autem dictum est ad exemplum plebis Isrelitice, que ab Aegyptie seruitutis liberata tenebris, per deserti iter ad terram repromissionis ascendit. Unde desertum etiam  in bonam partem potest recte accipi, id est, eam designare conuersationem, que a mundi illecebris separata, Dei tantum legis scrutande, et celestium preceptorum sit obseruationi dedita, que esuriens et sitiens iustitiam, manna solummodo uerbi celestis uescatur, et fonte uite, qui de spirituali petra emanat, potetur. Hinc inhianter ardenterque decantans: Sitiuit in te anima mea, quam multipliciter tibi caro mea in deserto et inuio et inaquoso . Ascendit ergo Ecclesia per desertum, ut promissum perueniat ad regnum; sed et qualiter ascendat, ostenditur cum subinfertur, Sicut uirgula fumi ex aromatibus. Fumus ab igne solet nasci, natus alta petens, absumi, et humanis se paulatim auferre conspectibus. Cuius instar ascendit Ecclesia, que  igne sancti Spiritus in amorem sui Conditoris accensa, omni nisu uirtutum ad celestia tendit; neque a ceptis desistit, donec ab humanis rebus abstracta, ad inuisibilia uite celestis gaudia rapiatur; et sicut fumus uno eodemque tempore partim oriri, partim in sublimioribus, qui fuerat ortus, solet disparere, sic Ecclesia usque ad finem seculi in quibusdam suis membris per gratiam sancti Spiritus semper noua gignitur; in quibusdam, qui prius nati Deo fuerant, semper ad celestia colligitur. Que merito non absolute fumo, qui quolibet diffundi potest, sed uirgule fumi assimilatur, ut et unitas fidei illius, et simplex ad altiora significetur ascensus. Ceterum de inimicis Dei, qui non ullo desiderii celestis intuitu, sed solo superbie fastu extolluntur, dicitur  quia mox honorati et exaltati fuerint, deficientes ut fumus deficient; et quia sicut in prauorum mente cupiditas seculi, e contrario flagrantia in corde bonorum ardet, fumatque uirtus, recte cum diceret, Sicut uirgula fumi, addidit:

Ex aromatibus myrrhe, etc. Myrrha quippe, que condiendis apta est corporibus, sicut etiam sacrosancta Dominice sepulture dispensatio probat, continentiam carnis indicat. Thus, quod Deo in preces accendi solet, uirtutem orationis exprimit; ut Psalmista quoque precando testatur, Dirigatur oratio mea sicut incensum in conspectu tuo . Uniuersus puluis pigmentarii, omnia uirtutum opera designat, que ideo non integris pigmentis, sed in puluere redactis comparantur, ut admoneamur bona  que agimus sedula intentione discernere, et ne quid in eis ineptum resideat, quasi cribro sollicite discretionis examinare. Pigmentarius uero, qui hunc puluerem preparat et cernit, uel homo ipse, qui operam dat uirtutibus, uel largitor uirtutum Dominus intelligitur. Notandum autem quod aromata commemorans, recte primo myrrham, ac deinde thus atque uniuersum puluerem pigmentarii nuncupat, iuxta illum uidelicet ordinem, quem et Dominus in Euangelio ponit, dicens, Sint lumbi uestri precincti, et lucerne ardentes . Quod est aliis uerbis dicere, Diuerte a malo, et fac bonum. . Mortifica concupiscentias carnis, et offer Deo placabilia uota cordis. Ascendit ergo dilecta celestis  sponsi per desertum, sicut uirgula fumi ex aromatibus myrrhe, et thuris, et uniuersi pulueris pigmentarii, quia siue Ecclesia sancta, siue anima queque perfecta ad altiora uirtutum quotidianis profectibus crescit, que flamma caritatis agente suauissimam continentie et orationis, imo omnium Spiritus fructuum flagrantiam suo reddit auctori; quamuis et ita recte possit intelligi, dilectam Christi ascendere, sicut uirgulam fumi ex aromatibus myrrhe, ut thuris, et uniuersi pulueris pigmentarii, quia una eademque eius Ecclesia, ex multis fidelium personis construitur, quia diuersis floride uirtutibus, quedam instar myrrhe amplius mortificandis carnis uoluptatibus insistunt, ad exemplum eius qui dixit, Castigo corpus meum, et in seruitutem subiicio ; quedam ad figuram thuris peculiarius crebris orationibus uacant, alie aliis bonorum operum fructibus Deo offerendis desudant: uno tamen omnes igne Spiritu inflammate, quasi una funii uirgula, indiscreto per omnia studio ac deuotione communi uite celestis alta requirunt. Nec contrarium studioso lectori debet uideri, sed consentaneum satis intelligi, quod eadem ipsa dilecta, et sopori esse dedita, et per desertum ascendere memoratur: dormire etenim monstratur, cum filie Ierusalem, ne eam suscitent, adiurantur. Et ipse filie Ierusalem ascendere contestantur, cum continuo respondent, Que est ista, que ascendit per desertum? Uno eodemque tempore et soporatur et ascendit, cum ab exterioribus curis, desideriisque  carnalibus anima se, quantum ualet, alienat, et bone operationis, siue cogitationis profectibus ad uisionem sui Conditoris appropiat; que cum ascendere per desertum diceretur, quo etiam ascendat, uel que sit causa ascensus insinuatur, cum ipsius que ascendit, Ecclesie uoce subiungitur.

XIII. En, lectulum Salomonis, etc. Ad lectulum ergo ferculumque Salomonis, id est pacifici regis, uidelicet Domini et Saluatoris nostri, est ascensus eius: lectulum uidelicet, in quo perpetua in pace requiescat; ferculum uero, de quo uite dapibus reficiatur sine fine. Causa autem ascendendi est quia media ferculi eiusdem ad quod ascendit, sunt caritate constrata; ad quod etsi ascensus est purpureus, id est, nimio certamine cruentus, dulcedo tamen  caritatis, que ei inesse dignoscitur, multum filias Ierusalem, id est, religiose mentis animas ad hoc conscendendum inuitat. Lectulus igitur Salomonis gloria est superne beatitudinis, in qua ipse rex pacis cum sanctis suis perpetuo quiescit; ad quem lectulum dilecta regis ipsius, id est, Ecclesia per desertum seculi huius quotidie tendit, et ex parte iam peruenit, in quantum fideles suos ad futura premia premisit. Perueniet autem in toto, cum in consummatione seculi Conditor ipse, ac rex eiusdem superne ciuitatis congregauerit electos suos a quatuor uentis, et sicut alibi dicit, Precinxerit se, et fecerit illos discumbere, et transiens ministrauerit illis. Sed et in hac uita lectulus est Salomonis, conuersatio quieta sanctorum,  atque a mundanis secreta tumultibus, que compressis iam siue sopitis uitiorum conflictibus, felicitatem perpetue pacis imitatur. Hinc etenim et propheta, Et factus, inquit, in pace locus eius, et habitatio eius in Sion , id est, in sublimi speculatione futurorum bonorum. Et apostolus Petrus, Si exprobrabimini, inquit, in nomine Christi, beati eritis; quoniam glorie Dei Spiritus in uobis requiescit . Utrique autem huic lectulo conuenit apte quod dicitur, Quia lectulum Salomonis sexaginta fortes ambiunt ex fortissimis Isrel, quia et presentem Ecclesie quietem ac pacem, predicatores sancti contra hereticorum tuentur incursus, et internam celestis patrie requiem perfectiores quique fixa intentione speculantur. Bene ergo de lectulo illo regis pacis dicitur  quod hunc fortes ambiunt. Bene iterando adiungitur, Ex fortissimis Isrel. Isrel quippe, uir uidens Deum interpretatur; quia qui uel predicando presentem Ecclesie pacem tueri, uel contemplando eam qui in celis est, cupiunt intueri, necesse est uigilare, stare in fide, uiriliter agere, confortari, ac diuina se dignos uisione reddere curent. Ex fortissimis, inquit, Isrel; quia omnes qui ad diuine uisionis gaudia tendunt, recte Isrel nomine censentur. Sed fortissimi, inquit, in eis sunt, utique illi qui siue celestis dono speculationis sublimantur, seu predicationis ministerium rite peragendum suscipiunt. Qui et apte sexagenario sunt numero designati, quia tales nimirum denarium eterne retributionis pro perfectione bone operationis exspectant: namque sex diebus perfecit Deus  mundi ornatum, et septimo requieuit ab operibus suis, merito senario numero lumen perfecte actionis, pro qua requies eterna speratur, insinuatur. Quod autem premia bonorum operum denario numero figurentur, nouit omnis qui laborantes in uinea Christi, quare denarium in mercedem acceperint, nouit.

Omnes tenentes gladios, etc. Illos tenentes gladios de quibus Apostolus dicit: Et galeam salutis assumite, et gladium Spiritus, quod est uerbum Dei , ad illa bella doctissimi, de quibus idem admonet, dicens: Induite uos armatura Dei, ut possitis stare aduersus insidias diaboli; quia non est nobis colluctatio aduersus carnem et sanguinem, sed aduersus principes et potestates, etc. . Et recte doctissimi, quia magna bellandi arte indigent, qui carne inclusi,  in terris positi contra spiritualia nequitie in celestibus certant magna arte, imo magna Dei gratia indigent, cum contra archangelum tot millibus annorum ad bella excitatur, carnis fragilitas pugnat.

Uniuscuiusque ensis super femur suum, etc. Per femur carnalis solet propago designari; unde scriptum est, Erant omnes anime eorum, qui egressi sunt de femore Iacob septuaginta . Ensem uero super femur habent milites Christi, cum motum carnalium uoluptatum spiritualis uerbi districtione comprimunt. Et hoc propter timores nocturnos, id est, ne eos insidie tentatoris antiqui, si securos inermesque repererint, sternant, ne eis expugnatis, lectulus ueri Salomonis, quem custodire debuerunt,  fedetur; quod de utroque, quem diximus, lectulo Regis eterni, id est, et de presenti Ecclesie pace et de futura eque potest accipi. Timent enim doctores sancti ne per tenebras hereticorum Ecclesie status uioletur presentis; timent hi, qui contemplationi gaudiorum futurorum, oculum mentis aperire consueuerunt, ne lucem diuine reuelationis nox in eis obnubilet demoniace perturbationis. Si autem fortissimi ex Isrel, in quibus dolus non est, qui ad bella sunt doctissimi, ensem super femur habent propter timores nocturnos, quid mihi meisque similibus agendum est? quanto in timore Domino seruiendum, qui et minus docti ad spirituale certamen, et ad perficienda que dicimus, minus fortes existimus? Unum prorsus nobis refugium est, illi adherere, in illo spem ponere  quem constat uinci non posse, illius cum propheta defensionem querere, sepius dicendo: Dominus illuminatio mea et salus mea, quem timebo ? Illuminatio mea, uidelicet, ut ad bellandum erudiat; salus autem, ut in bello fortes et insuperabiles faciat. Si enim predicando persistimus, forte et ipsi cum propheta eodem audire merebimur. Scuto circumdabit te ueritas eius; non timebis a timore nocturno . Quidam fortes, qui lectulum Salomonis ambiunt, super angelos, qui pro pace sancte Ecclesie contra erias potestates dimicent, interpretantur, quorum sensui uidetur repugnare quod dicitur, Uniuscuiusque ensis super femur suum: quomodo enim carnis illecebram ense continentie stringant, uel recensent, qui carnis naturam, ex qua subsistant,  nullam habent? Dicit ergo Ecclesia ueniens ex gentibus, En lectulum Salomonis septuaginta fortes ambiunt ex fortissimis Isrel, et cetera; ac si patenter dicat: Quid miramini, O filie Ierusalem, id est, credentes de Iudea plebes, quod per desertum uirtutum instar aromatum suaueolentium ascendam? uidete quia pacificus est rex, ad cuius consortium propero, tutus est ab insidiis malorum, et bonis tantum accessibilis lectulus ille quietis eius intime, ad quem peruenire festino. Sed et plura diuitiarum eius, si audire delectat, retexam.

Ferculum fecit sibi rex Salomon, etc. Ferculum inde dictum, quod uel residentium, siue discumbentium in conuiuio corpora ferat, uel ipsum de loco ad locum soleat pro temporum opportunitate circumferri. Cui  merito sancta Ecclesia comparatur, que et credentes ad eterne beatitudinis epulas leuat, et ipsa per mundum uniuersum predicatorum suorum ministerio circumfertur. Ferculum autem hoc fecit Dominus sibi de lignis Libani, quia Ecclesiam de fortibus animo et constantia animabus construxit. Ligna quippe Libani et celsitudine et specie, et sui natura imputribili multum preeminent.

Columnas eius fecit argenteas. Iacobus, inquit, Cephas et Ioannes, qui uidebantur columne esse. Quas nimirum columnas fecit argenteas, quia ad confirmandam fidem, ad subleuandum Ecclesie statum doctores sanctos claritate uerbi celestis instituit.

Reclinatorium aureum. Reclinatorium in ferculo  fecit, cum spem perpetue quietis fidelibus promisit. Tollite, inquit, iugum meum super uos; et discite a me quia mitis sum et humilis corde, et inuenietis requiem animabus uestris . Et hoc reclinatorium fecit aureum, quia requiem nobis eterne diuine uisionis gloria coruscam preparauit. Hinc dicitur, Qui autem diligit me, diligetur a Patre meo; et ego diligam eum, et manifestabo ei meipsum .

Ascensum purpureum. uera purpura sanguine tingitur conchyliorum. Ascensus ergo ferculi Salomon purpureus est, quia Rex et Dominus noster dilexit nos, et lauit nos a peccatis nostris in sanguine suo . Et non nisi purpureus ad hoc ferculum ascensus inuenitur, quia nullus Ecclesiam nisi sacramentis Dominice passionis imbutus, ingreditur. Unde  ipse ait, Nisi manducaueritis carnem Filii hominis, et biberitis eius sanguinem, non habebitis uitam in uobis. Qui manducat meam carnem, et bibit meum sanguinem, habet uitam eternam; et ego resuscitabo eum in nouissimo die .

Media caritate constrauit, etc. Ea ipsa uidelicet caritate qua pro nobis passus est: maiorem enim hac caritatem nemo habet quam ut animam suam ponat quis pro amicis suis . Et sicut ait Apostolus, Commendat autem Deus suam caritatem in nobis, quoniam cum adhuc peccatores essemus, Christus pro impiis mortuus est , siquidem per hanc media Ecclesie sue strati instar parauit, ubi fideles anime molliter quiescerent, quia totam eam intrinsecus supernorum amore repleuit. Et hoc est quod  addidit, Propter filias Ierusalem, id est, propter animas, celestium desiderio flagrantes. Quantum enim maiorem Deus caritatem suam nobis, pro nobis patiendo commendauit, tanto plures ad se redamandum ac pro se patiendum accendit. Potest ascensus purpureus in eis quoque specialiter intelligi, qui suum pro Christo sanguinem fuderunt. Qui recte ad reclinatorium aureum per ascensum dicuntur ascendisse purpureum, quia ad caritatem perpetue quietis peruenerunt per laborem, arte tribulationis. Quibus apte conuenit quod sequitur, quia media caritate constrauit. Ideo namque ad fundendum pro celesti Rege sanguinem prompti sunt, quia ipse media ferculi sui, id est, corda ipsorum sua caritate inflammauit. Unde Apostolus, cum ascensum ferculi  purpureum describeret, dicens: Sed et gloriamur in tribulationibus, scientes quod tribulatio patientiam operatur, patientia probationem, statim de reclinatorio aureo subiungere curauit, dicendo: Probatio uero spem, spes autem non confundit. Ac deinde de caritate, qua media sint constrata, conclusit, quia caritas Dei diffusa est in cordibus nostris . Mirantibus ergo filiabus Ierusalem, et laudantibus Ecclesiam de gentibus, que sicut uirgula fumi ex aromatibus ad celum ascendit, reddit ipse causas ascensus sui, exponens quod lectulus pacifici regis, ad quem properaret, a malorum sit tutus incursibus; quodque ferculum eius, ubi reficiendam speret, etsi ascensus sit arduus, reclinatorium tamen habeat  instar auri prefulgidum; et media sui caritate constrata, propter quod festina occurrit ascendere, sciens quia Deus caritas est, et qui manet in caritate, in Deo manet, et Deus in eo . Quibus dictis, miro ac decenti ordine, post enarrata regis sui dona, ipsam quoque speciem ac ornatum eius predicare incipit, cunctosque ad hoc uidendum inuitat, et postquam ipsa uocata est, uocare et alios, assumpto euangelizandi officio, curat, dum subsequenter adiungitur:

Egredimini, et uidete, filie Sion, regem Salomonem. Filie autem Sion eedem sunt que et filie Ierusalem, id est, anime, gaudia patrie celestis suspirantes. Sion etenim specula, siue speculator, Ierusalem dicitur uisio pacis: quod utrumque nomen, eiusdem  ciuitatis superne accolis congruit, ubi et perpetua pane fruuntur, et sui Conditoris semper faciem contemplantur. Egredimini ergo, inquit, filie Sion, et uidete regem Salomonem. Egredimini de turbulenta mundi conuersatione, ut regem pacis ualeatis uidere; egredimini mente et actione de medio Babylonis, qui in celesti Ierusalem partem habere desideratis, iuxta illud preceptum eiusdem ueri Salomonis, quod ait: Exite de illa, populus meus, ne participes sitis delictorum eius; unde et ipse a mundi nos societate secernere, atque ad celestia cupiens gaudia prouocare, et extra muros ciuitatis pro nobis pati uoluit, sicut et Apostolus pulcherrime ac plenissime exponit, dicens: iehsu, ut sanctificaret per suum sanguinem populum, extra portam passus est, exeamus igitur ad  eum extra castra, improperium eius portantes. Non enim habemus hic manentem ciuitatem, sed futuram inquirimus . Et quoniam idem Dominus noster iehsu Christus, non solum uerus Dei Filius, sed etiam uerus est Filius hominis confitendus: Dei quidem Filius eternaliter ante secula natus; hominis uero Filius, in fine seculorum ex tempore factus, recte, postquam dictum est: uidete, filie Sion, regem Salomonem, mox subinfertur.

In diademate, quo coronauit eum mater sua. Hoc est enim aperte dicere, uidete Dominum in humanitate, quam de uirgine matre susceptam, in maiestatis paterne dextera collocauit. Mater quippe sua illum diademate coronauit, quando beata et intemerata uirgo de Spiritu sancto concipiens, materiam illam illi  sacrosancte carnis de sua carne prebuit, in qua mundo apparens, et habitans in nobis, regnum mortis moriendo destrueret, ac uitam nobis resurgendo repararet, quamque ad celos ascendendo, gloria perennis regni sublimaret. uidentes ergo filie Sion regem Salomonem in decore naturali, etiam diadema, quo coronauit eum mater sua, stupentes admirantur, quia uidelicet electi, dum gloriam Filii Dei cequalem Patri ac Spiritui sancto credunt, et confitentur humane quoque assumptionem nature, in qua imperium mortis superauit, in eternum clarificatam esse cognoscunt, non sue uidelicet potentia substantie, sed operatione assumentis eam uerbi, hoc est Filii unici Dei; cuius uisionem diadematis una filiarum  Sion, et ipsa nobilissima, iamque de finibus concupiscentie terrestris egressa, summe admirata dicebat, Eum autem, qui modico quam angeli minoratus est, uidemus Iesum propter passionem mortis, gloria et honore coronatum .

In die desponsionis illius, etc. In tempore incarnationis illius, quo ad copulandam sibi Ecclesiam uirginali ex utero, tanquam sponsus suo processit de thalamo, que erat dies letitie cordis eius, quia letabatur, mundum per dispensationem eiusdem sue incarnationis ad agnitionem uisionemque eterne diuinitatis esse perducendum. Hinc est quod cum plurimi ad fidem eius confluxerunt, scriptum est: In illa hora exsultauit Spiritu sancto, et dixit, Confitebor tibi, Pater, Domine celi et terre, qui abscondisti  hec a sapientibus et prudentibus, et reuelasti ea paruulis . Hinc ipse Redemptor per suum sanguinem ad superna reducto genere humano loquitur celi ciuibus, dicens, Congratulamini mihi, quia inueni ouem meam, que perierat . Quia ergo supra filie Ierusalem admirantes aduentum sponse, dicebant, Que est ista que ascendit per desertum, et cetera; apto illa responso laudat lectulum, laudat ferculum sponsi, laudat ipsum postremo sponsum, ad cuius amplexum properat. Meminit assumpte pro se in Deum humanitatis, quam instante tempore sue responsionis, incorrupte genitricis mysterium procreauit; ut ostendat iure se ad diuine uisionis eius gloriam anhelare, pro qua ipse humane habitum nature suscepisset. Unde merito,  que tantum se sui Redemptoris laudibus subdidit, que ad laudandum etiam cohortes suas, filias uidelicet Sion, intentione materni affectus inuitat, ipsa quoque dignam laudis recompensationem ab eodem sponso suo ac Redemptore suscepit; cuius uoce subiungitur.



CAPUT Iu.

XIu. Quam pulchra es, amica mea! etc. Pulchram esse Ecclesiam dixit, pulchram repetit, quia hanc et actione et predicatione uidit esse laudabilem. Actione uidelicet, qua ad se per desertum, sicut uirgula fumi ex aromatibus ascendit; predicatione autem, qua ad suum consortium etiam proximas suas ascendere satagit, dicens: Egredimini, et uidete,  filie Sion, regem Salomonem. Et recte primo actione, postmodum predicatione, iuxta exemplum, uidelicet ipsius, de quo scriptum est, Que cepit iehsu facere et docere .

Oculi tui columbarum, etc. Sensus tui spiritualium sunt rerum contemplatione excellentes ac uenerandi, quibus mea quoque dona, que nuper exposuisti; meum diadema, quod predicasti, uidere et cognoscere meruisti. Quia enim, sicut supra commemorauimus, Spiritus sanctus in columbe specie apparuit, merito nomine illius spiritualis gratia signatur.

Absque eo quod intrinsecus latet. Absque inuisibili in celestibus retributione, que a te in terris peregrinante necdum ualet uideri. Hec enim maioris est  pulchritudo glorie, quam impresentiarum digne queat estimari. Et pulchre, ubi oculorum eius simplicitatem, id est occultorum in ea cognitionem laudat, ibi eam amicam prenominat, iuxta illud Dominicum: Iam non dicam uos seruos, quia seruus nescit quid faciat dominus eius. uos autem dixi amicos, quia omnia quecunque audiui a Patre meo, nota feci uobis .

Capilli tui sicut greges caprarum, etc. Si oculis sponse acumen sensuum spiritualium recte intelligitur, potest non inconuenienter in capillis innumera generalium cogitationum puritas accipi, que in sanctis, etsi aliquando pro temporalium dispensatione fiunt, celestium tamen rerum intentione fieri nunquam omittunt. Scriptum quippe est, quia decreuerat Paulus transnauigare Ephesum, ne qua illi mora  fieret in Asia. Festinabat enim, si possibile esset, ut diem Pentecostem faceret Ierosolymis . Ubi erga terrenum quidem iter huiusmodi cogitationibus utebatur; sed ipsum iter terrenum premii celestis intentione gerebat. Quod ipsum et de arte scenofactoria, quam cum Aquila et Priscilla exercebat, intelligendum est, quia temporales quidem erant cogitationes quibus eam explebant, sed eternorum intuitus, quod ad hanc explendam trahebantur, ut uidelicet hoc opere terreno ministerium Euangelii, quod erat celeste, iuuarent. Unde apte iidem capilli sponse caprarum adequantur gregibus, qui ascenderunt de monte Galaad. Hec enim et munda sunt animalia et ardua rupium siue arborum solent, querendi pastus gratia, scandere, quia nimirum cogitationes  electorum, ut diximus, etsi terrena agunt, nichilominus celestia intendunt, et cum etiam carnis sustentande curam gerunt, erga anime potius sospitatem ac supernam refectionem aciem mentis dirigunt. Possunt autem in oculis sponse etiam predicatores intelligi sancte Ecclesie, per quos celestium arcana secretorum, que generalis credentium turba neque aspicit [a 1Kb] . Possunt in capillis populi fideles accipi, qui, etsi minus docti sunt ad prospiciendos regendosque gressus Ecclesie, maximum tamen ei decus sua numerositate prebent obsequii. De qualibus Dominus ipse, cum missis ad predicandum discipulis predicaret quia Eritis odio omnibus propter nomen meum; mox consolando subiunxit: Et capillus de capite uestro non peribit . Quod est aperte dicere: Etsi persequentium odia seuiunt, ne minimos quidem de his, qui ad me pertinent, caput uidelicet uestrum rapere queunt. Bene autem capilli, huiusmodi gregibus assimilantur caprarum; solent namque per capras, peccatores designari; et cum omnis Ecclesia ueraciter confiteatur se peccato carere non posse, quanto magis his qui in plebeia sunt uita constituti, faciendum est; quia in multis offendimus omnes ! Habent ergo fideles peccatum, sed tamen quotidianis operum bonorum profectibus ad illam tendunt uitam, ubi ab omni sint peccato liberi. Propter quod apte  de eisdem capris subditur: Que ascenderunt de monte Galaad: in monte etenim conuersantur mystico, omnes qui corpori sunt sui Redemptoris adunati. Sed de eodem monte ascenderunt capree, superiores uidelicet sinus montis, pascendi causa petentes, cum humiles quique et peccatorum suorum ac fragilitatis conscii, ipso infirmitatis sue timore accensi, ad appetendas in Christo pascuas celestis uite semper sese attollere conantur. Legimus quippe in libro Numerorum ac Paralipomenon, quia mons Galaad bonas ualde et uberes pascuas habuerit. Quod illi singulariter alto ac multum fructifero monti conuenit, de quo ciuitas ipsa, que in eo est constructa, id est, sancta Ecclesia dicere solet: Dominus pascit me, et nichil mihi deerit, in loco pascue, ibi me collocauit  . Congruum et ipsum nomen montis, quod dicitur aceruus testimonii. Aceruus quippe testimonii Dominus est, quia in ipso colligitur atque adunatur omnium multitudo sanctorum, lapidum uidelicet uiuorum, qui testimonio fidei probati sunt, ut Apostolus ait. Capilli ergo sponse assimilantur gregibus caprarum, que in hoc monte pascentes, ad superiora semper ascendere contendunt, quia siue temporales electorum cogitationes, seu fragiliores Ecclesie plebes, quo minus se a culpa immunes esse deprehendunt, eo altius auxilium querunt eius a quo se esse liberandos intelligunt.

Dentes tui sicut grex tonsarum, etc. Sicut in capillis Ecclesie populi fragilioribus adhuc actibus dediti, sic perfectiores quique, et ad regendam Ecclesiam  apti designantur in dentibus, quia nimirum isti numerositate, illi prestant firmitate; isti intus uerbo reficiunt, illi, quamuis arcanorum interna minus capiant, extrinsecus Ecclesiam bonis ornant operibus. Annon Deus Ecclesie recte uocetur ille, cui dictum est: Surge, Petre, occide et manduca ? Occide, in malis quod fuerunt, docendo anathematizare, quod coluerunt, et ipsos uere fidei professione redditos bonos insere unitati corporis tui, quod est Ecclesia Christi? Et quidem supra iidem doctores oculorum fuerant nomine signati; sed oculi sunt, quia secreta mysteriorum spiritualium acute perspiciunt; dentes, quia improbos uerbo ueritatis corripiunt, correptosque atque mundatos in sancta Ecclesie membra traiiciunt. Dentes sunt Ecclesie, quia panem  uerbi Dei paruulis illius ad quem mandendum ipsi non sufficiunt, parant. Solent quippe pie nutrices particulas panis dentibus conficere, et inter lactandum, paruulorum faucibus minuta mansa immittere, donec eos paulatim abstractos a lacte, ad usum panis perducant; sic sancta mater Ecclesia habet doctores, qui instar uberum lac doctrine mollioris incipientibus ministrent, habet eosdem ipsos, non ignaros bene proficientibus panem uerbi fortioris porrigere. Sed ut rite proficiant, paulatim necesse est eos et per partes ad altiora discenda prouocent, primosque eis apertiora de secretis spiritualibus, et  hec cauta ac diligenti expositione discussa, quasi prius iam dentibus masticata, committant, quo hec crebrius agendo pedetentim eos interiorum capaces reddant arcanorum. Hi autem dentes recte gregi tonsarum, que ascenderunt de lauacro, comparantur, quia et baptismi fonte mundati, et facultatum suarum sunt abiectione nudati. Et quidem omnium est, Christi uite lauacro purificari, quia nisi quis renatus fuerit ex aqua et Spiritu, et reliqua . Perfectorum uero est, et maxime eorum quibus pascendi oues eius cura commissa est, renuntiare omnibus que possident. Quod et primi illi ac precipui dentes Ecclesie, id est, apostoli, et plurima eiusdem Ecclesie primitiue turba, fecisse legitur.

Omnes gemellis fetibus, etc. Gemellos fetus parturiunt  oues Christi, quia omnes quos predicando generant Deo sancti doctores, gemina eiusdem Dei et proximi dilectione instituunt. Geminos pariunt, quia discipulos, quos erudiunt, fidei et operis recti scientia imbuunt. Et sterilis non est inter eas: non est inter oues summi pastoris ulla que non fetus boni operis generet; in quibus sunt et plurimi, qui et operis et doctrine fetibus gaudent. Sed nec illi inter steriles deputabuntur, qui abluti fonte salutis, statim ex hac uita rapiuntur. Habuerunt enim sobolem fidei, quam uel ipsi pro se, uel alii pro ipsis professi sunt; habuerunt et uotum bone operationis, quam inter oues Christi, si exspectati fuissent, socialiter exercerent. De qualibus scriptum est: Consummatus in breui, expleuit tempora longa . Placita enim  erat Deo anima illius; propter hoc properauit de medio iniquitatis illum reducere .

Sicut uitta coccinea, labia tua, etc. Labia sponse cocco assimilantur, quia Dominici sanguinis quo redempta est pretium predicare non cessat Ecclesia; sed sedula decantat: Mihi autem absit gloriari, nisi in cruce Domini nostri Iesu Christi . Et notandum quod non absolute cocco, sed uitte coccinee labia comparantur illius: uitta quippe solet capillos astringere. Si autem in capillis sponse populi fideles accipiuntur, uitta que hos astringit, atque ad caput aptius coaptat, que nisi ueritatis doctrina intelligitur? Qua rudes credentium animos necesse est confirmari, atque ad amorem cultumque sui Conditoris  diligentius applicari, ne mali liberi per inanes actus defluant, atque ab amplexu siue ornatu ueri capitis refugiant, ne ipsos oculos, id est eos qui sibi lumen iustitie premonstrare debuerant, importuna relaxatione prepediant. Quomodo enim bona discipulorum facta nonnunquam magistris exemplum uirtutis fiunt, ita sepius eorum desidia doctoribus detrimentum bone efficit actionis. Sicut ergo uitta coccinea, labia, inquit, tua et eloquium tuum dulce, quia doctrinam suam Ecclesia, qua mentes infirmorum a lasciuia cercet, Dominice passionis solet infirmare et quasi tingere memoria. Nihil enim potius uoluptuosos a carnalibus refrenat desideriis, quam cum audiunt siue recolunt quod Dominus glorie pro eis incarnari et pati dignatus est. Unde merito tale eloquium  dulce existimat Dominus, quia multum gratanter accipit, cum hoc nos alterutrum referre ac meditari conspicit, ad quod intimandum ad nos ipse de celis aduenit. Quod si in capillis cogitationes, in oculis sensus fidelium spirituales figurari dixerimus, idem finis est expositionis, quia uagationem cogitationum superfluarum inexstinguibilem, non alio facilius ordine quam memoria sepe dicti ac semper recensendi Dominici sanguinis cohibemus. Sed et noxios sepe cogitatus, dum incauta mente uoluimus, ac subito respecti a Deo signum sancte crucis pectori imprimimus, et quod nefarium tractamus, abiicimus, quasi uitta coccinea capillos nobis ligamus, quia fluxa cogitationum tropheo sacri cruoris comprimimus. Quibus si salutaris hec ligatura  desit, totum capitis decus fluctuando fedant, quia tranquillitatem mentis turbant, oculorum aciem obtegunt, quia gratiam sensuum spiritualium improba rerum carnalium meditatione obnubilant.

Sicut fragmen mali punici, etc. Per genas uerecundiam designari et supra docuimus, quia nimirum has erubescentibus nobis, solet subitus rubor perfundere. Malum autem punicum, quia rosei coloris est, passionis Dominice mysterium, sicut et coccineum non inconuenienter insinuat. Decebat enim modum redemptionis nostre crebra figurarum repetitione in sacro carmine, sicut et in ceteris prophetie Scripturis intimari. Quia ergo sancta Ecclesia non erubescit crucem Christi, sed et ipsa gaudet in contumeliis ac passionibus pro Christo, uexillumque  crucis ipsius gestare solet in facie, merito genas instar mali punici habere memoratur. Nec uacat quod non integro malo, sed eius comparantur fragmini: in fracto enim malo punico, et pars ruboris qui patebat, uidetur, et pars que intus latuerat, candoris aperitur. Habet ergo ruborem mali punici sponsa in genis, cum sacramentum Dominice crucis fatetur Ecclesia uerbis. Ostendit et candorem fracti eiusdem mali, cum pulsata pressuris ipsa castitatem puri cordis probat et factis, cum ipsa crux sui Redemptoris, quid intus gratie salutaris habeat, pandit. Item ostendit colorem puniceum in genis, cum prima et eminentiora eius membra, id est, martyres sancti sanguinem fundunt pro Christo; addit et candidum,  cum iidem inter patiendum, uel impleta passione, etiam miraculis renitent. Nec pretereundum quod malum punicum magnam granorum copiam, uno foris cortice includit, unde et malum granatum dicitur, que quidem integro adhuc malo uideri nequeunt, sed fracto quam sint innumera clarescunt. Sic etenim sancta Ecclesia, quo amplius eam frangi aduersus contigerit, eo clarius quot uirtutum grana unius fidei tegmine complectatur, referat. Et recte additur: Absque eo quod intrinsecus latet, quia confessionem quidem in Ecclesia uiuifice crucis possunt omnes audire, pressuras ipsius Ecclesie possunt omnes aspicere; nitorem quoque carismatum, qui infirmos curat, mortuos suscitat, leprosos mundat, demones eiicit, et cetera huiusmodi possunt infideles  cum fidelibus intueri, possunt etiam mirari. Sola autem nouit ipsa quanto inuisibilis uite teneatur amore, quanta in uisione Conditoris sui, quanta in profectu membrorum suorum dilectione flammescat.

Sicut turris Dauid, collum tuum, etc. Et de collo supra diximus, quod doctores sanctos significet, qui Ecclesiam et spiritualibus reficiendo alimoniis semper augmentant, et uerbis sancte exhortationis in fide confortant. Sed et hoc quod collum in medio positum, capiti nectit corpus, apte conuenit eis quorum ministerio coniungitur Ecclesia Christo, qui huic alimenta uite ab ipso Domino percepta tradiderunt. De quibus Apostolus gratiam Euangelii commendans, ait: Que cum initium accepisset enarrari per Dominum, ab eis qui audierunt, in nos confirmata  est . Hinc de ipso scriptum est: Et dedit discipulis panes, discipuli autem turbis; et manducauerunt omnes, et saturati sunt . Quod ita corporaliter factum est, ut etiam spiritualia Domini facta signarent, quia uidelicet celestis panem doctrine, ipse primis Ecclesie sue membris, uidelicet apostolis, commiserit, quem illi mox subiecto sibi eiusdem Ecclesie corpori apposuerunt, ac sic succedentibus sibi ex ordine ministris uerbi, totum per orbem ad plenitudinem eius salutaris refectio peruenerit. Quod uidelicet collum recte turri Dauid simile dicitur. Si enim ciuitas Dauid Ecclesia est Christi, turris in eadem ciuitate, inexpugnabilis est predicatorum constantia, qui ad defendenda fidei edificia, ad repellenda hostium tela, a forti manu ac desiderabili rege, quod nomen Dauid sonat, firmiori  pre ceteris fidelibus sunt altitudine constructi. Propugnacula autem, cum quibus hec turris edificata est, uel Scripturarum sanctarum, uel diuinorum munimina carismatum intelliguntur. Assimilauit  enim turri collum sponse, cum Dominus primos Ecclesie magistros, data Spiritus sancti gratia, hostibus suis insuperabiles fecit. Addidit turri eidem propugnacula, cum aperuit illis sensum, ut intelligerent scripturas , et sue uerba predicationis precedentium patrum dictis uera esse probarent. Addidit turri propugnacula, cum eis etiam faciendorum signorum dona contulit, ut nouis uirtutum operibus diuina esse que noua predicabant astruerent, sanatisque morbis corporalibus, ad salutem anime facilius quos erudiebant attraherent.

Mille clypei pendent ex ea, etc. Mille clypei qui ex turre Dauid pendent innumera sunt diuine presidia defensionis, quibus sancti predicatores, et adiuti sunt ipsi a Domino, ne uinci possent ab hostibus,  et auditores quoque suos contra incursus hostium, siue uisibilium siue inuisibilium, docent adiuuari. Omnis armatura fortium, omnis est instructio uel operationis, uel doctrine celestis, per quam iidem doctores non solum euadunt, sed et superant acies spirituum malignorum, cum ab illorum ditione plurimos eorum quos deceptos tenuerant predicando eripiunt, ac de uasis ire in uasa misericordie transferunt; et bene, ubi spiritualis belli fit mentio, ibi turris Dauid, non turris Salomonis in exemplo ponitur, cum utriusque regis et nomen et persona sepissime figuram soleat habere regis eterni: quia enim Dauid manu fortis, siue desiderabilis uisu interpretatur, recte hoc nomine designatur, ibi Dominus, ubi bellare contra hostes Ecclesie docetur, ut eo imperterrita ad certamen procedat, quo ab illo se  qui uinci nequit adiuuari meminit, eoque instantius uincere satagat, quo desiderabilem nouit esse faciem eius ad quem deuicto hoste sit peruentura.



LIBER QUARTUS.


 Duo ubera tua, etc. Multifarie et multis figurarum modis eadem Christi et Ecclesie mysteria repetuntur, sed repetita noui semper aliquid afferunt, quod uel eisdem mysteriis argumentum procuret, uel per ipsam nouitatem, animos audientium amplius delectet.  Iidem ergo doctores qui supra oculorum uel dentium, siue colli fuerant nomine designati, nunc uberum uocabulo exprimuntur: qui quidem recte oculi uocari queunt, quia occulta sacramentorum perspiciunt; recte dentes, quia improbos quosque corripiendo, quasi masticant, et in corpus Ecclesie mollitos atque humiliatos traiiciunt; recte collum, quia toto corpori Ecclesie, quasi uitalem flatum, eterna gaudia predicando ministrant, cibosque doctrinarum, quibus ad salutem reficiatur, preparant. Ubera autem etiam aptissime nuncupantur, quia paruulis adhuc in Christo lac uerbi salutaris infundunt. Non autem frustra cum additamento numeri, duo ubera dicit, cum nulla feminarum plus, nulla minus quam duo soleat ubera habere: duo namque ubera dicit, ut duorum paruulos populorum, Iudei  uidelicet et gentilis, ad fidem nutriendos insinuet. Denique Paulus ait: Iacobus, Cephas, et Ioannes, qui uidebantur columne esse, dexteras dederunt mihi et Barnabe societatis, ut nos in gentibus, illi autem in circumcisione; et cetera . Petrus autem in  circumcisione missus, uide quid dicat: Sicut modo geniti infantes, rationabile sine dolo lac concupiscite, ut in eo crescatis in salutem; si tamen gustatis, quoniam suauis est Dominus . Qui etiam hec dicendo, explanat uberum Ecclesie sacramentum, cum hoc esse perhibet rationabile, lac concupiscentie gustare, quoniam dulcis est Dominus. Rursum, Paulus qui in preputium missus est, uideamus an et ipse uberum fungatur officio; ait enim: Et ego, fratres, non potui uobis loqui quasi spiritualibus, sed quasi carnalibus; tanquam paruulis in Christo, lac uobis potum dedi, non escam . Hec autem duo ubera, sicut duo sunt hinnuli capree gemelli, quia uidelicet fetus sunt eius, cui sepissime in hoc carmine dicitur: Similis esto, dilecte mi, capree aut hinnulo ceruorum. Sicut hinnuli sunt capree. quia  mundissimis cordis sui oculis, que agenda sunt, que uitanda, discernunt, qua uirtutum uia incedendum, quia uerborum declinandi anfractus mente sagaci perspiciunt, et cursu pernici bone operationis de conualle lacrymarum in locum quem disposuit Deus auolare letantur; quatenus ambulantes de uirtute in uirtutem illum uidere mereantur in Sion, hoc est, in specula sempiterne habitationis. Capreoli etenim et pernicitate pedum et oculorum acie plurimum ualent; unde congruenter horum nature comparantur hi qui rudibus scientie et uirtutis uiam premonstrare iubentur. Sicut duo, inquit, hinnuli capree gemelli; bene gemelli, quia una eademque fide imbuti, unis eisdem sacramentis renouati, utriusque populi doctores, in unam Christi Ecclesiam omnes  quos educant, aggregant. Hinc etenim de his qui ex preputio crediderunt, dicit Petrus: Et qui nouit corda Deus, testimonium perhibuit, dans eis Spiritum sanctum, sicut et nobis; et nichil discreuit inter nos et illos, fide purificans corda eorum .

Qui pascuntur in liliis, etc. Pascuntur sancti doctores puris ac nitidis Scripturarum diuinarum floribus, et ne lac doctrine salutaris, quo paruulos nutriant, deficiat, semper ipsum in monumentis Patrum quid agere, qualiter docere debeant, legunt, et quasi succis uitalibus sua pectora satiant, et hoc usque ad finem seculi. Postquam enim dies aspirauerit illa quam desiderans Psalmista dicebat: Quia melior est dies una in atriis tuis super millia , nec docendi erit ultra, nec discendi tempus.  Impleta prophetia que dicit: Et non docebit unusquisque fratrem suum, dicens: Cognosce Dominum, quia omnes cognoscent me ; sed inclinatis penitusque consumptis omnibus huius mundi tenebris, fulgebunt sancti sicut sol in regno Patris eorum , recipientes singuli premia, prout didicerunt, fecerunt, docuerunt. Pulchre autem, quantum ad naturalem pertinet rationem, decessionem noctis inclinationem dicit umbrarum, quia obscuritas noctis, ut aiunt philosophi, nil est aliud nisi umbra terre. Namque sol terram circumiens, lucem secum diemque circumfert; ex alia uero parte, id est, unde ipse abest, umbram relinquit terrarum. Et hec est illa diuisio primordialis, qua diuisit Deus inter lucem et tenebras. Que uidelicet umbre,  occidente sole, iamiamque se oriente paulatim attollere incipiunt, et quantum sol occidens sub terram accesserit, tantum he crescentes assurgunt, donec medio noctis posito sub media terra sole, ipse rursum erecte mediam occupent terram, ac deinde procedente paulatim sole, et ipse paulatim deflectant in occasum, usquedum, apparente aurora, penitus inclinate dispereant. Idcirco autem terrarum umbre sidera usque non pertingunt, quia sol maior terra creatus, acuminatam facit umbram ipsam, que antequam sidera petat, deficiat, et solis splendor circum terras undique diffusus, libere sidera que illustret, aspiciat. Nox ergo est uita presens; sol iustitie, Christus. Cuius nobis lucem sepe concupiscentie  terrene moles, ne uideatur, abscondit. Et quantum recedit iuste districtus a nobis, tantum obscuramur; quantum redit propitius, tantum illustramur. uere autem eius luce tunc fruemur, cum inclinatis iam ac discussis omnibus presentis erumne ac cecitatis tenebris, uidebimus eum sicuti est . Qui tamen nostre per omnia salutis memor, nequaquam noctem uite huius prorsus obscuram reliquit, sed uelut in celo stellas figens, sanctorum nobis exempla, per que inoffenso pede nostri operis incederemus, proposuit.

uadam ad montem myrrhe, etc. In myrrha mortificatio carnis, uel passionum pro pietate tolerantia, in thure deuotio celsipetax orationis exprimitur. Mons autem myrrhe, et collis thuris, est ipsa sublimitas  mentis eorum qui carnis utiliter luctamen uincunt, et ad amorem se celestium ardenter subleuant. Ad quem profecto montem collemque uadit Dominus, quia illorum corda, qui uirtutibus student, sepius inuisere atque inhabitare dignabitur. Hinc dicit: Inhabitabo in illis, et inter eos habitabo . Laudans ergo Ecclesiam Dominus, et singula uirtutum eius membra enumerans, repente infert: uadam ad montem myrrhe et ad collem thuris, quod est aperte dicere: Frequentabo eos, et pia propitius illustratione glorificabo, quos in passionis siue orationis uirtute sublimes esse suspicio. ueniam sepius et mansionem apud eos faciam; quos et ab inquinamento corporis emundare, et Spiritus perficere sanctificationem in diuino timore considero.  Non quod eam quam laudabat, deserere, atque ad alios ire proponat, sed quia nouos quotidie populos eidem Ecclesie sue aggregare, et eam per mundum omnem dilatare disponit. Nec incongrue forte possunt hec, quia ad Ecclesiam de gentibus sermo est, de Synagoge uocatione, que in fine futura est intelligi. Reddit enim responsum desiderio eius, quo superius inuento illo aiebat: Tenui eum, nec dimittam, donec introducam illum in domum matris mee. Et proximo quidem uersiculo docuit quod eum Ecclesia gentium non sit unquam dimissura, cum ait: Duo ubera tua, sicut duo hinnuli capree gemelli, qui pascuntur in liliis, donec aspiret dies et inclinentur umbre; id est, doctores in te erunt, qui duos populos instruant, et humili et casta dilectione concordes  usque in finem seculi, quando dies apparebit eterne retributionis, faciant. Deinde, quia etiam Iudeam uocaturus sit, manifestius insinuat, subdens: uadam ad montem myrrhe et ad collem thuris; non quod eam in altitudine uirtutum ueniens inuenire possit, que dato libello repudii, iamdudum ab eius fide discesserat, sed quod adueniendo eam suo consortio sit dignam redditurus. Unde bene mox de amplissima pulchritudine unius eiusdemque Ecclesie, que uel de Iudea uel de cunctis per orbem est nationibus congreganda, subiungit:

Tota pulchra es, amica mea, etc. Non in eximioribus tantum membris electorum, que speciatim enumeraui, pulchra es, uerum etiam in illis qui pusilli  uidentur et fragiles, et decore refulges uirtutum, et uitiorum macula cares. Benedixit enim omnes timentes Dominum, pusillis cum maioribus . Unde in Apocalypsi sua de superna eiusdem Ecclesie patria dicit Ioannes: Nec intrabit in eam aliquid coinquinatum, et faciens abominationem et mendacium, nisi qui scripti sunt in libro uite Agni . Hec autem dicta sunt, non quod in hac uita sanctorum quispiam, uel a culpis omnibus immunis uel perfectus possit esse uirtutibus; cum ueraciter scriptum sit, quia non est homo in terra iustus, qui faciat bonum, et non peccet ; sed quod Ecclesia sancta, in quantum Ecclesia Christi, et fide recta et munda sit opere; si quid uero eam immunditie uel prauitatis attigerit, non hoc ad eam pertineat, sed  ab ea sit celerius, uelut extraneum omni conatu expurgandum. Cui simile est illud beati Ioannis, Omnis qui natus est ex Deo, peccatum non facit ; quoniam semen ipsius in eo manet, et non potest peccare, quando ex Deo natus est. In quantum enim semen gratie Dei, qua renati sunt, in tantum peccare non possunt; in quantum autem peccant, in tantum eos gratia renascens ad tempus dimiserat, ut quid de seipsis sint agnoscant, qui per ipsam iuste uiuebant. Que uidelicet eos post hanc uitam ab omni malo mundos, et integra pulchritudine renitentes, in illam introducet ciuitatem, in qua nil, ut dictum est, potest introire pollutum; et tunc in amica sponsi ueraciter implebitur hoc ad quod ipsa nunc toto uirtutis nisu conatur, ut sit tota pulchra,  et macula in ea non sit ulla.

ueni de Libano, etc. Libanus, si Hebream sequamur etymologiam, candor interpretatur; si Grecam, thus. Denique supra, ubi nos legimus, Ad collem thuris, quidam codices habent, Ad collem Libani. Utrumque autem nomen, uirtutis industriam sonare, facile cuique patet. uenit autem ad Dominum sponsa ipsius, id est, Ecclesia, uel anima sancta, non solum euocata de corpore, premium perpetue remunerationis accipit, sed et in hoc seculo degens, quot bonorum operum incrementis ad meliora proficit, tot quasi passibus ad eum, qui singulariter bonus est, accedit. Peruenit uero tunc cum, carneis absoluta uinculis, eius faciem uidere meretur. Cernit ergo sponsam in  Libano sitam, eamque ad se uenire admonet, quia cum animam fidelem Dominus, bonis actibus candidatam, cum incensum pure orationis sibi offerentem conspexerit, delectatus piis eius studiis, ut ceptis insistat hortatur. Quod uidelicet facit, uel per occultam sue inspirationis admonitionem, uel per Scripturarum meditationem diuinarum, uel per aliorum hortamenta fidelium, uel etiam per rerum aduersa siue commoda laborantium, benigna scilicet apud eam prouisione agens, ut siue molestiis attrita presentis exsilii, ardentius patriam desideret sempiterne quietis; seu presentibus bonorum profectibus erecta, dulcius indefectiua superne ciuitatis gaudia concupiscat. Tertio autem sponsam de Libano uenire precipit, quia profectum in electis suis bone  operationis, salutifere locutionis, pure requirit cogitationis. uel certe, ueni de Libano, inquit, sponsa mea, ueni de Libano, ueni: ueni per optimam uitam, quam in corpore uiuens exerceas; ueni absoluta corpore, ad percipiendam anime uitam perennem; ueni tertio recepto corpore, ad uidenda resurrectionis gaudia perfecta. Et quia plerique electorum, non pro sue solum uite puritate, sed pro aliorum quoque quos erudiebant correctione, premium perenne sortiuntur, apte sequitur:

Coronaberis de capite Amana, etc. Amana, Sanir et Hermon, montes sunt Cilicie uel Iudee, leonibus pardisque, quomodo et aliis feris, lustra prebentes; qui manifeste superba infidelium corda, in quibus immundi spiritus sedem habent, designant. Quo  contra de electis per prophetam Dominus ait, Super quem requiescet Spiritus meus, nisi super humilem et quietum, et trementem uerba mea ? Leones quippe sunt demonia, propter superbiam; pardi, propter crudelitatem siue uarietatem artium malignarum. Cum ergo sancta Ecclesia huiusmodi animas per suos predicatores de potestate tenebrarum eruerit, atque ad agnitionem uere lucis conuerterit, fit ut iidem predicatores non solum pro seipsis, sed pro eis quos Domino acquisiere, coronam uite percipiant, iuxta illud Prouerbiorum, Corona senum, filii filiorum; et gloria filiorum, patres eorum . Et Apostolus de eis quos docebat: Que est, inquit, gloria nostra, spes aut gaudium, aut corona glorie, nonne uos ante Dominum nostrum Iesum  Christum in aduentu eius ? Et notandum quod non ait, Coronaberis de Amana, Sanir et Hermon; sed de capite Amana, et de uirtute Sanir et Hermon. Cum ergo uulgus ignobile ad Dominum Ecclesia conuertit, coronam de lateribus montium, in quibus bestie latuerant, consequitur, quia premium de saluatione populi contradictoris accipit. At cum ipsos malitie principes, cum persecutores publicos ad uiam uite perduxerit, de capite nimirum ac uertice coronatur montium, quia cum labore certaminis crescit palma retributionis. Cui simile est illud quod additur, De cubilibus leonum, de montibus pardorum: cubilia etenim leonum ad montes sunt pardorum, hi qui acriore spirituum malignorum furore instigati, ad nocendum Christi gregem, et ui et fraude preualent:  quos cum Ecclesia castigatos ad humilitatis et pietatis gratiam reuocauerit, de his et ipsa coronabitur, quia de illorum perpetua salute letabitur; nam qui nichil contrarie uirtutis habentes, dolis tantum bonos insequuntur, hi non leonum, sed aptius uulpium cubilia nominantur: hinc etenim Dominus scribe obsequium sibi dolose pollicenti, sed nichil contra ecclesiam preualenti, ait: uulpes foueas habent, et uolucres celi nidos, Filius autem hominis non habet ubi caput suum reclinet . In uulpium quippe nomine leuitatem ac dolositatem; in uolucrum uero appellatione, extollentiam designauit mentis illius. Sed cum et hos Ecclesia saluauerit, fit ut etiam ibi Filius hominis, humilitatis ac sinceritatis  merito requiescat, ubi prius nequam spiritus domicilia sibi iactantie et leuitatis usurpabant.

uulnerasti cor meum, soror mea, etc. Potest hic sermo et simpliciter accipi, quia commemoratione uulnerati cordis magnitudinem amoris quem erga Ecclesiam habet exprimere uoluerit. Quam recte sororem suam cognominat et sponsam, quia celestis eam thalami sibi federe coniunxit, quia et ipse homo fieri ac frater ei naturaliter existere dignatus est. Potest et iuxta illud quod Isaias ait: Ipse autem uulneratus est propter iniquitates nostras, attritus est propter scelera nostra . Que sit autem ei maxime causa suscipiendi huius uulneris, consequenter exponit, dicens:

In uno oculorum tuorum, etc. Diximus supra in  oculis Ecclesie, uel spirituales eius sensus, uel eos qui spiritualia eius uidere ac demonstrare solent, doctores intelligi: porro in capillis multitudinem plebium, que, etsi altitudinem attingere illius sermonis nequeunt quo Dominus ait: Si uis perfectus esse, uade, uende que habes, et da pauperibus, et habebis thesaurum in celo, et ueni, et sequere me , eo tamen actionum bonarum itinere ad celestia tendit, de quo premisit dicens: Si uis ad uitam ingredi, serua mandata. Non homicidium facies; non adulterabis; non facies furtum; non falsum testimonium dices. Honora patrem et matrem, et diliges proximum tuum, sicut teipsum . Sed ibi dum plurali numero oculi describuntur et capilli, multitudo siue rectorum siue designatur auditorum; hic uero  oculorum in uno, unitas commendatur doctorum siue scientie, quam docent, spiritualis, de qua scriptum est: Unus Dominus, una fides, unum baptisma, unus Deus et Pater omnium . Item in uno crine colli laudatur unitas eorum qui spiritualibus magistris pia solent deuotione adherere, eosque reuerendis suis obsequiis, quomodo crines collum, tegere: nam et in collo Ecclesie supra eosdem doctores indicare patuit. Huius unionem crinis designat Lucas, cum dicit: Multitudinis credentium erat cor unum, et anima una ; nec quisquam eorum que possidebat, aliquid suum esse dicebat, sed erant illis omnia communia . Quid uero ageret collum, cui idem crinis esset annexus, subsequenter insinuat, dicens: Et uirtute magna reddebant apostoli  testimonium resurrectionis Iesu Christi Domini nostri . Ait ergo: uulnerasti cor meum, soror mea, sponsa mea, uulnerasti cor meum in uno oculorum tuorum, et in uno crine colli tui. Ac si aperte dicat, Tota quidem forma tui corporis, quo per mundum longe lateque dilataris, o Ecclesia catholica, pulchra mihi et immaculata appares; sed hoc est quod me pre ceteris ad te amandam mirifice accendit, quia unitatem eiusdem fidei ac dilectionis, et in preclaris fidelibus, ac in subiectis habere probaris. Hoc est quod me ad excipiendum pro tua uita uulnus mortis adduxit. Quia te in omnibus membris tuis, et in maioribus scilicet et in minoribus, et fortioribus et mediocribus unitati studere desiderabam, ut uno in  omnibus atque indissimili sensu ad illam tenderes uitam, in qua unitas uere pacis regnat et glorie.

Quam pulchre sunt mamme tue! etc. Sicut in collo, oculis et dentibus, sic et in mammis doctores intelliguntur Ecclesie; sed hoc distat quod illis tunc uocabulis sunt censendi, uel cum sapientiam loquuntur inter perfectos, uel eos qui contradicunt, redarguunt; cum uero infirmis fiunt infirmi ut infirmos lucrifaciant, tunc mammarum officia non immerito habere dicuntur, quia lac doctrine leuioris paruulis sensu impartiunt, his uidelicet qui panem uerbi sublimioris necdum capere possunt. Dentes enim sunt, cum corripiunt inquietos; mamme, cum consolantur pusillanimes, suscipiunt infirmos. Et recte pulchritudinem in sorore et in sponsa sua laudat miraturque  mammarum, quia magni apud Deum operis ac mirande uirtutis est, cum is qui ad reuelanda perfectioribus altiora ueritatis arcana sufficit, nequaquam infirmos primis fidei rudimentis instituere fastidit. Recte talem animam Dominus sororem sibi ac sponsam esse testatur, quia nimirum sua eam dilectione ac coniunctione dignissimam iudicat, quam sui operis imitatricem fieri considerat. Nam et ipse, ut nos de infirmis fortes faceret, infirmari ad tempus, imo et mori, ut nos uiueremus, non refugit. Ipse cum esset panis angelorum in diuinitate, latescere uoluit per assumptionem carnis, ut hominum pusillanimitatem nutriret, ac panis eiusdem celestis exhiberet capacem. Quia enim minus idoneus est infans qui pane uescatur, ipsum panem edendo quodammodo  mater incarnat, et per humilitatem mammille ac lactis succum de ipso pane pascit infantem. In principio erat uerbum, et uerbum erat apud Deum, et Deus erat uerbum . Hic est cibus sempiternus, quo reficiuntur angeli, quia uisa eius gloria satiantur. uerbum autem caro factum est et habitauit in nobis , ut sic etiam sapientia Dei, que nos sicut mater consolatur, de eodem ipso pane reficeret, ac per sacramenta incarnationis ad agnitionem uisionemque diuine caritatis traiiceret. Sed et doctores sancti panem quo sublimiter ipsi saginantur conuertunt in lac quo paruulos nutriant, dum quo altius eterna in Deo gaudia contemplantur, eo infirmitati proximorum humilius compatiuntur.

Pulchriora ubera tua uino. In capite huius carminis  iam expositus est hic uersus, ubi dictum est: Quia meliora sunt ubera tua uino, et intellectum est quod his uerbis etiam primordia euangelice fidei demonstrata sint omnem Mosaice legis anteire uirtutem, pro eo quod neminem ad perfectum adduxit, ut pote que cultores suos etiam eximios in regnum uite celestis introducere non ualuit; gratia fidei autem renatos fonte baptismatis etiam paruulos, atque ipsa paruula etate defunctos, superna ad gaudia perducit. Nam et legis ceremonias uino comparandas multa documenta probant, sed permaxime illud quod in nuptiis Ecclesie mysticis uinum deficit, ut, operante mirabiliter Domino, longe melius de aqua fieret uinum: ubi intimatum est typice quod  litteralis obseruatio legis finem esset acceptura, et ea que in littera uelabatur, Euangelii gratia reuelanda, aque amore spirituali domum esset nuptiarum inebriatura celestium, hoc est, sanctam Ecclesiam, quam sibi Christus sponsam eius consecrare dignatus est. Pulchriora sunt ergo ubera sponse uino, quia primordia fidei euangelice precellunt decretis legalibus, etiam eis que uirtutum gustu et suauitate non minima fragrasse probantur. Sed notandum in his uerbis attentius quod supra sponsi dilecti sui ubera, hic contra idem dilectus sponse ac sororis sue ubera laudat, ac uino esse preferenda testatur: non enim frustra hec reciprocatio in sacro carmine putanda est esse inserta, sed ut per hec unitas Christi et Ecclesie altius commendetur. Ipse  enim caput corporis Ecclesie, et ipsa est corpus capitis huius. Unde et Apostolus: Erunt duo, inquit, in carne una. Mysterium hoc magnum est. Ego autem dico in Christo et in Ecclesia . Ideoque simili exemplo ubera sponsi et sponse, quasi eadem ipsa laudantur, quia iidem doctores Ecclesie, doctores Christi sunt: Ecclesie uidelicet, quia eam docent; Christi autem, quia illo iubente docent, quia illius precepta eam docent, quia illius consortium eam docendo prouocant. Denique Apostolus, qui ait: Paulus, seruus Iesu Christi . Rursum ipse dixit; Nos autem seruos uestros per Iesum . Et alio loco: Omnia enim uestra sunt, siue Paulus, siue Apollo, siue Cephas .

 Et odor unguentorum tuorum, etc. Odor unguentorum Ecclesie spiritualium est fama carismatum; de quibus scriptum est: In omnem terram exiuit sonus eorum, et in fines orbis terre uerba eorum . Et cum Maria Magdalena in typum sancte Ecclesie Dominum nardo perfunderet, scriptum est: Et domus impleta est ex odore unguenti ; ubi figuratum est mystice, quod deuotis Ecclesie seruitiis, que erga Redemptorem suum exerceat, omnis esset mundus implendus. Si autem uini nomine, recte obseruatio legalis exprimitur, ut superius euangelica auctoritate probatum est, quid obstat aromatum nomine suauissimum rumorem sanctorum temporis illius indicari? Odor ergo, inquit, unguentorum  tuorum super omnia aromata, quoniam absque ulla dubietate latius multo diffuse per orbem Christiane fidei, quam eorum qui in priori erant populo, iustorum fama excreuit. Unde et hec, quia publicum mundo certamen, abrenuntiata deorum cultura, induxit, publicam a mundo persecutionem, donec uinceret, sustinuit: neque enim decet sponsam Christi rebus infimis ac uilibus comparari, uel uino scilicet, quod gustus absumere, uel aromatibus, que consueuit aura dispergere, cum et ipsi legali obseruantie permodice sit laudis, si pocula dicatur, uel aromata queque carnis sensibus apta transcendere.

Fauus distillans, labia tua, sponsa. Fauus, mel in cera est; mel autem in cera, spiritualis est diuinorum  eloquiorum sensus in littera, qui recte fauus distillans dicitur: distillat quippe fauus, cum plus habet mellis quam ille cerarum thece capiant, quia talis nimirum est sanctarum fecunditas Scripturarum, ut uersus qui breui in linea scribi consueuerat, multas impleat paginas, si diligentius scrutando expressus, quantam interius dulcedinem intelligentie spiritualis contineat, probetur. Ut enim unum demus exemplum, Psalmista dicit: Lauda, Ierusalem, Dominum ; quod iuxta litteram quidem ciues urbis illius, in qua templum Dei erat, ad laudes ei dicendas hortatur. At uero iuxta allegoriam Ierusalem Ecclesia Christi est toto orbe diffusa; item iuxta tropologiam, id est, moralem sensum, anima queque sancta Ierusalem recte uocatur; item  iuxta anagogen, id est, intelligentiam ad superiora ducentem, Ierusalem habitatio est patrie celestis, que ex angelis sanctis et hominibus constat. Cunctis autem conuenit apte, quamuis multa distantia quod Ierusalem uisio pacis, quod Dominum laudare iubetur: neque enim tantas Deo laudes una sancta anima, quantas omnis per orbem Ecclesia, dicere potest; nec tam perfecta ipsa uniuersalis Ecclesia, dum peregrinatur in terris a Domino, quam in presentia Domini sui beata regnat in celis; nec equari potest sanctorum pax, que est interim in spe uidendi Deum, et liberandi a malo, uisioni pacis illius, quam habent in re, qui liberati malis omnibus, summo fruuntur bono. Fauus ergo, non solum plenus melle, sed etiam distillans, labia sunt sponse,  cum doctores Ecclesie, uel in figuris legalibus, uel in dictis propheticis, uel in ipsis Domini uerbis, siue factis mysticis multiplicem interioris suauitatis copiam inesse demonstrant, atque ex his dulcissimas membris eius fidelibus, id est, bonis auditoribus, ac saluberrimas mentis epulas parant. Nec repugnat quod supra sponse labia uitte, et nunc comparantur fauo, cum hic satiando fauces delectet, illa crines uinciendo constringat; iste intus reficiat, illa foris liget. Iidem namque doctores, et uitte sunt in preceptis salutaribus, et fauus in promissis celestibus: uitte, cum nos a fluxu carnalium uoluptatum refrenant; fauus, cum supernorum nobis gaudiorum dona promittunt. Item uitte sunt in eis que aperte agenda uel uitanda esse docent; fauus in illis que  typice gesta uel dicta, quid intus arcani salutaris habent, pandunt.

Mel et lac sub lingua tua. In lacte eruditio paruulorum, in melle ea que perfectioribus competit, doctrina signatur. Docet Apostolus de lacte, cum quibusdam a fide lapsis improperando dicit: Et facti estis, quibus lac opus sit, non solido cibo. Docet de melle sapientia, cum dicit: Sicut qui mel multum comedit, non est ei bonum, sic qui scrutator est maiestatis, opprimetur potentia . Non autem mel comedere, sed multum comedere uetat, quia non omnimodo maiestatem Dei scrutari prohibemur, presertim cum ipsi in laude iustorum canatur: Magnificentiam maiestatis tue, et sanctitatem tuam  loquentur ; sed a tentandis his que mensuram nostram excedunt, reuocamur. Unde et alias de amatoribus sapientie celestis ait: Mel inuenisti, comede quod sufficit tibi, ne satiatus euomas illud . Bene autem mel et lac sub lingua memoratur habere: habet enim in lingua uerbum Dei, cum loquendo profert; habet sub lingua, cum sedulo in corde, que proferri debeant, meditatur; habet mel et lac sub lingua, cum recte nouit discernere que incipientibus, que sint dicenda proficientibus; que item eis qui in scientia sunt eius et caritate perfecti. Atque hec ipsa ubi tempus congruerit ministerio lingue pro audientium capacitate dispensat.

Et odor uestimentorum tuorum, etc. uestimenta  Ecclesie opera sunt eius, Ioanne attestante, qui de futura eius beatitudine loquens, ait: uenerunt nuptie Agni, et uxor eius preparauit se, et datum est illi, ut cooperiat se, byssinum splendens candidum . Byssinum enim iustificationes sunt sanctorum. Et beatus Iob: Iustitia, inquit, indutus sum, et uestiui me, sicut uestimento et diademate, iudicio meo . In thure autem, ut sepe dictum est, superna iustorum desideria, et orationum frequentium feruor altipetax intimatur. Unde recte odor uestimentorum sponse thuris assimilatur odori, quia cuncta que sancta Ecclesia pro Domino operatur, orationum pro ea uicem reddunt; neque aliter apostolicum potest illud impleri, Sine intermissione orate ; nisi dum omnia, que deuote agimus, Conditori nostro  nos deuota, uelut intercessione commendant; neque enim uel ipse Apostolus uel aliquis sanctorum ita semper orationi uacare potuit, non ut aliud tempus somno, uel cibo, uel aliis uite huius necessariis impenderet; sed quia iusti sine intermissione que iusta sunt agunt, per hoc sine intermissione iusti orant, neque unquam ab oratione, nisi peccatum incurrerint, cessant. Ideoque odor uestimentorum eorum, sicut odor thuris redolet, quia fama operum bonorum que faciunt, in diuino examine instar orationum ascendit. Concinit autem hic uersiculus ei qui supra dictus est: Et odor unguentorum tuorum super omnia aromata: illic etenim nomine unguentorum, infusio sancti Spiritus, qua corda fidelium illustrantur  atque ad spirituale certamen preparantur, ostenditur; hic uocabulo uestimentorum ea que foris sunt, iustorum facta demonstrantur. Unde et pulchra distinctione ea que per homines fiunt opera, odori thuris comparantur; que uero diuina largitione fiunt dona, modum comparationis excedunt, dum odor unguentorum Ecclesie super omnia dicitur aromata transcendere. Sane, quia sepe thuris in hoc carmine mentio est, quidque typice significet, constat, libet parum de natura aromatis ipsius ignaros instruere. Arbor est Arabie, cortice, ut aiunt, et folio lauri similis, succum amygdale modo emittens, qui bis anno colligitur, autumno et uere. Sed autumnali collectione preparantur arbores, incisis corticibus in flagrantissimo estatis feruore, ac prosiliente  spuma pingui, que concreta densatur, ubi loci natura possit terete palmea excipiente, quod in arbore hesit, ferro depectitur, ideo corticosum uidetur. Purissimum hoc et candidum thus est. Secunda uindemia uere, eadem hieme, corticibus incisis. Rubrum hoc exit, nec comparandum priori creditur, et nouelle arboris candidius esse, sed ueteris odoratius. Quod ex ea rotunditate dependet gutte, masculum uocamus; guttam uero concussu elisam, mannam nuncupamus. Regio thurifera, Saruia nuncupatur, quod significare Greci mysterium dicunt, undique rupibus inuia, et a dextera scopulis mari inaccesso euehitur; uno tramite angusto siluarum longitudo est centum millia passuum, siue, ut tradunt alii, octoginta; latitudo dimidium. Attolluntur  colles alti, decurruntque et in plana arbores sponte nate. Terram argillosam esse conuenit, raris fontibus ac nitrosis. Hec prout libris antiquorum reperimus, strictim de natura et loco thuris sint dicta. Que pene omnia, si quis diligenter attendit, figurate sanctorum uirtutibus congruunt, maxime quia regio in qua nascitur mysterium cognominatur: nam quod arbores sponte nascuntur, apte competit eis quorum summa uirtus non coacta legibus edictis, sed oblatione uoluntaria solet esse miranda, dicente Domino: Si uis perfectus esse, uade, uende omnia que habes; et cetera . Quod, incisis arboribus, thuris lacryma profluit, quid nisi compunctionem humilium corde, de qua pura oratio, ac fletibus dulcorata generari  solet, indicat? Quod habet fontes raros, sed nitrosos, conuenit eis, de quorum uentre, sicut dicit Scriptura, flumina aque uiue, hoc est dona doctrine spiritualis emanant , etiam mundandis proximorum mentibus accommoda. Nitrum namque et medendis infirmitatibus et abluendis sordibus esse solet aptissimum. Quod undique rupium et scopulorum est regio circumsepta munimine, congruit meritis eorum de quibus loquitur per parabolam Dominus: Homo erat paterfamilias, qui plantauit uineam, et sepem circumdedit ei . Plantauit namque Ecclesiam Dominus, preceptis uite instituendo, et eis sepem circumdedit custodia sue protectionis, eam undique, ne a prauis uel spiritibus uel hominibus exterminari possit, tutando. Consulte autem, postquam  singula Ecclesie membra Dominus sigillatim predicauit, nouissime etiam unguenta, quibus tota esset delibuta, digna laude commendauit. Nulla sunt quippe eius membra, siue parua, siue magna, que non huius unctionis spirituali sint infusione consecrata; nam hec cuicunque deest, in Ecclesie corpore non est. Laudauit et uestimenta eius, id est, opera iustitie eius, quia et his omne eius corpus ornatur. Nemo quippe in eo uitam meretur eternam, nisi operibus iustis indutus, que uel ipse fecit; uel, si infans erat, alii in illo ac pro illo fecerunt. uerum quia tardum uidebatur eximio amatori uiritim sponse sue membra laudare, paruum uidebatur singulis rebus pretiosis, singulas eius partes adequare, laudat  totam pariter, et pluribus simul ac maximis speciebus equiparat, subiiciens:

Hortus conclusus, soror mea sponsa, etc. Hortus est autem Ecclesia, que multifaria spiritualium operum germina gignit, que sub uariis aromatum uocabulis subsequenter enumerantur. Fons est que doctrina salutari redundat, qua mentes fidelium suorum, quasi areolas aromatum, quas dispersas preparauerat, irrigat. Unde scriptum est: Aqua profunda, uerba ex ore uiri, et torrens redundans fons sapientie . Hinc et Apostolus dicit: Ego plantaui, Apollo rigauit, Deus autem incrementum dedit . Ego plantaui, quasi in horto Domini, aromata uirtutum; Apollo rigauit, quasi de fonte signato doctrine celestis; Dominus autem, quasi suos operarios,  ne frustra laborarent, adiuuit. Conclusus est autem hortus iste, quia Domini ac Redemptoris sui protectione munita persistit Ecclesia, ne improba unquam, uel hominum infidelium, uel immundorum spirituum irruptione uioletur, et a fructuum celestium prolatione passim conculcata retardetur. Signatus est fons iste, quia sermo fidei, qui in Euangelio est, signacula tutatus, nulla errantium ualet unquam incursione turbari. Unus enim Dominus, una fides, unum baptisma, unus Deus et Pater omnium . Quod signaculum uiui fontis qui soluere nititur, errat, nec fontem uite profanare ualet; sed in hoc se potius, dum impius ingerit, necat; in exemplum exercitus Aegyptii, qui in mystico Rubri maris baptismate,  quo Dei populus saluatus est dum non credendo, sed persequendo sancta ingredi presumpsisset, exstinctus est. Et quia eadem sancta Ecclesia, que horti sacro fonte irrigui nomine designatur, primum quidem paruo Iudee in cespite locata, sed mox latissime totum est amplificata per orbem, recte subditur:

Emissiones tue, paradisus malorum punicorum, etc. Quia enim primitiua Ecclesia, que Ierosolymis erat, copiosos Deo populos ex aqua et Spiritu procreauit, bene dicitur quia hortus sacer irrigatione diuini fontis adiutus, paradisum ex se emiserit, nec qualiumcunque arborum paradisum, sed malorum punicorum cum pomorum fructibus. Mala quippe punica, que sanguineo rubent colore, eorum in Ecclesia  triumphos insinuant, qui post generalem fontis signati ablutionem, suo sunt etiam sanguine baptizati. Pomorum autem fructus generalium opera uirtutum, uel eos qui ipsa uirtutum opera faciunt, indicant: quamuis et in malis punicis, que prima ex sese hic hortus emittere dicitur, omnis baptizatorum cetus recte possit accipi, quia nimirum ipse fons regenerans in mysterium est Dominice passionis dedicatus. Quicunque enim baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in mortem, ut quomodo surrexit Christus a mortuis per gloriam Dei, ita et nos in nouitate uite ambulemus . Post multa autem punica sequuntur fructus pomorum et aromatum, gratia tali digna primordio, quia  post ascensum fontis pretioso sanguine aspersi, per quem filii Dei efficimur, succedat necesse est fecunditas odora uirtutum, quibus ipsa gratia nostre regenerationis ornetur, semperque crescat.

Cypri cum nardo, nardus et crocus. Cyprus in Aegypto est arbor aromatica, ziziphi foliis, semine coriandri candidior. Coquitur hec in oleo, premiturque postea; quod Cyprus uocatur, unguentum ex eo regale paratur. Optimum in Aegypto, secundum in Ascalone Iudee, tertium in Cypro insula. Quidam hanc esse dicunt arborem que in Italia ligustrum uocatur. Legimus autem de manna, quia erat quasi semen coriandri album; et cum cypri semen eiusdem esse qualitatis asseratur, merito eamdem quam ipsum, celestis benedictionem designat. Mittitur  autem hoc semen in oleum, et coquitur, cum superne donum gratie illuminatis pinguedine caritatis cordibus suscipitur, et illatis tentationum flammis manifestius omnibus, quanta qualisque sit eius uirtus, ostenditur. Nardus autem, que sepulture dominice typum teneat, testatur opus Marie, que eum imminente passionis articulo hoc aromate perunxit; sicut et ipse exponens ait: Mittens enim hec unguentum hoc in corpus meum, ad sepeliendum me fecit . Et hortus, siue fons Domini cypros emit, cum Ecclesia liberos suos docet gratiam superne refectionis ante omnia querere, lucem atque unctionem dilectionis in corde tenere, tribulationum igne non superari, sed harum potius occasione, quale  quantumque diuine gratie semen acceperint ostendere. Iungit cypris et nardum, cum eosdem uel fide Dominice passionis ex tempore studiosius instruit, uel hanc ipsos patiendos, docet imitari crocus, quasi aurosi coloris florem habens; ostendit eos qui ampliori caritatis gratia resplendent; que, sicut aurum metallis ceteris, sic uirtutibus antecellit omnibus. Nunc, inquit, manent fides, spes, caritas, tria hec; maior autem his est caritas . Cui contra Ieremias perditionem ciuium suorum deplorans ait: Qui nutriebantur in croceis, amplexati sunt stercora  Amplexantur quippe stercora, qui nutriebantur in croceis, cum hi, qui uidebantur quondam floribus caritatis rutilare gratissimis, postmodum se fedis incipiunt uitiorum immergere uolutabris.  Sed et hoc quo crocus ardentibus languentium membris solatium refrigerii conferre perhibetur, eisdem summe uirtutis actibus congruit, que ab estu carnalium uoluptatum animos temperare, atque ad desideranda superne patrie gaudia consueuit accendere. Quod uero nardus algentium rigorem fertur discutere et calefacere membrorum, in promptu est quia memoria Dominice passionis pigrum moriendi pauorem a fidelium cordibus expellit, eosque ad imitandam eius mortem, non solum uitia sua mortificando, uerum etiam animas pro eo ponendo inflammat atque alacres facit.

Fistula et cinnamomum, etc. Fistula, que et cassia dicitur, inter aromaticas annumeratur arbores. Est autem robusti corticis et purpurei, que ad curandas  uiscerum molestias multum commoda esse narratur. Hec pro sui breuitate a quibusdam inter herbas reputatur odoriferas; que recte pro ipsa breuitate humiles spiritu, quorum est regnum celorum, significat; qui quasi purpureo uestiti colore, semper Dominice passionis sunt memores, semper ipsi ad patiendum pro Domino parati, qualis erat, qui ait: Quoniam propter te morte afficimur tota die, estimati sumus ut oues occisionis . Nam et hec est uirtus que maxime inter nos animorum motus ac lasciuias, quasi uiscerum dolores, castigare ac tollere consueuit, cum recogitantes quid pro nobis passus est Deus, minus nos pati quam meremur agnoscimus. Cinnamomum eiusdem uirtutis figuram tenet: nam et hec arbor est frutice breuis, sed ui et odora precipua, atque ad medicine  usus, fistula dupla prestans. Unde apte potest intelligi quia profectum humilitatis Scriptura uoluerit exprimere, in eoque post fistulam posuit cinnamomum: nam quod coloris subnigri uel cinerei esse perhibetur, animis congruit humilium, qui fragilitatis proprie conscii, quotidianis in precibus Deo dicere norunt: Loquar ad Dominum meum, cum sim puluis et cinis . Et iterum: Ipse me reprehendo, et ago penitentiam in fauilla et cinere . Et bene post fistulam colore purpuream, ponit cinnamomum cinerei coloris arborem, quia per recordationem nobis Dominici uulneris oritur despectus nostre uirtutis. Huius autem cortex in pretio est, qui, quod in modum canne rotundus sit et gracilis, cinnamomi nomen accipit. Ammomum  enim Grece, immaculatum dicitur. Fistula, inquit, et cinnamomum cum uniuersis lignis Libani. Sicut fistula et cinnamomum, humiles iustorum cogitationes, sic et ligna Libani, sublimes eorum actiones demonstrant, quia nimirum hec non solum odoris ac medendi, ut fistule et cinnamomum gratia pollent, nec corticis tantum gloriam preferunt, sed etiam in magnam se altitudinem multumque robur attollunt. Unde et edificiis sunt apta maioribus, hoc ipso etiam cantico attestante, in quo superius dictum est: Tigna domorum nostrarum cypressina. Et iterum: Ferculum fecit sibi rex Salomon de lignis Libani. Fistula ergo et cinnamomum in horto Domini prodeunt cum uniuersis lignis Libani, quia hi qui in sancta Ecclesia  humilitate et patientia mirandi sunt, una cum eis qui ipsam ecclesiam predicando, uel uirtutes faciendo, firmiter muniunt, palmam superne retributionis exspectant. Myrrha et ale continentiam carnis exprimunt, quia nimirum horum natura est aromatum, ut uncta ex eis corpora defunctorum minime putrescant, sicut Dominice quoque sepulture documenta testantur. Quomodo enim corruptio mortue carnis, putredinem luxurie, ita conditura eius, ubi typice in bonum accipitur, uirtutem continentie et castitatem, que membra nostra a uitiis refrenant aptissime demonstrat. Prima uero unguenta illa sunt de quibus dicit Apostolus: Aemulamini autem carismata maiora, et adhuc excellentiorem uiam uobis demonstro. Si linguis hominum loquar et  angelorum, caritatem autem non habeam, factus sum ut es sonans et cymbalum tinniens , et cetera que de magnis illis uirtutibus, in quibus arcem tenet caritas, magnus dicendi artifex mirifice disseruit. Pulchra sane coniunctio, ut myrrha et ale cum omnibus primis unguentis Dominico oriantur in horto, quia dum carnem a lasciuia restringimus, consequens est ut maiora Spiritus dona percipiamus. Cui contradictum est, quoniam in maleuolam animam non intrabit sapientia, nec habitabit in corpore subdito peccatis . Spiritus enim sanctus discipline effugiet fictum . Est autem myrrha arbor Arabie, altitudinis ad quinque cubitos, similis spine; quam acanthon uocant Greci, cuius gutta uiridis atque amara, unde et nomen accepit myrrha. Que cuncta  mortificationi carnis apte congruunt, que amara ad tempus sentitur; sed in spe semper uirentis patrie libentissime suscipitur, illius uidelicet de qua Petrus ait: Regenerauit nos in spem uiuam per resurrectionem Iesu Christi, ex mortuis in hereditatem incorruptibilem, et incontaminatam, et immarcescibilem, conseruatam in celis . Spine autem merito confertur, quia ut mentem perpetuo saluet, corpus laborum punctionibus temporaliter affligit. Sed et hoc quod gutta eius sponte manans pretiosior est, elicita autem corticis uulnere uilior indicatus, quis non uideat maioris ante Deum esse uirtutis, cum quis sanum corpus suum ac uegetum, arridente etiam foris rerum copia, castigare ac seruituti subiicere contendit, quam cum pressus egritudine uel aliis seculi aduersis, inuitus a lasciuia  carnem compescit atque ad abstinentie remedium coarctat? Quamuis et hoc inter uirtutes magnas iure annumerare debeat, cum flagella quis paterne correptionis patienter, humiliter, gratanter suscipiens, ad dona per hec promisse hereditatis castigatus peruenerit. Ale quoque, si consideretur intentius, apte et ipsa continentibus assimilatur: est enim arbor odoris suauissimi ac summi, unde lignum ipsius antiqui uice thymiamatum adolebant altaribus. At succum manat amarissimum, scd medicamentis congruum quam plurimis. Sic etenim continentie carnaliumque restrictio uoluptatum ipso quidem actu acerba est, sed uirtutis merito gloriosa atque interno arbitro gratissimo.

Xu. Fons hortorum, puteus aquarum uiuentium, etc.  Fons hortorum in horto Domini concluso inter alia nascitur, quia de primitiua Ecclesia processit in mundum doctrina celestis, que plures Domino ecclesias, scilicet hortos spirituales, procrearet. De quo fonte bene subinfertur, Puteus aquarum uiuentium qui fons est, nisi quod puteus semper in alto est, fons autem et in altum semper demersus est, et in supremo uertice potest esse telluris. Una ergo eademque doctrina Ecclesie, fons est hortorum, quia spirituales gignit fructus in his quos instituit, et puteus est aquarum uiuentium: puteus quidem, quia non omnibus patet; non in promptu sita, sed una in corde sanctorum per reuelationem sancti Spiritus reposita est. Unde illam nemo principium huius seculi cognouit. Si enim cognouissent, nunquam  Dominum glorie crucifixissent. Nobis autem, inquit, reuelauit Deus per Spiritum suum. Spiritus enim omnia scrutatur, etiam profunda Dei . Aquarum autem uiuentium, quia eloquiorum diuinorum atque celestium, que de inuisibilibus diuine gratie thesauris semper indefectiua prodeunt, atque in uitam ducunt, quoscunque diluunt et irrigant. Aque etenim uiuentes solent appellari, que de uena fontana eternaliter manant, ad distinctionem nimirum illarum que uel copia pluuiarum in cisternis colliguntur, aut stagnis, uel solutione niuium in torrentibus magno ad tempus impetu labuntur, sed sereno redeunte dispereunt. Quibus merito breuis ac tumida iactantia mundane doctrine confertur, que infinita sepe ac profunda eloquentie atque eruditionis  multifarie uidetur flumina fundere; sed hec cuncta mox, ubi Sol iustitie et estas euangelice claritatis illuxerit, quasi nunquam fuerint, arescunt. De quibus ipse Dominus per prophetam queritur, dicens: Me dereliquerunt fontem aque uiue, et foderunt sibi cisternas dissipatas, que continere non ualent aquas . Et Isaias: Ecce, inquit, Dominus ascendet super nubem leuem, et ingredietur in Aegyptum; et paulo post: Et arescet aqua de mari, et fluuius desolabitur et siccabitur . Puteus, inquit, aquarum uiuentium, que fluum impetu de Libano. De Libano, de ipsa Ecclesia dicit, que et candida est, altaque per uitam. Libanus enim interpretatur candor; et auditoribus suis, quasi subiectis sibi campis, sapientie salutaris fluenta profundit: sicut et Dominus  in Euangelio: Qui credit, inquit, in me, sicut dicit Scriptura, flumina de uentre eius fluent aque uiue; et exponens euangelista subiecit: Hoc autem dixit de Spiritu, quem accepturi erant credentes in eum . Fluunt enim aque uiue de uentre eius qui credit, cum de corde fidelium sancte predicationis defluunt. Que fluunt, inquit, impetu de Libano: recte addidit impetu, ut non solum descensum ad nos uiuentium designaret aquarum, sed et uirtutem uenientium insuperabilem esse demonstraret. Quomodo enim decurrentia de monte alto flumina nemo retinere ualet, sic profluxus apostolici sermonis, quia de celesti uena procedebat, quia diuinitus urgebatur ut curreret, nullo resistentium potentiarum ualuit certamine superari, et a suo tramite reflecti; quin  potius animas prius dedere, quam a doctrine uitalis irrigatione cessarent. Quale est illud in Psalmo, Fluminis impetus letificat ciuitatem Dei . Merito Ecclesiam letificat, que non solum flumen a Domino uiuarum percepit aquarum, sed que idem quoque flumen tanto gratie celestis impetu uenit, qui nullo contrarie uirtutis obstaculo possit impediri. Potest etiam puteus aquarum uiuentium in illorum significationem non inconuenienter accipi, qui omne quidquid terrene cogitationis suo in corde repererint, hoc soliti eruere, ac deuota confessione foras proferre atque reiicere contendunt: ut merito castitatis et humilitatis, in abdito sui pectoris habitaculum Deo dignum preparent, aditumque in se aquis  uiuentibus, id est donis celestibus per uenas occulte inspirationis seduli sui permundatione faciant: in exemplum beati patriarche Isaac, qui, retardantibus Palestinis, puteos sibi suis utiles fodere solebat, quosque illi inuidentes obruere certabant, hos ipse casto labore repurgare, et usque dum sibi uiua aqua responderet, in alta fodere perstabat. Tale namque est nobis cum malignis spiritibus certamen, ut illi quidem rudera uitiorum nostris sensibus ingerendo, aquam sapientie uel turbare in nobis, uel funditus a nobis, si possint, excludere satagant. At nos contra solerti industria, que illos immisisse nobis tentamenta deprehendimus, crebris precibus ac uigiliis extrudere curemus, quatenus capaces inuisibilium ualeamus esse carismatum. Sed quia Dominus hortum  suum conclusum, quia fonte uiuo irriguum, quia odoriferis et pigmentis et arboribus dixerat esse consitum, quia aquas sapientie quibus irrigaretur, et puteolos perhibuerat esse propter abdita mysteriorum, et uiuentes propter eternitatem bonorum, ad que potanda perducit, quia easdem impetu pertinaci ac prorsus inuincibili profluentes asseruerat, restabat ut omnibus firmiter et ordinate compositis, nequaquam aduersariis ullius tentandi negaretur accessus, sed potius monstraretur quia nec multis hinc inde torrentibus ullatenus posset ledi; uerum quo magis tentaretur aduersitatum flatibus, eo amplius interna fructuum illius suauitas panderetur. Unde nunc ex ipsius Domini uoce subiungitur:

XuI. Surge, aquilo, et ueni, auster, etc. In aquilone  etenim uel austro procellas insinuat tentationum frequentium, quibus erat Ecclesia pulsanda, ut quantum ei gratie spiritualis, quantum interne uirtutis inesset, innotesceret. Si quid autem distare inter aquilonis nomen et austri putamus, quorum unum frigidum, alterum constat uentum esse calidum, potest non absurde in aquilone austeritas mundi terrentis, in austro blanditia fallentis accipi: namque hac gemina impugnatione hortum Domini tentari probat ipse, cum exponens parabolam boni seminis dicit: Qui autem super petrosa seminatus est, hic est qui uerbum audiuit, et continuo cum gaudio accipit illud; non habet autem radicem in se, sed est temporalis. Facta autem tribulatione et persecutione propter uerbum, continuo scandalizatur. Qui autem  seminatus est in spinis, hic est qui uerbum audit, et sollicitudo seculi istius, et fallacia diuitiarum suffocat uerbum, et sine fructu efficitur . Quod autem Dominus imperatiuo modo dicere uidetur: Surge, aquilo, et ueni, auster, perfla hortum meum, non imperat malum facere reprobos, sed libertate arbitrii sui permittit uti, ut uolent. Potest ipse et ex malis eorum actibus facere bona que uult, et eis indistricto examine reddere, que meruerint, tormenta pro malis. Denique indurauit Dominus cor Pharaonis, ut affligeret populum suum ; sed post modicum, liberatis eis qui affligebantur, puniuit in eternum eum qui afflixerat. Et iniquorum omnium capiti, cum dicit de beato Iob: Ecce in manu tua est ;  egressusque ille maxima eum plaga percussisset, annon tibi uidetur, quia uentorum turbulentissimo ac durissimo dixerit: Perfla hortum meum, et fluent aromata illius? Fluxerunt enim aromata de horto uentis concusso, cum pulsatus aduersis uir sanctus, tantam in uirtute constantiam miri odoris longe lateque dispersit, quod etiam nos in ultimo fine et mundi et seculi positos inenarrabili suauitatis sue fragrantia satiauit. Audiens autem Ecclesia flatibus tentationum se esse probandam, nequaquam dilecti sui prouisioni ac dispositioni contradicit; sed potius, ne superetur aduersis, neue prosperis corrumpatur, eius in omnibus querit auxilium, qui producit uentos de thesauris suis; et sicut beatus Iob ait: Qui fecit uentis pondus : quod aliis uerbis  dicere est: Qui non patitur nos tentari supra id quod possimus sustinere. .



CAPUT u.

XuII. ueniat dilectus meus in hortum suum, etc. ueniat Dominus in Ecclesiam suam, ut eam ipse conseruet immaculatam, ac fidei semper fruge fecundam. Ipse, qui se promisit, mecum usque ad consummationem seculi esse mansurum, tunc mihi magis aduentus sui presentiam propitius ostendat, cum me maioribus hostium tentamentis pulsari perspexerit, concedatque benignus ut dilectus mihi sit ipse pre omnibus. Confido enim, quandiu ueraciter dicere potero: Diligam te, Domine, uirtus mea ; et: Eripiet me inimicis meis fortissimis, et super excelsa regni celestis statuet me . Et  comedat fructum pomorum suorum; et libenter inspiciat, gratanterque accipiat opera sanctorum suorum, iuxta quod ipse de credituris sibi Samaritanis ait discipulis: Ego habeo cibum manducare, quem uos nescitis ; quod se de uocatione gentium dixisse, subdendo manifestat: Meus, inquiens, cibus est, ut faciam uoluntatem eius qui misit me, ut perficiam opus eius . Leuate oculos uestros, et uidete regiones, quia albe sunt iam ad messem. Et qui metit, mercedem accipit, et congregat fructum in uitam eternam . Qui, contra, cum esuriret, quesiuit fructum in ficu Iudaica, et quia minime inuenit, perpetua illam ariditate damnauit. Fecit namque hoc figurate, significans quia esuriret quidem Synagoge  salutem, sed ipsa, quia salutis fere fructum contempsit, eterne infidelitatis esset ultione multanda. Potest ex uoce perfectorum Ecclesie membrorum specialiter accipi dictum, eorum uidelicet qui se sincera ac fixa intentione Deo seruire meminerint. ueniat dilectus meus in hortum suum, et comedat fructum pomorum suorum; ac si aperte dicant, Utinam citius ueniat Dominus, ut nobis mercedem pie nostre deuotionis benignus restituat! Et sicut nos semper eum diligere, et ei fructum iustitie, quem ipse donauit, reddere curauimus, ita nobis felicissimam sue caritatis recompensationem ad se suscipiendo manifestet. Quod cum omni tempore sanctos dicere deceat, quanto magis cum presentis Ecclesie statum procellis tentationum uiderint esse  concussum! Quorum ipse desiderio grata mox uoce respondens, eadem que petebatur, iam se fecisse testatur.

XuIII. ueni in hortum meum, soror mea, sponsa mea. ueni, inquit, sepissime in Ecclesiam meam; imo hoc facere nullo modo, peregrinationis eius tempore, desiste. uenio autem, ut et errantes corrigam, et infirmantes adiuuem, et dubitantes in fide confirmem; et bene agentium fructibus perfectis quasi suauissimis dapibus pascar, et certantes ab hostium defendam insidiis, et uictores hostium, perpetue mee uisionis corona remunerem.

Messui myrrham meam cum aromatibus meis. Per myrrham designantur hi qui uel martyrio uitam finierunt, uel qui carnem suam crucifixerunt cum  uitiis et concupiscentiis. Per aromata, generaliter omnes qui bonorum operum sunt fama insignes. Metitque myrrham suam cum aromatibus suis, quando martyres suos cum ceteris electis, ubi ad maturitatem quique donate sibi perfectionis peruenerint, quasi quadam falce mortis ab hac uita precidit, atque ad interna superne beatitudinis gaudia perducit.

Comedi fauum cum melle meo, etc. Fauo comparantur hi qui in litteris sacris dulcedinem sensuum spiritualium inuestigare, atque ad salutem audientium elucidare predicando nouerunt. Melli assimilantur, qui appositas sibi epulas uerbi libenter gustare, hisque insatiabiliter uesci desiderant. Item in uino fortes ac summi celestium predicatores, in lacte autem infirmi adhuc auditores exprimuntur.  Et cum horum omnium uitam diuersis quidem studiorum modis distantem, sed uno superne retributionis spe communem internus arbiter approbat, quasi fauum cum melle comedit, uinumque bibit cum lacte. Non solum autem ipse piis electorum actibus delectatur, sed ad tale mentis conuiuium, id est, ad congaudendum bonis sanctorum desideriis. fideles quoque suos hortatur, dum subiungit:

Comedite, amici mei, et bibite, etc. Id est, uos quoque, qui mihi estis amici, faciendo que precepi uobis, estis et karissimi, me integra caritate amplectendo: obsecro itaque factis sanctorum, quasi epulis precipuis precordia uestra replete. Nec tantum hec in memoriam reuocare curate, sed ipsam eorum memoriam ad imitationis fructum conuertite. Hoc est  enim post esum nos faui et mellis, post potum uini et lactis inebriari, non solum de mirandis bonorum uirtutibus gaudere, sed has quoque sequi, ac per earum retractationem, torporem nostre mentis excutere, atque ad amorem eternorum uiuacius accendere. E contrario dicit propheta quibusdam, Comedistis, et non estis saturati; bibistis, et non estis inebriati . Comedit namque epulas mense uitalis, sed non satiatur; bibit calicem salutaris, sed non inebriatur, qui uerba quidem Scripturarum didicit, iustorum exempla cognouit, nec suam tamen uitam mutauit, moresue suos correxit; bibit, sed non inebriatur, qui precepta uite letabundus audit, sed ad hec implenda torpens ac  piger remanet. Si autem supra in sententia Domini, qui ait: Comedi fauum cum melle meo, et bibi uinum meum cum lacte meo, hoc significatum accipere uoluerimus quod sanctos suos de hoc seculo ad celestia transtulerit, et in supernorum ciuium, qui sunt utique corpus eius, societatem introduxerit, consequens erit hanc eius de qua nunc loquimur admonitionem ad eosdem celi ciues datam intelligi: cum enim se dixisset fauum cum melle suo comedisse, et bibisse uinum cum lacte suo, id est, sanctos in celestis sui corporis augmentum collegisse, mox ad ipsos celi incolas uultum et uerba conuertit, dicens: Comedite, amici mei, et bibite, et inebriamini, karissimi. Quod est aliis uerbis dicere: Congratulamini mihi, quia inueni ouem meam, que perierat . Et quidem  aptissima comparatione fauo assimilantur ac melli illi, quos a constitutione mundi sibi placentes, Dominus a mortuis resurgens, secum ablatos ab inferis ad celestia regna subuexit: ut melli uidelicet equiparetur animarum dulcedo sanctarum, quas ad eterna in celos gaudia subleuauit. In fauo autem non minor felicitas eorum qui in corpore simul et anima immortali ad superne ciuitatis per illum meruerunt atria conscendere. De quibus euangelista manifeste testatur, quia moriente in cruce Domino monumenta aperta sunt, et multa corpora sanctorum, qui dormierant, surrexerunt, et post resurrectionem eius uenerunt in sanctam ciuitatem, et apparuerunt multis . Qui enim resurgente Domino resurrexerunt a mortuis, etiam eo celos ascendente, simul ascendisse  credendi sunt. Neque ulla ratione illorum temeritati fides accommodanda, qui eos postea reuersos in cinerem, ac denuo in monumentis, que pridem patefacta sunt ab eis, quibus paulo ante uiui apparuerunt, more mortuorum putant esse reclusos. Comedit itaque sponsus fauum cum melle suo, cum Dominus uniuersos qui sibi ab exordio uite huius fideliter seruierant, partim carnis immortalitate gaudentes, partim resurrectionis adhuc premia prestolantes, ad uitam eternam perduxit, atque una omnes ineffabilis glorie inter angelorum contubernia beatitudine sublimauit. Hactenus sancte Ecclesie decus et uirtutes plurimo Dominus sermone laudauerat, incipiens ab eo quod ait: Quam pulchra es, amica mea!  quam pulchra es! oculi tui columbarum. Que uidelicet laudatio eo usque perducta est, ut ipsa etiam aduersis probanda opponeretur; quod ubi agi cepit, inuocat illa unicum eiusdem Redemptoris auxilium; et ipse nichil uota moratus, sub myrrhe et aromatum uocabulo eos, qui uel pressuris probati, uel aliis erant uirtutibus ornati, supernam congregauit ad patriam. Sed et omnem sancte Ecclesie uitam, que in magistris distinguitur, et auditoribus suis, nomine faui mellis et lactis acceptam sibi esse declarauit. Quibus expletis sequitur uox Ecclesie desiderantis in abdito potius ac silentio contemplationis Domino adherere, quam per laborem predicationis, arma in se furoremque accendere prauorum.

XIX. Ego dormio, et cor meum uigilat. Ac si dicat,  Cessantibus ad tempus persecutionum atibus, aliquantulam in presenti etiam uita requiem in Domino cepi habere, cuius otio libentissime usa, iam toto cordis desiderio ad eam, que finem nescit, requiem uigilare non cesso. Ego dormio, quia, donante eius gratia, aliquantula uite huius tranquillitate in colendo illum, perfruor. Nec tanto uidelicet labori predicationis, quantum primitiua Ecclesia subiit, mancipata, nec tot pulsata conflictibus perfidorum, quot primo tempore innumere nascentis Ecclesie pertulere caterue. Et cor meum uigilat, quia quo liberius uaco ab incursibus externis, eo altius intus uideo quoniam ipse est Dominus. Hec quidem Ecclesia sancta dicit in eis qui serenitate uite temporalis, psalmis, ieiuniis, et ceteris uite temporalis orationibus  et eleemosynis, quietioribus actibus Domino seruire cupiunt. uerum quia laboris est hec uita, non requiei, mox excitantis se Domini sentit uocem, atque ad sudorem predicandi cohortantis, ut meminerit sibi in tempore huius exsilii, desiderate quietis, nec abnegatum penitus gustum, nec perfruitionem eternaliter datam. Sequitur enim:

uox dilecti mei pulsantis: Aperi mihi, soror mea, etc. Pulsat enim dilectus ad ostium nostrum, cum nos Dominus ad profectum uirtutum excitat, cum de acquirendis promissi regni gaudiis admonet, sicut et nos ad eius pulsamus ostium, cum ab eo profectum uirtutum, cum ingressum regni querimus, memores nimirum promissi ipsius, qui ait: Pulsate, et aperietur uobis . Sed et ipse ad ostium nostrum se  pulsare declarat, cum dicit: Ecce sto ad ostium, et pulso. Si quis audierit uocem meam, et aperuerit ianuam, introibo ad illum, et cenabo cum illo, et ipse mecum . Duobus autem modis pulsanti Domino aperimus, cum uel cordis nostri adytum ad suscipiendum feruentium amorem illius, quem iam aliquantisper habeamus, pandimus; uel certe proximorum corda ad suscipiendum eum, quem necdum habuerunt, timorem uel amorem eius predicando reseramus. Est et tertia Domini ad ostium nostrum pulsatio, cum nos de hac uita rapiendos premissis infirmitatibus, admonet. De qua ipse in Euangelio, Et uos, inquit, similes hominibus exspectantibus Dominum suum, quando reuertatur a nuptiis, ut cum uenerit  et pulsauerit, confestim aperiant ei . Confestim autem Domino sic pulsanti aperimus, si mortem leti excipimus, neque ad iudicium eius induci formidamus, cui nos in bonis operibus placuisse, quem nos semper honorasse meminimus; iuxta Psalmistam, Et honor regis iudicium diligit . uerum hoc in loco Dominus, si diligenter consideratur, illam potius apertionem anime fidelis, que in eruditione fit proximorum, querere uidetur. Constat enim quia suum ipsa cor illi aperuerat, quia carnis absoluta uinculis, ad illum egredi desiderabat, que dicere ualebat: Ego dormio, et cor meum uigilat. Constat quia iam ad ipsam intrauerat dilectus, quem tot et tantorum nominum honorabat insignibus, ut diceret: Soror mea, amica mea, columba  mea, immaculata mea: soror mea, quia regni mei coheres effecta; amica mea, quia iugum seruitutis egressa, arcanorum meorum conscia facta es; columba mea, quia spiritus mei dono illustrata; immaculata mea, quia secreta a negotiosis actibus, diuinis es sublimata aspectibus. Sed cum dicit, Aperi mihi, eorum procul dubio mentes, qui necdum his omnibus erant digni, predicando sibi aperiri requirit, ut etiam sequentia uerba declarant, quibus dicitur:

Quia caput meum plenum est rore, etc. Caput Christi est Deus, ut Apostolus dicit ; cincinni autem eius, collecte sunt in mente fidelium eius cogitationes, que non sparse defluunt, sed per disciplinam constricte subsistunt. Ros uero et gutte noctium,  que in medio tenebrarum cum frigore ab alto decidunt, iniquorum sunt mentes, obscure nimirum et cece, et ea que in terris sunt, semper appetentes. De qualibus dictum est: Quia abundante iniquitate refrigescet caritas multorum . Precepit autem Dominus, ut diligamus ipsum, diligamus et proximum. Sed cum ipsum minore, quam debemus, amore ueneramur, cum multi etiam, quod peius est, nullo prorsus erga ipsum caritatis affectu tenentur, quid nisi caput Christi plenum est rore? Et cum praui quique famulis quoque Christi sese in custodias sue mentis colligentibus, ac sui Conditoris amori arctius adherentibus, odium pro dilectione impendunt, nonne cincinni eius guttis noctium madent, et prementia se frigora cece persecutionis  grauiter tolerant? Ubi ergo huiusmodi tempus ingruerit, merito excitat Dominus Ecclesiam de somno studiorum dulcium quibus oblectatur, eamque uerbo predicationis insistere, ac frequenti exhortatione corde prauorum calefacere, illustrare ac sibi aperire precipit, que contra illum clausa erant, ut ingrediens possit habitare per fidem, malens eam ad plurimorum salutem per laborem peruenire, quam in paucis qui saluati fuerant quietem habere, tametsi celestium bonorum crebra meditatione laudabilem. Prouocata autem ad laborem predicandi, respondet Ecclesia Domino:

Exspoliaui me tunica mea, etc. Ac si aperte dicat, Deserui negotia rerum infirmarum, qua ratione repetam? Qui enim se ad officium predicationis accingit,  quique regendarum sollicitudinem suscipit animarum, restat ut ad prouidenda eis quibus eterna predicat, temporalium quoque necessitatum subsidia inuigilet. Ideoque Ecclesia in eis qui suam et in secreto curam agere malunt, quam molestiis laboriosarum actionum occupari, exuisse se tunica sua, nec denuo indui posse commemorat: nam quia tunica occupationes huius seculi figurate denuntiat, testatur ipse Dominus, cum de aduentu nouissimi sui examinis loquens ait: Et qui in agro est, non reuertatur tollere tunicam suam ; mystice admonens ut qui erga profectus fructuum spiritualium manum mentemque occupauerat, ne ad oblectamenta mundi, que abiecerat, appetenda redeat.

 Laui pedes meos, etc. Iam meas cogitationes, quibus aliquando terram tangere solebam, frequentibus secrete compunctionis fletibus ablui, et quantum moribus possibile erat, celesti ingressu dignos reddidi, ita ut dicere possim quia stantes erant pedes nostri in atriis tuis, Ierusalem ; id est, etsi necdum ipsa superne ciuitatis menia intrare promerui, iam tamen in tantum cogitationes meas purificare studui, ut initia quedam non parua gaudiorum illius fixo sepius intuitu cordis me prelibasse meminerim, et quomodo fieri potest, ut a culmine contemplationis egrediens, rursum mundi sordibus polluar? Excepta enim sollicitudine, quam diximus, temporalium subsidiorum, difficile est multum, ut non doctor etiam eximius, aliqua aut  iactantie culpa nonnunquam permoueatur, aut ire uidelicet, si non diuina et celestia loquens, humiliter audiatur; iactantie uero, si humiliter obediens sibi, multas Domino credentium plebes acquirat. Turbat ira, si reprehenditur; inflat iactantia, si eius sermo laudatur. Hinc Iacobus ait: Nolite plures magistri fieri, fratres mei, quoniam maius iudicium sumitis; in multis enim offendimus omnes . Hinc ipse Dominus redeuntibus a predicatione discipulis pedes lauit; significans quia nec ipsi summi predicatores possint omnibus saltem cogitationum quibus terram contingunt, carere peccatis; sed hec tamen ipse, qualiacunque sint, propitius abluat. Oblectatur ergo sancta Ecclesia suauibus ac salubribus uite quiete studiis, in eis qui talium esse  experti meruerunt; munusque predicandi excusat, dicens quodammodo cum Moyse: Obsecro, Domine, mitte quem missurus es . uerum quia Dominus amorem erga se nostrum, in proximorum maxime uult amore cognosci, unde Petro ipsum se amare tertio profitenti, tertio respondit: Pasce oues meas , apte subditur:

Dilectus meus misit manum suam per foramen, etc. Manum quippe suam dilectus per foramen mittit, cum nos Dominus occulta inuisibiliter compunctione ad opus uirtutum accendit. Manum suam ad nos pausare cupientes mittit, cum nobis ad memoriam reducit operationem suam, quam operatus est in nobis, non solum uidelicet ut homines essemus, sed etiam ut ipsius essemus. Manum suam mittit ad  nos, cum nos admonet operationis, quam operatus est in se pro nobis, cum de sinu Patris ad publicum nostrum egressus, non tantum incarnari et in terris conuersari, ut nos faceret spirituales et celestes, uerum etiam mori, ut nos perpetuo uiueremus, dignatus est. Unde merito uenter noster ad huiusmodi tactum eius intremiscit, quia nimirum recordata misericordie eius operatione, conscientia nostra pauescit, iuxta illud propheticum, Consideraui opera tua, et expaui, atque ad curandam proximorum salutem, pro qua Deus incarnatus est ac mortuus, quam ualet assurgere, festinat. Solet namque uentris nomine cor designari, quia sicut in uentre cibi excoquuntur, ita cogitationes in corde sedula retractatione  maturescunt. Hinc etenim Ieremias: uentrem meum, inquit, uentrem meum doleo . Quid namque prodesset auditoribus, si doctor suus uentrem suum se dolere quereretur? Sed multum in eis conferre studuit, attestando reprobis eorum actibus suam quoque conscientiam turbatam ac dolore intimo esse repletam. Potest autem uentris nomine ipsa mollities et infirmitas accipi eorum qui doctrine officium suscipere, uel quia minus se idoneos estimant, trepidant, uel quia otio sue quietis oblectantur, refugiunt. Et ad tactum dilecti uenter intremuit sponse, cum ad instinctum diuine compunctionis, infirmi Ecclesie torporem ignauie discutiunt, seseque ad exercitium boni operis accendunt, nec non et ad consulendum proximis predicando assurgunt. Hoc  est enim quod sequitur:

Surrexi, ut aperirem dilecto meo. Aperire namque Domino, hoc loco uerbum Domini predicare significat. Aperimus quippe Domino, non solum cum aduentum ipsius nostro in corde per amorem suscipimus, uerum etiam cum eos qui corda sua contra ueritatem claudere solebant, ad hanc recipiendam instruendo conuertimus. Et bene se sponsa ut aperiret dilecto surrexisse commemorat, quia necesse est omnimodo ut quisque ueritatem predicare disponit, prius ad agenda ea que doceat, assurgat, ne forte aliis predicans ipse reprobus efficiatur. Cui subiuncta uerba conueniunt, dum dicitur:

Manus mee stillauerunt myrrham, etc. In manibus enim opera que per manus fiunt, in digitis accipitur  discretio per quam opera diriguntur: quia nimirum nulla nostra membra plurimis distincta articulis, nulla flexibus sunt aptiora quam digiti. Hinc est enim quod Dominus, sententiam de adultera daturus, primo digito scribebat in terra, ac sic iudicium quod petebatur explicauit, mystice nos admonens ut quoties alios castigare uel iudicare disponimus, prius humiliati nostram conscientiam solerti discretione exsculpamus, considerantes sedulo ne et ipsi tentemur. Dictum est autem sepius quia myrrham continentiam carnis et martyria significat: unde patet sensus, quia manus sponse stillant myrrham, cum operibus continentie se mancipat anima sancta; et digiti eius pleni sunt myrrha probatissima, cum se discretione sollicita examinans, inuenit superne  tantum retributionis intuitu continenter uiuere. Nam qui humane laudis gratie student, qui, teste ipso iudice, receperunt mercedem suam, hi nimirum myrrham stillare uidentur e manibus, sed nequaquam digitos probatissima habent myrrha repletos, quia etsi non solum facultates pauperibus, uerum etiam membra tradunt ignibus, si caritatem non habuerint, nichil eis prodest. Quia ergo is qui alium docere uult, ipse debet et ab illecebris abstinere carnalibus, et ad patiendam pro confessione fidei esse paratus, recte cum diceret: Surrexi ut aperirem dilecto meo; continuo subiunxit: Manus mee stillauerunt myrrham. Et quia eamdem continentiam uel passionem eterne solum mercedis intentione fieri oportet,  recte subintulit: Digiti mei pleni myrrha. Item manus sponse stillant myrrham, cum operarii illius, id est, doctores sancti mortificationi salutifere corpus subiiciunt, et digiti eius pleni sunt myrrha probatissima, cum in tantum tribulationibus proficiunt, ut inuincibilis etiam eorum declaretur esse patientia, iuxta illud Apostoli: Sed gloriamur in tribulationibus, scientes quia tribulatio patientiam operatur, patientia autem probationem, probatio autem spem; spes autem non confundit .

Pessulum ostii mei aperui dilecto meo. Pessulum ostii sui sponsa dilecto aperuit, cum anima queque electa templum sui pectoris diuina uisitatione atque in habitatione dignum fecerit. Pessulum ostii dilecto pulsanti aperit, cum inspiratione subita, ad desideria  celestium accensa satagit latius sinum mentis ad accipiendum gustum eiusdem superne dulcedinis aperire. Dixerat enim supra quia dilectus missa manu per foramen se tetigerit, ac tremore concusserit: cuius tactu uehementer inflammata, cupit iam non per angustiam foraminis eius manu contingi, sed patefacta cordis ianua, felicissimo eius amplexu perfrui, id est, suauitate diuine illustrationis, quam raptim iam et permodice senserat, plenius satiari. uerum quia perfecta eternorum gaudiorum uisio nulli in hac uita electorum conceditur, que cunctis in alia uita iustis premiorum loco reseruatur, recte subditur:

At ille declinauerat, etc. Hoc est enim quod Psalmista ait: Accedet homo ad cor altum, et exaltabitur  Deus . Nam quanto se altius humanum cor ad contemplandam diuine uisionis gloriam fide et oratione purificatum sustollit, tanto altius inuenit esse quod querat, et ad quod promerendum tempore promisse retributionis ascendat. Cui simile Ecclesiastes: Dixi, sapiens efficiar; et ipsa longius recessit a me, multoque magis quam erat . Nec pretereundum quod non ait simpliciter: Ostium meum aperui, sed pessulum, inquit, ostii mei aperui dilecto meo. Clauserat enim pessulo in altum demisso conclaue sui cordis, ne quis hoc profanus aut insidiator intret, iuxta illud Salomonis: Omni custodia serua cor tuum; quoniam ex ipso uita procedit . Aperuit item dilecto, ut repulsis immundorum turbis omnibus, liberum in se locum Conditori  preberet. Nec repugnare putandum est, quod supra diximus, aperire sponsam dilecto guttis noctium ac rore algenti, cum Ecclesia uel anima fidelis, cor proximorum ad laudem Conditoris, quem nesciebant, uel non curabant, accendit, et nunc eam interpretamur pessulum ostii sui eidem dilecto reserare, in eo quod ipsa per profectum compunctionis suam mentem latius eius ingressui patefecit: uno enim eodemque fit utrumque momento, quia nimirum interna aspiratio quemcunque ad colligendas Deo animas accendit, ipsum pariter ad amorem eiusdem Conditoris ardentius solet accendere. Nec alia causa quempiam recte ad docendum quam amor Dei concitat. Et dum quisque docendo animam proximi  ad rapienda diuine pietatis dona pandere delectatur, suam pariter mentem necesse est hec agendo innouet, atque ingressui gratie celestis largius dilatet. Denique sequentibus uerbis manifeste innotuit sponso quantum proficeret, dum precordia proximorum, que obscura uiderat, Domino aperire curabat, grauiter ferens eum quem ipsa tantisper ardebat, infideli aliorum torpore, quasi rore nocturno guttisque grauari. Nam sequitur:

Anima mea liquefacta est, etc. Quanto suauius, inquit, uocem atque uiciniam dilecti mei per foramen secrete compunctionis accepi, tanto sublimius quidquid in me erat frigidum, incaluit; quidquid rigidum, liquefactum est; adeo ut nichil nisi in lacrymas resolui, dulce habuerim; et quem me ad punctum sua  gratia contingentem retinere nequiueram, abscedentem iam fletu requirere gemituque delector. Et hoc quoque mihi liquescenti a rigore pristino, et effundenti in me animam meam, non parum dedit augmenti, quod multorum refrigescere caritatem intueor, conquerente ipso quod noctium guttis, id est, tenebrosis prauorum sit tumultibus obsitus. Et quia dissipauerunt iniqui legem eius, ideo ipsa magis magisque mandata eius super aurum et topazion diligere curaui.

Quesiui, et non inueni illum, etc. Hec eorum in sancta Ecclesia uox est, qui consuerunt, transcensa labentium rerum sollicitudine, summis tantum incedere bonis, ac patrie celestis amare semper ingressum: de quibus dubium non est quia non una eademque  ui dulcedinis semper, ut uolunt, desiderio supernorum possint affici, quia nimirum hec uirtus non in arbitrio eleuate ad superna mentis, sed in dono est tantum eleuantis atque illustrantis Dei. Quotiescunque ergo anima casta uel egredi cupit ad Dominum, uel in carne posita, gustu future beatitudinis attolli, nec tamen statim quod deposcit impetrat, tunc necesse est gemebunda dicat: Quia quesiui illum, et non inueni; uocaui, et non respondit mihi. Inuenitur namque semper a bene querentibus, ut misereatur; respondet semper a bene uocantibus, ut perpetuam consulat ad salutem: sed non semper ad hoc respondet, aut se inueniendum offert, ut quod in patria peruenientibus promittit, hoc in itinere  huius exsilii adhuc pergentibus proroget. Denique quotidie sepius genu flexo dicamus Patri: ueniat regnum tuum; nec nos exaudiri diffidimus, nec statim quod postulamus accipimus, sed effectum nostre precis, donec in fine consequamur, patienter gaudenterque sustinemus.

Inuenerunt me custodes, etc. Custodes qui circumeunt ciuitatem, sancti sunt doctores quibus Ecclesie cura delegata est, ut eam uidelicet uel uerbo uel exemplo, et ab incursione prauarum tutentur doctrinarum, et ad Conditoris sui timorem ac dilectionem magis magisque succendant. Hi etenim ciuitatem circumeunt, quia in omnibus sancte Ecclesie locis quaquauersum toto orbe distenditur, eorum uel presentia corporis, et uiua uox, uel inserta  litteris doctrina siue opus inuenitur. Qui sponsam quesitu dilecti fatigatam inuenientes percutiunt ac uulnerant, quia animam quam superno amore anxiam reperiunt, uerbo sue doctrine amplius inflammant; et dum in ea quidquid terrenum remansisse deprehendunt exstinguunt, eamque ad infima cuncta uelut insensibilem reddunt, quasi hanc percutientes uulnerant: cum enim describens armaturam Dei, Apostolus dicat: Et gladium Spiritus, quod est uerbum Dei ; quid mirum, si percussus dicitur et uulneratus, qui hoc gladio tangitur? Huius siquidem ictu gladii uulnus accipitur illud de quo dicitur alibi, uulnerata caritate ego sum.

Tulerunt mihi pallium meum custodes murorum. Custodes murorum iidem summi doctores sunt, cum  eos quoque qui Ecclesiam gubernare ac munire sufficiant instruere satagunt. Credo Timotheus, Titus et ceteri huiusmodi operatores ueritatis, muri erant ciuitatis Dei; et Paulus, cum eisdem exhortatoria dat precepta, quid nisi custos intelligendus est murorum? Custodem esse se namque ciuitatis quam sollicitus circumiret ostendit, cum uirtutes suas enumerans ait: Preter illa que extrinsecus sunt instantia, mea quotidiana sollicitudo omnium ecclesiarum . Custodem se item murorum esse docuit, cum Timotheo dicit: Tu uero uigila; in omnibus labora; opus fac euangeliste; ministerium tuum imple , et cetera huiusmodi. Et ad Titum: Ideo, inquit, reliqui te Crete, ut ea quod desunt corrigas, et constituas per ciuitates presbyteros, sicut et ego  tibi disposui . Tollunt autem pallium suum sponse percusse et uulnerate custodes murorum, cum apostoli uel apostolici uiri anime cuilibet diuino amore attacte, retinacula transeuntium rerum auferunt, ut infimis expedita curis, liberiori cursu faciem sui Conditoris requirat. Pallium namque idem, quod supra tunica; ubi ait: Exspoliaui me tunica mea, rerum terrestrium implicamenta designans.

XX. Adiuro uos, filie Ierusalem, si inueneritis, etc. Merito languet amore sponsa, cum gladio Spiritus percussa ac uulnerata carnalis amictum cupiditatis exuit, quia quantum in Deo conualescit anima sancta, tantum ad seculi huius affectum, quasi debilis efficitur et infirma. Nec mirandum si languere dicatur  anima perfecta ad ea que mundi sunt, cum Apostolus eos qui mundum perfecte reliquerunt, mortuos appellare non dubitet: Mortui enim estis, et uita uestra abscondita est cum Christo in Deo ; et de seipso: Mihi mundus crucifixus est, et ego mundo . Filie Ierusalem ciues sunt patrie celestis, qui partim adhuc peregrinantur in terra, partim iam regnant in illa. uerum hoc in loco cum dicitur: Adiuro uos, filie Ierusalem, si inueneritis dilectum meum, ut annuntietis ei quia amore langueo, illam eius partem uidetur alloqui que in terris uersata necdum perfecte Dominum uidere meruit, quem tamen sepius inuenit, cum suo illum in pectore per amorem recipit. Has ergo filias Ierusalem adiurat sponsa ut si  inuenerint dilectum ipsius nuntient ei quia languet: nos quippe sumus sponsa hec, et amica eiusdem Dei et Domini nostri, in quantum ei adherentes unus cum eo spiritus efficimur, et cum eternorum desideriis accensi, atque eius quem nondum uidemus conditoris nostri faciem suspirantes, uenimus ad famulos illius, quos angelicam in terris agere uitam credimus, eosque subnixi petimus ut tempore deuote sue orationis nos quosque Domino commendent, ac pro nobis interueniant, ut eius uidere uultum mereamur. Hoc est profecto quod agimus, adiurantes filias Ierusalem ut amoris nostri magnitudinem ad Deum referant, et pro eius uidenda gloria, nobis eque, ut sibi supernum poscant auxilium. Unde et tale per omnia ab eisdem filiabus Ierusalem responsum  redditur, quod deuote fidelium collationi manifeste congruat. Nam sequitur:

XXI. Qualis est dilectus tuus ex dilecto, etc. Quod est aperte fratrem fidelem fratri fideli dicere: Obsecro, quia caritate Redemptoris te feruere comperio, mihi quoque de eo uerba facias, me salutari exhortatione confirmes, quatenus meo in corde caritas eadem eius beneficiis ac donis augescat. Et quidem iamdudum timorem eius habere, peccatorum meorum conscius cepi, sed nunc, proficiente mentis robore, securior iam factus de uenia peccatorum, de caritate eius aliquid audire delector. Dic ergo, age, qualis est dilectus tuus ex dilecto? hoc est, ex ea parte qua diligi debeat potius quam timeri. Huiusmodi uerbum habes et in cantico Isaie: uinea  facta est dilecto in cornu, in loco uberi, et cetera, usque dum ait: uinea sabaoth, domus Isrel: et homo Iuda, nouellum dilectum . Potest autem dilectus ex dilecto, Filius ex Patre intelligi, sicut lumen de lumine, Deus de Deo, idem recte creditur et confitetur. Sicut enim una caritas, et una deitas Patris et Filii, sic est et una dilectio, Ioanne attestante, qui ait: Et omnis qui diligit eum qui genuit, diligit eum qui natus est ex eo . Sequitur condigna querentibus a parte sponse responsio.

XXII. Dilectus meus candidus et rubicundus, etc. Candidus, quia in carne apparens, peccatum non fecit, nec inuentus est dolus in ore eius ; rubicundus, quia lauit nos a peccatis nostris in sanguine  suo . Et bene primo candidus, deinde rubicundus, quia primo sanctus uenit in mundum, et postmodum sua passione cruentus exiuit de mundo. Electus ex millibus, quia ex omni genere humano unus Mediator Dei et hominum, per quem mundus reconciliatus, assumptus est, a Deo solus mortalium de celo audire dignus fuit: Hic est Filius meus dilectus, in quo mihi complacui , id est, in quo nil uitii quod me offenderet, et omne pondus uirtutis in quo gauderem inueni. Unde bene de illo dicit Ecclesiastes: uirum de mille unum reperi; mulierem ex omnibus non inueni : subaudis, perfecta iustitia refulgentem. Hoc enim in his uerbis debere intelligi, subiuncta sententia declarat, qua dicitur: Solummodo hoc inueni, quod fecerit Deus  homines rectos, et ipse infinitis miscuerit questionibus.

Caput eius aurum optimum. Dicit Apostolus, quia caput mulieris, uir; caput uiri, Christus; caput autem Christi, Deus ; quod uidelicet caput aurum est optimum, quia sicut auro nil pretiosius estimatur in metallis, ita singularis et sempiterna Dei bonitas iure omnibus que ipse fecit bonis antecellit.

Come eius elate palmarum, etc. Come capitis dilecti caterue sunt sanctorum, que Deo fideli famulatu adherent; meritoque elatis palmarum assimilantur, quia dulcedinem perpetue remunerationis exspectant. Unde est illud Psalmographi: Iustus ut palma florebit . Merito nigre quasi coruus dicuntur, quia non hanc a sese habere dulcedinem  posse, sed ab illo sperant accipere, qui ait: Sicut palmes non potest ferre fructum a semetipso, nisi manserit in uite, sic nec uos, nisi in me manseritis . Imo nil ex sese nisi tenebras fuisse deprehendunt, admonente Apostolo: Quia fuistis aliquando tenebre, nunc autem lux in Domino . Nec mirandum est nos ante lauacrum regenerationis nigredini esse comparatos coruorum, cum ipsis apostolis iam se sequentibus magistra ueritas dicat: Si ergo uos, cum sitis mali, nostis bona data dare filiis uestris . Sed et legislator uideamus an in comis sponsi coruinum aliquid inter elatas deprehenderit palmarum? Conspecta siquidem luce diuine glorie, mox tenebras humane prauitatis agnouit, ac redarguit, dicens: Dominator Domine,  Deus misericors et clemens, patiens et multe miserationis, et uerus, qui custodis misericordiam in millia, qui aufers iniquitatem et scelera atque peccata, nullusque apud te per se innocens est . Come igitur sponsi, id est, cohortes iustorum, sicut elate sunt palmarum, nigre, quasi coruus, quia per misericordiam quidem dominatoris ad gaudia uictorie tendunt, sed per sese cognoscunt. Potest autem hic uersiculus et de his qui in celesti patria suo Conditori eternaliter adherent spiritibus accipi; qui, quo altius gloriam incommutabilis et perpetue maiestatis aspiciunt, eo uerius omne quod creatum est, quam sit infirmum ac uile, perpendunt. Apponius comas sponsi, uirtutes angelorum interpretatur, et addit,  dicens: »Elate uero palmarum, quod dixit, docuit predicta ministeria nunquam inclinari a sua potentia suoque officio, sed semper sublimia permanere; sicut palmarum come semper uiroris uirtutem tenentes, in sublime elate sunt.« Iulianus de his ita loquitur: »Come etiam alia comparatione signantur, qua tamen et cincinnorum forma fulgorem auri uideatur imitari. Come eius, sicut elate palmarum, ut crispe nimirum uideantur et rutile.« Et paulo post: »Ac si diceret: Diuinitati sanctorum eius, et hominum et angelorum famulantur cohortes, et honorem regis continua laude concelebrant; atque ita sunt ministerii sui dignitate conspicue, ut palmarum instar excellant, auri instar refulgeant. Sed tamen adeo illum, cui obsequuntur, intelligunt, ut non  solum nil elationis assumant, ceterum pre nimia humilitate fusce nigreque uideantur.« Porro alia translatio, pro elatis palmarum, unum nomen posuit, crines eius abietis. Et quidem scimus quod abies Grece elatis uocatur, et nunquam marcoris infirmitate commutatur: unde uidetur elates hoc loco Grecum esse uerbum, non Latinum, hoc est nomen arboris proprium. Quod etiam Plinius Secundus astruere uidetur, cum de unguentis scribens, dicit: »Est preterea arbor ad eadem unguenta pertinens, quam alii elatem uocant, quod nos abietem, alii palmam, alii spatham.« Quibus uerbis coniici datur quod elate sunt arbores, similitudinem habentes aliquam palme uel abietis, unguentis apte conficiendis. Quas ideo noster interpres elatas palmarum,  id est, abietes palmarum dixit, ne uulgare genus abietum, quod edificiis et nauigiis conuenit, sed speciale, quod unguentis aptum est, intelligamus; quod et figuris apte conuenit, come enim sponsi unguentorum comparantur arboribus, quod sanctorum caterue, que familiariter suo Conditori, uelut come capiti adherent, uirtutum sunt gratia referte; quibus cum diuine maiestati sedule obsequuntur, quasi come unguentorum similes caput ornant sponsi. Denique Maria Magdalena caput Domini nardo perfundens, capillos eius in magne mysterium deuotionis elatis palmarum, id est, aromaticis arboribus, similes reddidit.

Oculi eius sicut columbe super riuos aquarum. Quid in oculis sponsi typice debeat intelligi Ioannes  aperit, cum se Agnum uidisse commemorans, habentem cornua septem, confestim exponendo adiunxit: Qui sunt septem spiritus, demissi in omnem terram . Septem autem spiritus dicit, septem dona unius eiusdemque Spiritus, que Isaias notissimo diuine operationis ordine distinguit, quia Spiritus sanctus discipline effugiet fictum. Delectatur autem sede illarum mentium que se, instar aquarum uiuentium, reddunt lucidas; que nil sibi sordidum, nil tenebrosum, nil quod non ab omnibus ueri amatoribus, imo ab ipsa ueritate, que corda scrutatur et renes, probari debeat, inesse patiuntur. Et bene, non super stagna aquarum, sed super, inquit, riuulos aquarum: si enim requiras quo deriuentur, quo fugiant he aque, prodit ipse fons uite de quo oriuntur,  id est, Dominus noster, de quo habent corda electorum quidquid mundum ac lucifluum habent. Fiet, inquit, in eo fons aque salientis in uitam eternam ; nam qui munditiam quidem, uel sermonis uidentur habere uel operis, sed ad celestia regna per eamdem munditiam tendere aut dissimulant aut ignorant, hi profecto non riuulis, sed stagnis adequantur aquarum. Qui uero apertis in se sordibus locum malignis prebent spiritibus, tales non aquis mundis, sed uolutabris luti magis, quibus sues gaudent, assimilantur. Sues ergo paludibus, columbe riuulis delectantur aquarum, quia in pectoribus immundis aptam spiritus immundi mansionem usurpant. Beati autem mundi corde, quoniam ipsi Deum uidebunt ,  et diuinorum carismatum luce replentur. Que uidelicet carismata, quia gratis fidelibus et sola superne beneuolentie causa dantur, apte subditur:

Que lacte sunt lote, etc. Recte etenim lactis nomine dona superne largitionis et pietatis indicantur, quia nimirum matres que paruulos nutriunt fetus, gratuito eis ac naturalis causa dilectionis alimentum lactis ministrant. Lacte ergo sunt lote columbe quibus oculi assimilantur sponsi, quia gratia salui facti sumus per fidem, et hoc non ex nobis, Dei enim donum est . Ita autem he columbe, id est donationes Spiritus, lacte lote dicuntur, que nunquam sordis aliquid habuerunt, quomodo dicitur a Psalmista: Eloquia Domini, eloquia casta; argentum igne examinatum, probatum terre, purgatum septuplum  , cum constet ea nil unquam terrene pollutionis habuisse quod deberet igne purgari. Sic ipse ceternus Patri Filius, et recte creditur ex Patre natus, et nunquam fuisse non natus, recte, ueraciter confitetur et creditur; et alia huiusmodi habes in Scripturis innumera. Que etiam columbe iuxta fluenta resident plenissima, quia quecunque corda amore uirtutum redundant, hec gratia spiritualis inhabitare libentissime solet, ut ea sublimiori respectu sue presentie illustret, que puritate sincere intentionis ad celestia gnauiter tendunt. Si autem in oculis Domini predicatores uerbi eius intelligere uolumus, inueniemus hos sicut columbas esse super riuulos aquarum: sicut columbas quidem, quia simplices; super riuulos uero aquarum,  quia spirituali sunt gratia ditati. Qui per riuulos aquarum sepe designantur, quia Scripturis sanctis, que et ipse uocabulo aquarum crebro figurantur, uigilanter intendunt, quibus edocti, facilius insidias diaboli dignoscere ac declinare ualeant. Columbe siquidem super riuulos aquarum, non solum propter potum, uel lauacrum, uel loci amenitatem ac munditiam residere solent; sed ea non minus intentione, ut uenientis umbram accipitris in aquarum perspicuitate preuidere, ac sic imminens ab hoste periculum euadere possint. Cuius figura nature in propatulo est, quia iugi diuinorum eloquiorum meditatione opus habemus, ut uel facta sanctorum uel dicta legentes, quo nos genere aperte impugnationis antiquus hostis, quibus fraudum machinis debellare ac  supplantare conetur, sollicita mente perscrutemur. Moxque ubi futuras eius insidias perspicimus, unicum nobis refugium foramina petre nostre, id est, Dominice fidei presidia intremus, ac signo nos passionis illius defensare studeamus. Sed et cauernam macerie cito uolatu petamus, id est, sanctorum, uel angelorum, uel hominum crebras pro nobis intercessiones apud misericordiam pii Conditoris queramus. Quod cum uniuersis fidelibus, tum illis maxime probatur esse necessarium, quibus non sui solummodo cura, sed et aliorum gubernandorum atque erudiendorum est onus impositum. Hec sunt etenim firmissima ac tutissima sancte Ecclesie presidia, propter que superius a Domino audiuit, Surge, amica mea  sponsa mea, et ueni, columba mea, in foraminibus petre, in cauerna macerie. Bene autem de eisdem columbis, id est, spiritualibus uerbi ministris dicitur, Que lacte sunt lote, et resident iuxta fluenta plenissima, ut primo omnium lauacro baptismi esse recreati insinuent: quod non absurde uocabulo lactis exprimitur, quia inter ea connumerantur sacramenta, quibus infantia sancte Ecclesie uel nasci consueuit uel nutriri. Si quid autem inter riuulos aquarum et fluenta plenissima distare credimus, potest in riuulis aquarum, eruditio Testamenti ueteris accipi, cuius cultores ueraciter Deo dicere nouerunt, Filii autem hominum in protectione alarum tuarum sperabunt , uidelicet ne insidiis eriarum  potestatum, quasi accipitrum unguibus, rapiantur. Inebriabuntur ab ubertate domus tue, et torrente uoluptatis tue potabis eos, quoniam apud te est fons uite . Potest in fluentis plenissimis perfectio doctrine euangelice non inconuenienter intelligi, cuius tanta est plenitudo, ut nulla maior in hac duntaxat uita commorantibus esse possit. Que ab alterutro distinguens euangelista dicebat, Quia lex per Moysen data est; gratia et ueritas per Iesum Christum facta est ; et quoniam utriusque Testamenti scientia doctoribus ueritatis concessa est, recte oculi Domini, sicut columbe dicuntur super riuulos aquarum, que lacte sunt lote, et resident iuxta fluenta plenissima.



LIBER QUINTUS.


 Gene illius sicut areole aromatum, etc. Sicut in labiis Domini uerba, que loquebatur, ita in genis ipsa modesta pietas simul et seueritas uultus eius exprimitur. Si enim de puro homine recte dici potuit, Sapientia hominis lucet in uultu eius, quanto magis in uultu illius hominis qui est Dei uirtus et Dei sapientia bene considerantibus, et summa uirtutis et sapientie refulgebat? Gene, inquit, illius sicut areole aromatum consite a pigmentariis. Quomodo enim areole aromatum decenter atque ordinate composite, magnam spectantibus et odoris et aspectus sui gratiam prestant, ita apparens in homine mediator Dei et hominum uirtutum siue doctrine sue dulcedine presentes illustrabat, et fama ad se pertrahebat absentes. Pigmentarios autem, a quibus he sunt  areole consite, prophetas et apostolos intellige, qui eius non solum sermones, sed et mores sacris indidere paginis concordi prorsus relatione; hi futura incarnationis eius arcana, illi facta narrantes. Credo ad speciem genarum eius referendum, quod exsultauit in spiritu, paruulorum fidei congratulans, quod dolebat super duritia cordis infidelium, quod resuscitaturus Lazarum gaudebat propter discipulos ut crederent, quod flentes sorores siue amicos eius intuens fleuit et turbauit semetipsum, quod imminente passione cepit contristari et mestus esse, quod nullum risui uel superuacuis uerbis tempus indulgebat, quod non secundum uisionem oculorum iudicabat, neque auditum aurium arguebat, quod sicut ouis ad occisionem ductus est, et quasi agnus coram tondente,  sic non aperuit os suum . Labia autem illius, lilia distillantia myrrham primam: lilia, quia claritatem celestis regni promittunt; distillantia myrrham primam, quia per contemptum uoluptatum presentium ad hanc perueniendum esse predicant. Exinde, inquit, cepit iehsu predicare et dicere, Penitentiam agite, appropinquabit enim regnum celorum . Item labia illius, lilia, quia candore nos sanctitatis renitescere iubet; distillantia myrrham primam, quia propter hanc conseruandam, quidquid aduersi occurrerit, fortiter nos sustinere precipit.  Lilia prelerebat in labiis, cum auditores suos, pauperes spiritu, mites, lugentes, esurientes et sitientes iustitiam, misericordes, mundicordes, et pacificos esse docebat. Hisque singulis mercedem perpetue beatitudinis repromittebat; addidit liliis et myrrham, cum continuo subiunxit: Beati qui persecutionem patiuntur propter iustitiam, quoniam ipsorum est regnum celorum . Item labia illius, ut lilia renitebant, cum in una eademque persona uerum se Deum, uerum docebat esse et hominem. Aureus quippe color, qui erat intus, ueritati diuinitatis, que erat in Christo, decenter aptatur, maxime quia trifarius est, quasi unam ac non discretam eiusdem sancte Trinitatis gloriam figurat. Candor uero exterior assumpte humanitatis munditiam competenter et sanctimoniam  designat. Sed et eadem labia myrrham distillabant primam, cum se diuinitate semper impassibilem in homine, quem assumpserat, uincula, uerbera, sputa, opprobria, mortem esse passurum predicebat. Labia ergo illius, liliorum et speciem imitantur et odorem, cum dicit: Filius hominis uenturus est in gloria Patris sui cum angelis suis, et tunc reddet unicuique secundum opus eius . Distillant myrrham primam, cum dicit: Primum autem oportet illum pati, et reprobari a generatione hac .

XXIII. Manus eius tornatiles auree, etc. Ordinate post labia manus, id est, opera post uerba laudat Ecclesia sui Redemptoris, quia que uerbis docuit, uirtutibus credenda esse monstrauit. Hinc est enim  quod, docente illo in monte, admirate sunt quidem turbe super doctrina eius. Sed ut admirationem fides sequeretur, descendens de monte, leprosum petentem solo manus attactu mundauit. Hinc etiam est quod admirantes facta eius, ciues ipsius dicebant, Unde huic sapientia et uirtutes ? Sapientia quippe ad labia, uirtutes referuntur ad manus. Bene autem manus illius tornatiles esse perhibet, ut et facilem ei potentiam et inenarrabilem agendi scientiam inesse designet. Constat enim quia tornatura ceteris est promptior atque inenarrabilior artibus  Nam qui in ascia, uel scalpello, uel bipenne, uel malleo operatur, et laboriosius multo operatur, et crebra appositione norme ac solerti circumspectione oculorum, ne turtum faciat, indiget. At qui in circino tornat, non exstrinseca eget regula: sed in seipso quo utitur ferramento directionem sui conseruare ualet operis. Manus ergo Domini tornatiles sunt, quia in promptu habet facere que uult, quia dicit et fiunt. Denique dixit: Tolle grabatum tuum, et ambula. Nec mora, surgens sustulit grabatum suum et ambulabat, qui duos de quadraginta annos paralyticus iacuerat . Tornatiles sunt manus illius, quia in se omnem iustitie regulam tenet. Non autem ut nostra paupertas, necesse habet in sacris discere litteris, ne opus suum a uero deuiet. Denique dictum est de  eo, Unde hic litteras scit, cum non didicerit ? Inde autem sciebat quia ipse erat litteris et lege antiquior, imo ipsius legislatoris iudex. Tornatiles, inquit, auree plene hyacinthis. In auro namque, quod metallis omnibus supereminet, diuinitatis excellentiam significari crebra expositione patuit. Manus ergo eius auree, quod uirtutes quas in homine gessit, diuinitus esse patratas nemo fidelis ignorat. Que recte etiam plene hyacinthis esse referuntur, quia nimirum ad spem nos celestium atque amorem excitant. Hyacinthus quippe gemma est erei coloris. In manibus tornatilibus habet Dominus hyacinthos, ut uidelicet uasa electionis, que preparat in gloriam, huiusmodi gemmis adornet, hoc est corda electorum suorum superne glorie desiderio et exspectatione  letificet. Quod si in hyacinthis pigmenta huius nominis designata accipimus, neque hoc a congrua ueritatis significatione abhorret: est enim hyacinthus pigmentum coloris purpurei atque odoris iocundi. Unde peta, pretiosa queque in exemplum amoris congerens, addit:

Munera sunt lauri, et suaue rubens hyacinthus.
Et manus Domini purpureis erant floribus plene, quia moriturus pro uita nostra, has in clauorum fixione cruoris proprii rubore perfudit. Sed gemmas potius hoc in loco nomine hyacinthorum quam flores esse intelligendos docet alia translatio, que dicit: Manus illius tornatilia aurea plena tharsis: tharsis namque apud Hebreos nomen lapidis est qui apud nos chalcedonius uocatur.

 uenter eius eburneus, etc. uenter fragilissimum in membris nostris locum tenet, quia nimirum et ossibus quibus muniatur caret, et ilia, quorum omne uulnus periculosum est, suo receptaculo complectitur. Ebur autem os est elephantis, quod nimie castitatis animal et frigidi sanguinis esse ferunt. Unde et mors eius a dracone crebri sappetitur insidiis, ut pote qui ardentia sua uiscera potatu eius sanguine refrigerare desideret. Sapphirus autem lapis, cuius coloris sit, testatur historia sacra, que dicit: Et uiderunt Deum Isrel sub pedibus eius, quasi opus lapidis sapphiri, et quasi celum cum serenum sit . uenter ergo dilecti, fragilitatem humanitatis eius, qua nobis conformis erat, insinuat. Ebur decorem  castitatis, qua a corruptione peccati carnis immunis in carne permansit, indicat. Sapphiri, sublimitatem uirtutum celestium, quibus in carne fulgebat, exprimunt. uenter, inquit, eburneus eius, distinctus sapphiris. Ac si aperte dicat, Fragilitas quidem in illo substantie mortalis uera erit, sed hec lasciuie mortalitatis funditus expers, diuinorum potius operum splendida clarescet insignibus. Et pulchre uentrem eius totum quidem eburneum, non autem totum sapphiris uestitum, sed distinctum esse sapphiris dixit, ita ut partim ebur, partim appareant sapphiri. Eburneus quippe uenter erat eius, quia fragilitas quam induerat peccato omni carebat, ita ut non amplius in ea quam in osse mortui elephantis uitiosi ardoris posset inueniri. Distinctus erat sapphiris,  quia inter passiones assumpte humanitatis promouebat crebra indicia perpetue diuinitatis: ad fragilitatem namque humanitatis pertinet ipsum, quod paruulus natus est nobis, ad potentiam diuinitatis, quod de uirgine natus est, eademque natiuitas angelicis est predicata uocibus et celebrata mysteriis; ad potentiam diuinitatis, quod indicio stelle monstratur, adorandus a magis, ad fragilitatem humanitatis, quod insidiis perfidi regis patria fugatur; ad fragilitatem humanitatis, quod duci et tentari a diabolo potuit, ad potentiam diuinitatis, quod, illo uicto ac repulso, ministeriis honoratur angelicis; ad fragilitatem humanitatis, quod aquam a Samaritana muliere postulat, ad potentiam diuinitatis, quod eidem fontem aque uiue se dare posse testatur; ad  fragilitatem humanitatis, quod fatigatur ex itinere, ad potentiam diuinitatis, quod se sequentibus requiem pollicetur eternam; ad fragilitatem humanitatis, quod in naui dormit, ad potentiam diuinitatis, quia excitatus uentis et mari imperat; ad fragilitatem humanitatis, quod crucifixus est et mortuus, ad potentiam diuinitatis, quod eius mortem elementa cum terrestribus etiam tremuere celestia; ad fragilitatem humanitatis, quod conditus aromatibus, ac sepultus est, ad potentiam diuinitatis, quod surrexit et ascendit in celos; ad fragilitatem pertinet humanitatis, quod Isaias ait: Non est species ei, neque decor, et uidimus eum despectum . Et paulo post: Et quasi absconditus uultus eius, et despectus,  unde nec reputauimus eum ; ad potentiam diuinitatis, quod ait Ioannes: uidimus gloriam eius, gloriam quasi unigeniti a Patre, plenum gratie et ueritatis . Distinctus est ergo sapphirus uenter Christi eburneus, quia immaculata et incontaminabilis eius incarnatio, frequentibus refulsit miraculis diuine celsitudinis. Notandum enim quod de sapphirino colore Scriptura ait, quia talis sit speciei, quale celum, cum serenum sit. Nomine autem celi sereni sublimitas diuine maiestatis non incongrue figuratur, Psalmista attestante, qui incarnationem eiusdem Redemptoris nostri describens ait: A summo celo egressio eius, et occursus eius usque ad summum eius . Hoc est enim quod ipse discipulis de se ait: Et credidistis quia a Deo exiui; exiui a Patre, e  ueni in munaum; iterum relinquo mundum, et uado ad Patrem . Sed et ipsa sponsa in uentre dilecti sui eburneo, sapphiri speciem uidit, cum primi sui pastoris uoce dixit: Tu es Christus, Filius Dei uiui , quia nimirum in Filio hominis sancto, innocente, impolluto, segregato a peccatis, puram diuinitatis plenitudinem cognouit.

Crura illius columne marmoree, etc. Crurum Domini uocabulo itinera incarnationis eius, quibus ad nostram uenire salutem dignatus est, insinuantur. Que bene columnis marmoreis conferuntur, quia et fortia sunt et recta. Quid enim marmore fortius? quid est columna directius? Annon firmitatem marmoris in cruribus eius conspexit Psalmista, cum ait: Et ipse tanquam sponsus procedens de thalamo suo;  exsultauit ut gigas ad currendam uiam, et cetera . Annon et rectitudinem uidit columnarum, cum rursus idem dixit: Iustus Dominus in omnibus uiis suis ? Hinc est enim, quod illo in cruce posito, nequaquam eius crura, tametsi permittente preside, frangi, sicut nec scindi uestimenta potuerunt. Mansit quippe tunica intemerata, ut Ecclesie, que est uestis ipsius electa, non habens maculam aut rugam, nunquam uiolanda unitas signaretur. Mansere crura intacta, ut mysterium aduentus eius in carne, sacrosanctum et inuiolabile, omni malleo praui dogmatis perduret. Pilatus namque os malleatoris interpretatur. Sed malleus, licet impius ore heretico ferire disponat, stant columne marmoree, qui ictum ferientis firmissime repellant. Insana  licet doctrina insanum quid de Domino dicat, stat euangelica ueritas, que uincat. De quibus columnis apte subinfertur, Que fundate sunt super bases aureas. Bases quippe auree, ipsa sunt consilia diuine prouisionis, quibus eternaliter ante secula dispositum est omne quod temporaliter in seculo crearetur, in quibus et ipsa Saluatoris nostri incarnatio, et nostra in illo salus predestinata est, teste Apostolo qui ait: Sicut elegit nos in ipso ante mundi constitutionem, ut essemus sancti et immaculati in conspectu eius in caritate ; et apostolus Petrus redemptos esse nos dicit pretioso sanguine, quasi Agni immaculati et incontaminati Iesu Christi; et precogniti quidem ante mundi constitutionem, manifestati autem nouissimis temporibus . Fundate sunt ergo super bases  eius aureas columne marmoree, quibus crura Domini comparantur, quia cuncta Saluatoris nostri uestigia, quibus uel ad terras de celo uenire, uel in terris conuersari, uel post terras ad inferos descendere, uel post inferos de sepulcro resurgere atque ad celos redire uoluit, firma sunt ut marmora, recta sunt ut celum potentia, ut columne ad regulam sunt diuine preceptionis ordinata, ut fundata super bases aureas. De quibus uidelicet basibus ipse ait, quia ego ex meipso non sum locutus, sed qui misit me Pater, ipse mihi mandatum dedit, quid dicam, quid loquar ; et si uis scire quare sint auree bases, audi sequentia: Et scio, quia mandatum eius, uita eterna est .

 Species eius ut Libani, etc. Quid, inquit, amplius singula membra eius describere laborem? totum in breui comprehendam. Quomodo Libanus mons Phenicis famosus est altitudine atque amplitudine insignis, ita Dominus noster omnibus, qui de terra orti sunt, iure gratie sublimioris antecellit. Sicut idem mons, nobilium est ferax arborum, ita ille omnes sanctos suo presidio, ne ad ima defluant, extollit, atque in se radicatos, ne a uentis tentationum concuti ualeant, conseruat. Ut cedrorum pulchritudini, fortitudini, sublimitati, atque odori omne siluarum decus cedit, sic dilectus meus, speciosus forma pre filiis hominum; diffusa est gratia in labiis eius, propterea benedixit ei Deus in eternum , et cetera que de illo sequens psalmus modum et consortium  eius multum transcendentia describit. Et notandum quod idem dilectus et Libano, qui ligna insignia gignit, et cedro, quam inter alia ligna Libanus ipse gignit, assimilatur, quasi unus idemque ligna gignat ac portet, et inter ligna gignatur, atque a seipso portetur. Dominus etenim noster iehsu Christus, cum omnes electos ab initio mundi, usque ad finem sue gratia diuinitatis ad uitam gignat, nutriat, ferat sese quoque inter homines, quando uoluit, hominem fecit, et ipsum hominem gratia sui Spiritus, tametsi longe altius ceteris, impleuit; siquidem de illis dictum est: Unicuique autem nostrum data est gratia secundum mensuram donationis Christi ; de ipso autem: Non enim ad mensuram dat Deus Spiritum. Pater enim diligit Filium, et omnia dedit in manu  eius . Electus est ergo Dominus, ut cedri species, quia nemus omne sancte Ecclesie, in qua natus est, unica ac singulari dignitate transcendit. Species eius ut Libani, qui inter ligna eximia profert et cedrum, quia inter electos suos se etiam ipsum, qualem uoluit hominem, quasi lignum uite in medio paradisi creauit, ueluti si quis pingendi artifex se quoque inter alios suo ordine coloribus, quibus conuenerit, depingat, aut historicus quilibet de multis multa referens: uerbi gratia, legifer Moyses aut euangelista Ioannes de se quoque suo loco, que sint memorie digna, describat. Ita enim mons candoris , id est, Redemptor noster inter innumera ligna fructifera, que nomen Domini laudatura proferebat, protulit etiam cedrum,  excellentius nimirum lignum ceteris, id est, semetipsum, qui non solum laudaret nomen Domini, sed et ipse benedictus ueniret in nomine Domini.

Guttur illius suauissimum, etc. Si in labiis Domini, supra ubi dictum est: Labia illius, lilia lucidissima, oris illius uerba accipimus, quid in gutture eius suauissimo, nisi interdum eorumdem uerborum saporem intelligere debemus? Multi enim legentes uel audientes possunt uerba Domini dicere, possunt facillime fidei mysteria perscrutari; sed pauci admodum inueniuntur qui hec, quam dulciter sapiant, ueraciter in cordis palato sentiant. Unde in eximia sanctorum laude dictum est: Memoriam abundantie suauitatis tue eructabunt, et iustitia tua exsultabunt . Eorum namque est de Dei exsultare iustitia, qui abundantiam suauitatis eius consuerunt amore interno gustare, et huius memoriam proximis quoque predicando eructare; nam qui suauitatem eius necdum libare didicit, necesse est de iustitia iudiciorum eius magis quam exsultent, metuat. Denique Petrus memoriam nobis abundantissime suauitatis Domini, quam bene gustauerat, eructans ait: Rationabile et sine dolo lac concupiscite, ut in eo crescatis in salutem; si tamen gustatis quam dulcis est Dominus . Item quia per guttur ad labia flatus uitalis, ut loqui ualeat, perducitur, sicut in labiis Domini ea que dicebat uerba; sic in gutture potest aptissime ipsa interna ac occulta dispositio pietatis eius ac benignitatis, qua factum est, ut foras nobis loqueretur, intelligi.  Ait quippe Paulus: Apparuit gratia Dei Saluatoris nostri omnibus hominibus, erudiens nos, ut abnegantes impietatem et secularia desideria, sobrie et iuste et pie uiuamus in hoc seculo, exspectantes beatam spem, et aduentum glorie magni Dei . Cum autem dedit nobis spem aduentus glorie magni Dei, iam labia erunt eius ut lilia; cum erudiuit nos, abnegantes impietatem et secularia desideria, sobrie, et iuste et pie uiuamus, eadem eius labia distillantia myrrham primam. At eterna illa gratia, que in hanc nobis promissionem uel eruditionem, quando uoluit, apparuit, ipsa est guttur illius merito nobis suauissimum, ut pote qui nil absque ea dulcedinis habere queamus. Denique dilectus ipse, quid gutturis sui suauitas non solum in uoce loquelari, sed et in  ipso flatu ualeat, ostendit, cum post resurrectionem apparens discipulis, primis uidelicet sponse sue membris inflauit, et dixit eis: Accipite Spiritum sanctum . Et totus, inquit, desiderabilis. Totus Christus, Deus est et homo, id est, uerbum, anima, et caro; et totus est desiderabilis, quia non solum de incommutabili maiestate perpetue diuinitatis, uerum etiam de clarificata substantia assumpte humanitatis accipiendum est quod ait apostolus Petrus: In quem desiderant angeli prospicere . Amplius aliquid dicam, totus erat desiderabilis, etiam ante clarificationem humanitatis; totus erat desiderabilis ab ipso mox initio conceptionis, usque ad triumphum passionis: desiderabilis genitrici,  cum ait: Ecce ancilla Domini, fiat mihi secundum uerbum tuum ; desiderabilis beato uentri, qui portauit; desiderabilis uberibus, que eum lactauerunt; desiderabilis angelis, qui hymnum mox nato dicebant; desiderabilis pastoribus, qui uiso eo glorificabant et laudabant Deum; desiderabilis magis, qui ad querendum eum, ab Oriente uenientes, ubi inuenire meruerunt, oblatis muneribus adorauerunt; desiderabilis Simeoni seni, qui promissam sibi uisionem natiuitatis eius, ad ultimam usque prestolans etatem, ubi accepit eum in ulnas suas, benedixit Deum, mortemque letatus aspexit; desiderabilis Anne prophetisse, que et ipsa, uisa eius natiuitate, debitas confessionis sue laudes Domino reddebat; desiderabilis omnibus qui eum in templo  duodennem inter seniores ac magistros celesti sapientia mirandum cernebant; desiderabilis discipulis, cum uocantem eum citissime, relictis que habebant omnibus, sequebantur; desiderabilis eisdem, dum dicebant, Domine, ad quem ibimus? tu uerba uite eterne habes ; desiderabilis omni populo et publicanis, qui audientes uerbum illius iustificauerunt Deum; desiderabilis in monte Petro, cum dicit: Domine, bonum est nos hic esse ; desiderabilis in cruce latroni, cum precaretur, Domine, memento mei, dum ueneris in regnum tuum . Nec tantum desiderabilis est eis qui eum in carne uidentes, dilexerunt; uerum etiam illis de quibus ipse discipulis: Multi, inquit, prophete et iusti cupierunt uidere que uidetis, et non  uiderunt; et audire que auditis, et non audierunt . Et nobis, qui post ascensionem eius ad celos, nati in mundo commune cum prioribus sanctis promissum ipsius habemus, dicentis: Si abiero, et preparauero uobis locum, iterum uenio, et accipiam uos ad meipsum; ut ubi sim ego, et uos sitis .

Talis est dilectus meus, etc. Quanto deuotius Ecclesia siue anima queque sancta diligit Deum, tanto familiarius habet amicum Deum; nam qui adhuc pre infirmitate mentis, siue conscientia peccati, timore seruili diuina mandata custodit, talis eum necesse est magis Domini quam patris uel amici loco uocet, quia necdum ad apostolicam illam perfectionem attingere potuit, qua audire mereatur: uos autem dixi  amicos, quia omnia quecunque audiui a Patre meo, nota feci uobis . Sed et Abraham merito precipue fidei et dilectionis, amicus Dei appellatus est; et Dominus loquitur ad Moysen, quomodo loqui solet homo ad amicum suum . Audita autem qualitate dilecti, de qua requisierant filie Ierusalem, addunt aliam questionem, subdendo:

Quo abiit dilectus tuus, etc? Pro decore enim carminis, uariantur persone colloquentium. Ceterum eamdem Christi Ecclesiam que sponse uocabulo exprimitur, designant filie Ierusalem, que idcirco filiarum Ierusalem, siue Sion nomine censetur, quia ex multis constat animabus, que de celesti illa ciuitate, que est mater omnium nostrum, originem  ducit. Ob id uero sponsa, uel soror, uel amica, uel huiusmodi uocatur, ut una esse, nec diuisa, quamuis longe lateque diffusa per orbem, signetur. Et uarietas confabulantium inter se personarum de sponso, ipsa est, ut supra diximus, iocunda illa fidelium Christi collatio, qua se alterutrum ad eius concitant amorem. Adiurauerat filias Ierusalem sponsa ut si inuenirent dilectum ipsius, nuntiarent ei quod ipsa eius amore langueret: quia nimirum commune est gaudium totius catholice Ecclesie, ut omnes electi pro eius statu Dominum precentur. Quesierant filie Ierusalem a sponsa qualis esset dilectus ipsius, quia non nisi in unitate catholica fides Christi et disci debet et doceri; audientesque formam eius, quam obnixe  petebant, adiiciunt etiam quo abierit ipse requirere, quia et hoc in unitate sancte Ecclesie disci oportet, in qualium corde potissimum, et in quo genere conuersationis Dominus soleat inueniri. Cum ergo conuenientes ad inuicem facimus de Domino pura intentione sermonem, et omnes sumus filie Ierusalem, quotquot ad superna perfecte suspiramus, atque in terris peregrinari ac patriam nos habere in celis ueraciter profitemur; et tamen quisque nostrum recte cum sponsa Christi se loqui, et ab ea responsum petere dicitur, cum hoc sollicite preuidet, ne aliud quid loqui uel audire a fratre uelit, quam quod catholice pacis regula dictat. Pulcherrima autem mulierum Ecclesia nuncupatur, quia licet multa sit pulchritudo ecclesiarum Christi per orbem, quasi  mulierum spirituali flore fecundarum, quanto amplior est pulchritudo totius eiusdem catholice, que ex omnibus illis, uelut membris suis, una completur. Absit enim, ut mulieres hoc loco, uel hereticorum, uel schismaticorum, uel gentilium, uel Iudeorum errantium synagogas accipiamus! Non enim potest sponsa Christi illarum pulcherrima mulierum dici, que nil uere pulchritudinis habere probantur. Sed mulieres sunt Ecclesie pulchre Ephesi, Smyrne, Pergami, Thyatire, Sardis, Philadelphie, Laodicee, et innumere huiusmodi, totum Deo consecrate per orbem, quarum pulcherrima iure dicitur una ipsa que ex omnibus constat.

Quo abiit dilectus tuus, etc.? Abire autem et declinare dilectus dicitur, non quod eos quos iam acquisierat  unquam Dominus relinquat, atque alios acquirere pergat, sed quia diuine potentia nature ubique presens adesse potest, sic et ad alios sibi sociandos, cum uult, abit aut declinat, ut nichilominus eos quos ad se iam collegerat, incepta gratia conseruet; iuxta hoc quod Moysi dicit: Congrega mihi septuaginta uiros de senibus Isrel, quos tu nosti quod senes populi sunt ac magistri, et duces eos ad ostium tabernaculi federis, et auferam de spiritu tuo, tradamque eis . Non quia Moysi datam semel gratiam minuerit, sed quia ipsius gratie quam habebat eos participes fecerit. Exemplo flamme ignis, ex qua cum candelam accendis, et ipsam luce inflammas, et ea de qua accendis, flamma integra permanet.  Potest et ita recte intelligi, quod abeat dilectus, declinetque ad tempus ab sponsa, cum desiderantibus nobis amore illius, usque ad lacrymarum effusionem inflammari, fixa et indeclinabili intentione, munus orationis implere, totam mentem a concupiscentiis carnalibus ad eterna transferre, non semper ad uotum desiderata concedit. Merito ergo requirimus ab eis quos scire arbitramur, quosque tali questu dignos arbitramur quo abierit quoue declinauerit Dominus, cupientes illorum nobis presentiam demonstrari, qui maioribus uirtutum ac pure mentis indiciis diuinam in se esse gratiam prodant, quatenus et ipsi horum exemplis atque alloquio instructi, in amorem dilecti nostri magis magisque proficere mereamur: Et bene dicunt, Et queremus cum tecum,  quia quecunque sine consortio sancte Ecclesie Christum querere conatur anima, non hec iam inter filias Ierusalem, sed inter illas iure deputabitur de quibus mater sancti Samuelis typum tenens Ecclesie, spernenti se Synagoge pontifici dicit: Ne reputes ancillam tuam quasi unam de filiabus Belial .



CAPUT uI.

Dilectus meus descendit in hortum suum, etc. Iam notum est quid sit hortus dilecti. Ipse enim dixit: Hortus conclusus, soror mea sponsa. Hortus quippe eius est Ecclesia, hortus eius est anima queque electa. Et bene cum dixisset, Dilectus meus descendit in hortum addidit suum, id est, quem ipse fecit, ipse excoluit, ipse uirtutum pigmentis conseuit, ipse fonte gratie sue, ne deficeret,  rigauit; ipse muro custodie sue, ne ab exteris profanaretur, conclusit. Hic est de quo ipse ait: Simile est regnum celorum grano sinapis, quod acceptum homo misit in hortum suum, et creuit, et factum est in arborem magnam, et uolucres celi requieuerunt in ramis eius . Granum quippe sinapis uerbum est Euangelii humile in facie, feruens in uirtute; quod accipiens a Patre ipse Deus et homo seminauit in Ecclesiam suam, tantumque ei incrementi dedit, ut instar arboris eximie latissime per orbem ramos fidei ac uirtutum protenderet, in quibus etiam angelici spiritus humane saluationi congauderent, et sibi auctam requiem, celi ciues reuocatis ad superna terrigenis crederent. Neque enim frustra idem dilectus in horto comprehendi  passurus, in horto crucifigi, in horto sepeliri, in horto uictor a mortuis resurgere. Hortulanus uoluit ab ea, que prima gloriam resurrectionis eius uidere meruit Maria, credi, quia in ipso suo horto, uidelicet Ecclesia, inter alia diuinorum carismatum sata, etiam uirtutem patientie in hac uita contemptione mortis, ad terminandam hanc uitam spe beate quietis post resolutionem corporis, desiderium beate immortalitatis in receptione corporis plantare curauit. Et apte quidem descendisse in hortum suum, non autem intrasse dicitur: est enim locus dilecti in sublimi, quia in altis habitat, et humilia respicit . Est locus horti in humili, in conualle lacrymarum; sed qui in illum ab alto descendit, ipse ascensus in corde eius disposuit, quibus in locum  superne felicitatis posset peruenire. Unde recte de eodem horto, id est, Ecclesia, supra dicitur: Que est ista que ascendit per desertum, sicut uirgula fumi ex aromatibus? Mira ergo dispensatio superne pietatis, quod descendere Dominus in Ecclesiam, et ascendere ad Dominum Ecclesia perhibetur. Descendit enim ad nos gratia diuina desursum, que nos adiutos ascendere faciat sursum. Quod mystice signabat in Exodo, quando Dominus descendit in montem Sinai, et Moyses ascendit: ascendit quippe iste, ut profectum uirtutum caperet; descendit ille, ut donaret. Cum ergo dixisset: Dilectus meus descendit in hortum suum, addit etiam qualiter sit idem hortus constitutus, qua fruge fecundus, cum protinus subdit: Ad  areolam aromatis. Areola namque aromatis est mens fidelium, que disciplina recte fidei edocta, quasi equis est lateribus hinc inde composita, et ut fossorio solerti reuersa creberrime, et a superuacuis est expurgata graminibus, quia nimirum sollicita se consideratione perspicit, et sedula cogitatione satagit ne quid in se profanum, ne quid immundum, ne quid satis salutaribus contrarium, celestis Agricola reperiat; dignamque se reddere contendit, in qua dilectus ipsius, sator uidelicet iustitie, aromata uirtutum, et propitius sua gratia plantet, et frequenti suo subsidio, ne unquam arescant, irriget. Que pulcherrime suum celeste desiderium, in capite quadragesimi primi psalmi, iuxta Hebraicam duntaxat ueritatem depromit, dicens: Sicut areola preparata  est ad irrigationes aquarum, sic preparata est anima mea ad te, Deus . Descendens autem in hortum suum uel ad areolam aromatis Dominus, quid ibi gerat, ostenditur, cum subinfertur:

Ut pascatur in hortis, etc. Pascitur autem in hortis, quia piis sanctorum laboribus delectatur? pascitur in hortis, quia eius nimirum sunt membra illi, quibus iustitie fructus fiunt; et non solum de carnali, sed etiam de spirituali debet eleemosyna intelligi, quod in iudicio dicturum se esse predixit, Quandiu fecistis uni de his fratribus meis minimis, mihi fecistis . Colligit lilia, cum ad perfectum candorem meritorum peruenientes iustos ex hac uita educit, atque ad celestia regna perducit. Que etiam duos uersiculos in sequenti  immense caritatis stimulo plenius exaggerat, addendo:

Ego dilecto meo, et dilectus meus mihi, etc. Ego dilecto meo gratam pastionem in areolis aromatum, id est, mundis fidelium cordibus preparo, et dilectus meus mihi, qui pascitur inter sancta desideria mentium castarum, hanc sue gratie uicem rependit, ut eadem fidelium suorum, quos educauit, desideria compleat. Compleuit autem ea decerpendo eos de hoc paradiso sacre uoluptatis, atque ad celestium mansionum secretaria congregando, ubi ante conspectum glorie ipsius eterna carnis et spiritus immortalitate, quasi gemina specie liliorum, id est, aurosa pariter et candente refulgeant, et uelut, suauissimum de se odorem, famam uirtutum suarum  immarcescibilem per omnes patrie perennis accolas spargant. Hactenus sancte Ecclesie uox est, querentis ac laudantis Dominum suum, et uultum eius uidere desiderantis; uerum quia ipse suis amatoribus nunquam abesse potest, sed ubi duo uel tres congregati fuerint in nomine eius, ibi est ipse in medio eorum, imo et si unus e suis inter leones inclusus, si in profundo maris detentus, si uentre ceti septus, a ceteris segregatur mortalibus, ibi est cum illo, sequitur uox eius que quesitoribus suis de se sermocinantibus sese semper affuisse, et que loquebantur se audisse declarat, deuotionemque erga se illorum digna laudatione remunerat, dicens:

 XXIu. Pulchra es, amica mea, suauis et decora, etc. Ierusalem dicitur uisio pacis, quo nomine solet habitatio patrie celestis, quam pax summa possidet, creberrime signari. Pulchra es, amica, sponsi, suauis et decora sicut Ierusalem. Ecclesia uel anima queque sancta, portio uidelicet Ecclesie, que integritate munde operationis, suauitate diuine laudationis, dulcedine mutue dilectionis, statim superne ciuitatis imitator, suauis est et decora sicut Ierusalem in eisdem quibus loquitur Isaias: Sicut celi noui et terra noua, que ego stare facio coram me, dicit Dominus, sic stabit semen uestrum . Que etiam est terribilis ut castrorum acies ordinata, cum fixa intentione pure orationis omnem a se incursum demoniaci repellit exercitus, cum frequenti predicatione  uerbi celestis, cuncta erratici dogmatis arma confringit, cum continuis bonorum operum exemplis etiam prauos falsorum fidelium mores ac uitam redarguit, atque ad tramitem ueritatis reducit. Terribilis est Ecclesia ut castrorum acies ordinata, cum quisque fidelis in ea uocatione qua uocatus est permanet, cum rectores doctrine salutaris, ac perfecte operationis formam subditis tribuunt, cum continentes ab omni se inquinamento carnis ac spiritus mundant, perficientes sanctificationem in timore Domini, cum coniugati ita fruuntur hoc mundo, ut sedula eleemosynarum largitione futuri sibi seculi premia comparare non negligunt. Hac etenim trina personarum fidelium distantia consistere Ecclesiam docet propheta, cum tres solum uiros in tempore  uindicte celestis, Ne scilicet et Daniel, et Iob asserit liberandos. Et cum he suum gradum singule intemeratum custodierint, ordinatam nimirum castrorum aciem monstrant, et ob id insuperabilem cunctis hostibus Christi sponsam reddunt: ita anima queque perfecta, cum ita uirtutibus operam dat, ut nullum in eis uitiis locum relinquat, terribilis profecto hostibus ut castrorum acies ordinata persistit: nam si ita, uerbi gratia, continentie studet, ut uirtutem humilitatis non teneat, aut si sic eleemosynarum opera exercet, ut a superflue locutionis culpa linguam non refrenet, aut ita orationibus crebris insistit, ut affectum dilectionis proximis impendere dissimulet, talis nimirum anima minus est terribilis hostibus, quia uirtutum suarum castra minus  perfecte ordinauit, que ex parte fidem firmiter disposuit, sed ex parte reliquit inertia. uerum quia una eamdemque Ecclesia Christi partim iam cum suo rege gaudet in celo, partim adhuc pro illo militat in mundo, potest hoc quod ait: Pulchra es, amica mea, suauis et decora sicut Ierusalem, de illa eius parte intelligi, que confecto suo certamine, et cursu consummato, coronam iustitie iam percepit. Quod uero subdidit, Terribilis ut castrorum acies ordinata, de eis conuenienter accipi qui, adhuc corpore retenti, insidianti circum se aduersario in modum leonis rugientis forti fide resistunt. Item pulchra est Ecclesia suauis et decora sicut Ierusalem, in his que spiritualiter ac Deo digne ipsa intus operatur. Terribilis  est ut castrorum acies ordinata, quia spirituale suum imperium toto orbe dilatare, repugnantibus etiam seculi potestatibus contendit. Et quidem Romanorum quondam, siue Grecorum, uel aliarum gentium imperium, ut castrorum erat acies ordinatum, quia magna nimirum mundum uirtute premebat: sed suaue ac decorum sicut Ierusalem non erat, quia uite pacis gaudia sperare uel imitari nesciebat. At uero Ecclesia et pulchra est et suauis et decora sicut Ierusalem, quia celestem in terris agere uitam consueuit; et terribilis ut castrorum acies ordinata, quia barbaros etiam diuersarum nationum animos ac mores ad suum ritum trahere satagit. Que tamen, quia necdum faciem sui dilecti quam maxime querit, cernere meretur, subsequenter audit:

 Auerte oculos tuos a me, etc. Ac si aperte dicatur, Oculos quidem tibi columbinos dedi, quibus Scripturarum arcana cognosceres, quibus uirtutes a uitiis secerneres, quibus semitas iustitie, per quas adhuc uenires, dignosceres. Sed caue ne ipsos ad me oculos etiam ad me uidendum intendere queras. Non enim uidebit homo faciem meam, et uiuet . Erit enim tempus, cum uinculis absoluta carneis ad me peruenies, et tunc implebitur quod promisi, quia qui diligit me, diligetur a Patre meo, et ego diligam eum, et manifestabo ei meipsum . At nunc dum in corpore constituta peregrinaris a perennibus bonis, auerte oculos tue mentis a contemplatione diuine maiestatis et essentie, quia ipsi me auolare fecerunt, id est, ipsi tui  sensus spirituales, quibus me perfecte cognoscere desiderasti, quamuis multum se extollant, non in hac uita me ad perfectum comprehendere sufficiunt, sed ad hoc solummodo peruenire queunt, ut animaduertant diuine gloriam nature tante esse sublimitatis, que nequaquam uideri possit, nisi ab his tantum qui a uita uisibili funditus ablati, atque ad inuisibilem fuerint introducti. Auertere ergo iubemur in presenti ab agnoscenda Dei substantia oculos nostre inquisitionis, quia ipsi eum auolare fecerant a nobis, non quod ille quesitus longius recedat, qui promittit, dicens, Querite, et inuenietis ; sed quod nos illo reuelante discamus, quia quo altius puro corde queritur, eo certius quam sit incomprehensibilis, comprehenditur. Cui  simile est illud Psalmiste, Accedit homo ad cor altum, et exaltabitur Deus . Tanquam si aliis uerbis diceretur, Attollit humana fragilitas intentos sui cordis oculos ad uidendum Deum, et ipsi eum auolare faciunt, quia eadem inquisitione exercitati atque illustrati sensus eius excellentiorem esse diuinitatis eminentiam quam eatenus poterant cogitare, cognoscunt, et uerissime dictum in alio psalmo, quia magnitudinis eius non est finis . Hac autem responsione satisfacere uoluit sancte Ecclesie desiderio Dominus, quo eum sollicita querebat palam, et non in enigmate: quem amabat, uidere concupiscens, ut superiora carminis huius copiose declarant. Hortatur ergo eam ut discreta ratione  temporum non querat in uia premium, quod ei reseruatur in patria, sed meminerit interim quod per fidem ambulare debeat, ut peruenire possit ad speciem: que uidelicet tempora pulcherrime distinguens, ait euangelista Ioannes: Charissimi, nunc filii Dei sumus, et nondum apparuit quid erimus; scimus enim, quia cum apparuerit, similes ei erimus; uidebimus enim eum sicuti est . uerum ne grauiter forte ferret Ecclesia quod necdum plena cogitatione sui Conditoris frui posset, enumerat illi multifaria spiritus pignora que eidem prerogauerit, ut patientius ferat dilationem unius summi ac singularis boni, quod necdum percepit, sed in tempore est eterne retributionis perceptura. Sequitur enim:

Capilli sicut grex caprarum, etc. Qui uersiculi simul  et sequentes supra positi pro captu nostro plenissime expositi sunt; sed non pigeat nos exponendo iterare que auctorem sacri carminis non piguit scribendo repetere, ut uel prius dicta in memoriam reuocemus, uel, opitulante diuina gratia, noui aliquid utiliter agamus. Quod autem siue hec siue alia innumera in Scripturis, que iam fuere dicta, repetuntur, firmitatis indicium est, quod sermo Dei est, et ueraciter impleatur, ut exponens somnium regis Ioseph patriarcha testatur. In capillis ergo sponse multifaria cogitationum sublimitas; in dentibus autem, firmissima sermonum eius stabilitas intimatur, quia hi in loquendo, labiis ac lingue cooperantur, et illi de cerebro insensibiliter oriuntur, nec precisi dolent. Quis enim sapiens doleat, et non magis gaudeat,  cum ei superflua cogitationum leuitas demitur? Unde in magno mysterio, dentes legislatoris, cum esset plenus dierum, immoti leguntur, et in caput Samuelis, quia perpetuus Domino Nazareus, id est, sanctus fuit, nouacula non ascendit. Figurabatur enim, quod iota unum aut unus apex non preteriret a lege, donec omnia fiant ; et quod in mente prophetica nil districtio penitentie, quod resecare deberet, fluxe cogitationis inueniret. Bene autem iidem capilli sponse gregi assimilantur caprarum: precepit enim lex ut anima quecunque peccauerit per ignorantiam, ubi reatum suum cognouerit, offerat Deo hostiam capram immaculatam. Et capilli nostri conferuntur gregi caprarum, dum cogitationum nostrarum erratus penitendo in oblationem  Domino compunctionis lacrymas deprecationesque offerimus. Potest autem grex caprarum pro eo positus non inconuenienter intelligi, quod in arduis rupium siue arbustorum querere uictum soleat: cogitationes namque electorum, dum ad celestia semper nituntur, in alto nimirum, et non in uoluptatibus infimis pasci gaudent; de quibus capris bene subinfertur, Que apparuerunt de Galaad: Galaad namque dicitur aceruus testimonii. Et hoc uocabulo recte iustorum animus appellatur, cum renuntiasse se concupiscentiis terrenis, certis uirtutum probat indiciis; siquidem mons Galaad inde nomen accepit, quia Iacob et Laban aceruum in eo fecerunt, in amicitie uel pacti testimonium quod se alterutrum non lederent,  cum idem Laban idola sua quesisset apud Iacob, et minime reperisset. Laban ergo significat mundum, Iacob animum supplantatorem uitiorum. Queritque Laban idola sua apud Iacob, et minime inuenit, cum explorantes corda electorum, mundi amatores, nil in eis suum deprehendunt. Facit et aceruum Iacob in testimonium, quod substantiam et terminos Laban non contingat, cum collecta in se copia uirtutum, quasi lapidum uiuorum, dicit animus Deo deuotus, Que quidem retro sunt obliuiscens, ad ea uero que sunt priora extendens me, ad destinatum persequor brauium superne uocationis Dei in Christo Iesu . Affert et Laban lapides ad constructionem eiusdem acerui, cum ipse quoque mundus tentationibus suis occasionem uirtutis fidelibus  prestat. Fit condictum inter Laban et Iacob, ut se inuicem non ledant, cum protestatur iustus, et dicit: Mihi mundus crucifixus est, et ego mundo . De hoc igitur aceruo apparet grex caprarum, quibus capilli adequantur sponse, cum de animo fideli altipetax cogitationum frequentium multitudo generatur; et de ipso grege, pro his que ignoranter peccauimus, immaculatam Deo capram offerimus, cum agnita nostra peccata humili cordis contritione punimus. Est autem Galaad non montis tantummodo, uerum etiam ciuitatis in eo condite uocabulum. Unde recte potest, et Domini, et Saluatoris nostri, et Ecclesie uel anime cuiusque sancte, que in eo locata est, gestare figuram. Denique supra ubi additamento positum est, Capilli tui sicut grex caprarum,  que ascenderunt de monte Galaad, de illo incomparabiliter excelso monte dictum intelleximus, qui de semetipso ait: Non potest ciuitas abscondi supra montem posita. Hic uero, ubi nomen montis tacetur, et simpliciter dicitur, que apparuerunt de Galaad, nil uetuit de ea que in illo constructa est ciuitate, id est, Ecclesia uel anima iusta, dictum accipi. Nam et anima sancta recte aceruus testimonii dicitur, que uariarum collectione uirtutum in altum edificata est, et Ecclesia tota iure hoc nomine censetur, cuius populis Petrus apostolus ait: At quem accedentes lapidem uiuum, ab hominibus quidem reprobatum, a Deo autem electum et honorificatum, et ipsi tanquam lapides uiui superedificamini . Congruit hoc et Domino, ut supra diximus, ad quem adunatur  omnium cetus electorum, qui testimonium pure conscientie pia professione ac probis actibus reddunt. Dentes tui sicut grex ouium, que ascenderunt de lauacro. Diximus in dentibus sponse uerba sancte Ecclesie posse intelligi: bene ergo sicut grex dicuntur esse ouium, quia nil in eis, nisi uirtutum candor et innocentia uidetur, dum in omnibus gratiam sui Conditoris, uel docendo, uel orando, uel laudes ei dicendo requirunt, bene ipse oues de lauacro ascendisse referuntur, quia nichil de iustorum ore sordidum, nil immundum, nil quod non fonte scientie sit purificatum, profertur, iuxta hortamentum Apostoli dicentis: Omnis sermo malus ex ore uestro non procedat; sed si quis bonus ad edificationem  fidei, ut det gratiam audientibus . At contra, quisque uerba turpia, uel contumeliosa, uel noxia, uel etiam otiosa obsceno de pectore profert, huius dentes non ascendentibus de lauacro ouibus, sed suibus potius de uolutabro prodeuntibus assimilantur. Bene autem subditur:

Omnes gemellis fetibus, etc. Omnes namque oues quibus sponse dentes componuntur, gemellis fetibus multiplicantur, quia omnis electorum sermo, gemine dilectionis, id est eius qua Deus et proximus ametur, fructu fecundus est; omnis de perpetua mentis et corporis sospitate loquitur; omnis per arma iustitie que a dextris sunt, et a sinistris habenda, suos auditores munire consueuit; omnis de promissione uite, que nunc est et future, tractare  desiderat; neque aliquid de ore iusti progreditur, quod non ad fructum sit eterne salutis proficuum. Et apte oues quidem, quibus dentes sponse confert, gemellos fetus parere dicit, quia nimirum per ea que loquimur proximis prodesse, eosque ad uirtutis uiam instituere ualemus; per illa uero que salubriter cogitamus, nobismetipsis prosumus. Nos ipsi interno arbitro in ara cordis, hostiam uiuentem facimus, proximis uero ad edificationem, quid intus ipsi geramus, non nisi per uerba depromimus. Unde quidam tali hostia Conditorem placans, aiebat: In me sunt, Deus, Deus, uota tua, que reddam laudationes tibi . Quod si in dentibus, ut supra dictum est, predicatores, in capillis auditores esse designatos intelligimus, quod aptissime prorsus  congruit, non solum quia illi loquelam corpori ac refectionem ministrant, isti blanda magis capiti ornamenta, quia instrumenta salutaria prebent, uerum etiam quia illi primi in facie, quasi precessores sunt positi, isti uelut successores posteriorem capitis partem contegunt, in promptu est quod rudes quosque adhuc et fragiliores auscultare dictis maiorum et obtemperare conuenit. Ipsos autem doctores, non solum diuina implere mandata, sed et gregem summi pastoris, predicando augmentare oportet.

Sicut cortex mali punici, etc. Dictum est supra in genis Ecclesie pudoris eius insigne, in malo punico sanguinis Dominici ministerium figurari. Et genas habet sponsa Christi sicut malum punicum, quia anima fidelis non erubescit passionem sui Redemptoris, uel  confiteri uerbis uel factis imitari; sed postposita omni uerecundia et confusione, que adducit mortem, palam proclamare delectatur, dicens: Mihi autem absit gloriari, nisi in cruce Domini nostri Iesu Christi . Et consulte, quia cortici mali punici, genas comparauerat Ecclesie, ideo subintulit, Absque occultis tuis, quia uidelicet cortex mali punici solum quidem ruborem foris ostendit, sed multa interius grana, quibus exuberat, occultat. Sic etenim anima deuota Deo, ac salubriter uerecunda, uirtute quidem se uiuifice crucis per omnia studet tutari, sed sub eiusdem crucis signaculo plura uirtutum genera que foris minime apparent, uerum mentem intus reficiunt, continet.

 Sexaginta sunt regine, etc. Regine et concubine utreque quidem ad thorum regis accedunt, filios regi generant, sed non utreque diademate regum caput nobilitant. Utreque ergo animas predicationi ueritatis instantes, et per uerbum fidei, ac fontem lauacri salutaris, sobolem regi eterno spirituali generantes insinuant, sed nonnulla, imo non pauca sue mentis distantia: namque regine sunt ille mentes que intuitu regni celestis doctrine inseruiunt. Concubine autem ille que carnalium solummodo ac temporalium commodo uoluptatum Christum annuntiant, non sincere. De qualibus dicit Apostolus: Siue per occasionem, siue per ueritatem Christus annuntietur, et in hoc gaudeo, sed et gaudebo . Quas et ipse Dominus ab inuicem distinguens ait:  Qui autem soluerit unum de mandatis istis minimis, et docuerit sic homines, minimus uocabitur in regno celorum . Qui autem fecerit, et docuerit, hic magnus uocabitur in regno celorum . Utreque ergo thorum regis adeunt, sed non utreque illi conregnant, quia que doctrinam suam operibus destruunt, he se perpetis regni solatiis anime priuant. Ideoque ille recte numero sexagenario, he comprehenduntur octogenario: denarius quippe numerus propter Decalogum diuine legis scientiam; senarius, in quo mundum perfecit Deus, perfectionem designat bonorum operum. Sane, quia quinque per duodecim multiplicata, faciunt sexaginta, potest sexagenarius reginarum etiam ita interpretari, quod hi qui omnes sui corporis sensus, uisum uidelicet, auditum, gustum,  tactum, olfactum, ad regulam apostolice doctrine temperant, recte sexagenario numero designentur. Et hoc reginarum, quia qui nunc precepta apostolorum, quorum est numerus duodenarius, per omnia membrorum suorum officia sequuntur, tunc una cum eisdem apostolis gaudio regi sociantur perennis. Item octogenarius, cum in malo accipitur, non immerito terrenarum ac temporalium rerum curas et implicamenta insinuat, quia nimirum et seculi huius cursus quatuor anni circumagitur temporibus, et mundus ipse quatuor climatibus, oriente scilicet, occidente, aquilone et austro dirimitur. Sexaginta uero sunt regine, quia anime quotquot agnitionem, quam percepere sacre legis perfectione, bone sequuntur actionis, iste et hic in regno fidei  militant, et in futuro ad celestes nuptias cum uero rege intrabunt. Et octoginta concubine, quia qui scientiam ueritatis et mysterium uerbi, quod agere uidentur in infirmarum ac transeuntium rerum delectationibus expendunt, hi nimirum, exstinctis in aduentu sponsi lampadibus, uoluptuose temporalitatis a celesti regni ianua secluduntur. Et adolescentularum non est numerus. Adolescentulas eas intellige animas que nuper in Christo renate, ad officium necdum predicando sufficiunt; et ideo quasi necdum nobiles, necdum thoro regali habiles, in ministerio regine fidelibus assistunt excubiis, quia iussis sancte Ecclesie humiliter obtemperare letantur. De qualibus supra legimus: Oleum effusum nomen tuum,  ideo adolescentule dilexerunt te; id est, anime, que non adhuc uetuste remanent per culpam, sed iam sunt innouate per gratiam. Quarum non est numerus, quia modum nostre estimationis transcendit summa ciuium patrie celestis. Hoc namque de pacifico nostro rege, uero uidelicet Salomone, accipi non potest, quod numerum suorum nesciat fidelium: qui enim numerat multitudinem stellarum, et omnibus eis nomina uocat , quanto magis electorum suorum, quorum nomina scripsit in celo numerum, quem ante secula presciuit, ignorare uelit.

XXu. Una est columba mea, perfecta mea. Sunt quidem regine sexaginta, quia abundant per orbem anime fideles, que acceptam uerbi scientiam, ad  multiplicandam Ecclesie prolem, pro regni celestis perceptione dispensent. Sunt et concubine octoginta, quia non desunt et anime que, terrenarum rerum intuitu, doctrine insistunt, et cum ipse hic carnalibus succumbant illecebris, nichilominus spiritualem Deo sobolem predicando generant. Sunt et adolescentule quarum non est numerus, quia innumerabiles Christiane plebis inueniuntur caterue, que etsi necdum ad officium regiminis ac doctrine ualeant promoueri, deuotionem tamen sue fidei et operationis, ad obsequium sancte Ecclesie, sponse uidelicet Christi obtemperanter et fideliter exhibent. Sed omnibus his, id est ueris et simulatis Ecclesie membris, iure ipsa uniuersalis antecellit Ecclesia, que in eisdem fidelibus suis membris ab  initio usque ad consummationem seculi, a solis ortu usque ad occasum, et ab aquilone et mari laudat nomen Domini. In cuius laude pulcherrime dicitur: Una est columba mea, perfecta mea. Una est enim, quia diuisionem schismatis non recipit; una est, quia non alia ante legem, alia sub lege, alia sub gratia, alia de circumcisione, alia de preputio collecta; sed sicut unus Dominus, una fides, unum baptismum, unus Deus Pater omnium, id est, una catholica electorum omnium multitudo per omnia, et mundi loca, et tempora seculi, eidem uni Deo et Patri subiecta. Que unde catholica sit appellata, Lucas docet, dicens: Ecclesie quidem omnes per totam Iudeam, et Galileam, et Samariam habebant pacem edificate, et ambulantes in timore Domini, et consolatione  sancti Spiritus replebantur . Quod enim hoc loco Latine, Grece catholos. Unde liquido patet quia inde catholica uocatur Ecclesia, quod per totas mundi partes in una pace, in uno Domini timore edificetur, una eademque Spiritus sancti consolatione repleatur. A qua unitate Spiritus, ipsa etiam recte columba uocatur: spiritus etenim super Dominum in specie columbe descendit, ut et suam simplicitatem, et eius in quem descendebat, Domini hac specie monstraret. Cuius simplicitatis spiritus, quia participem fecit Ecclesiam suam Dominus, recte hanc columbam nuncupat suam, recte et perfectam nominat, non solum quia ex omnibus iustorum populis ipsa una completur, uerum etiam quia omnium  uirtutum carismatumque diuinorum acceptione perficitur.

Una est matri sue electa genitricis sue. Mater et genitrix Ecclesie presentis, ipsa est de qua Apostolus ait: Que autem sursum est Ierusalem, libera est, que est mater omnium nostrum : que idcirco mater omnium nostrum iure et uocatur, et est, quia omne datum optimum et omne donum perfectum desursum est, descendens a Patre luminum . Unde et in Apocalypsi dicitur Ioannis: Et ostendit mihi ciuitatem sanctam Ierusalem descendentem de celo a Deo . Descendit namque de celo a Deo ciuitas sancta Ierusalem, quia quidquid boni nouit, agit. Sperat Ecclesia presens; totum hoc desuper, seu per ipsum celi regem, seu per  celestium ministeria ciuium percepit. Una ergo est matri sue electa genitricis, seu quia nimirum superna illa ciuitas hos solum de humana conuersatione approbat, quos in unitate sue fidei et dilectionis Deo seruire considerat. Ceterum Donatiste, uel si aliqui alii ab unitate se catholica, seu aperta precisione, siue profana actione segregant, hos quia columbine simplicitatis habere perfectionem detrectant, ab electorum sorte in iudicio secernens, sinistra in parte collocat. Potest aptissime uocabulo matris et genitricis Ecclesie, gratia Spiritus sancti, per quam ipsa Ecclesia renata Deo, et consecrata est, designata intelligi, quia uidelicet spiritus Hebraice genere femineo ruga nuncupatur. Hanc autem Ecclesie matrem ac genitricem recte esse uocandam  ipse Dominus docet, dicens: Nisi quis renatus fuerit ex aqua et Spiritu sancto, non potest introire in regnum Dei . Et mox ipsam spiritualem nostram generationem a carnali distinguens adiecit: Quod natum est ex carne, caro est; et quod natum est ex spiritu, spiritus est . Cui nimirum matri ac genitrici una colomba Christi ac perfecta electa est, quia nimirum relictis schismaticorum turbis omnibus, solam, quam in unitate catholice pacis nunc alit et custodit, tunc ad gaudia celestis patrie Ecclesiam gratia spiritualis subleuat.

uiderunt illam filie, et beatissimam predicauerunt, etc. uidetur hic easdem filias dicere, quas supra adolescentulas nuncupauerat, quia uidelicet hic filias, reginas et concubinas, illic reginas, concubinas,  adolescentulas simul ad medium deduxit. Magna ergo laus est unitati catholice, quam et gratia mater, que genuit, in perpetuum elegit, et filie, quas ipsa Deo per Spiritum genuit atque nutriuit, mox ut uiderunt, id est, ut eius castitatem uite didicerunt, ut dona promisse illi hereditatis audierunt, merito beatificare non cessant. Sed et regine et concubine preconiis iustis extollunt, id est, siue he que uere eius sunt regni participes, siue ille anime que ei nomine tenus adherentes, ceterum spe sunt et animo terrestres, perenni eam laude dignam esse fatentur, omnes pro certo intelligentes, quia nil absque eius societate ueri et inconcussi boni possit inueniri. uerum quia ante finem mundi, Iudea  quoque ad gratiam sui Redemptoris aggreganda, et eamdem sancte Ecclesie perfectionem etiam ipsa est laudatura cum ceteris, apte ex uoce ipsius Synagoge admirantis subiungitur:

XXuI. Que est ista que progreditur, etc. Loquitur ergo hec conuersa ad fidem Christi Synagoga, stupens Ecclesiam diuina gratia tantisper esse sublimatam, ut nullis mundani imperii uiribus ualeat, cum sit ipsa humillima, superari. Que progreditur, inquit, quia non uno in loco consistere, non paruo tempore passa est apparere, sed per totum orbem, suam fidem famamque extendere, per tota labentis seculi tempora, pro corona uite perpetue certare non desistit. Progreditur autem, quasi aurora consurgens, quia ueri iam luminis in ea ortus mundo  post tenebras ignorantie longe monstratur, admonentibus eius preconibus ac dicentibus quia nox precessit, dies autem appropinquauit. Abiiciamus ergo opera tenebrarum, et induamus arma lucis, et cetera .

Pulchra ut luna, electa ut sol, etc. Pulchra ut luna, quia a Sole iustitie illustrata noctem seculi huius, ipsa sublimis incedens, scientie celestis et euangelice conuersationis luce perfudit; electa ut sol, quia imaginem in se eiusdem sui Conditoris atque illustratoris recipit, ambulando in omni iustitia, et sanctitate, et ueritate, et illi ueraciter gratias agendo, quia signatum est super nos lumen uultus tui, Domine . Item pulchra ut luna, in nocie uite presentis, ubi, uariante temporum, statu, nunc  clara mundo, nunc despecta atque oppressa; nunc uirtutum candore plena, nunc prauorum dehonestata uitiis multifarium lune crescentis ac decrescentis iter imitatur. Electa ut sol, in die future beatitudinis, ubi, manente statu eternitatis, uera lucis incommutabilis uisione clarebit, impleta ipsius promissione, qua dicitur: Fulgebunt iusti sicut sol in regno Patris eorum . Terribilis ut castrorum acies ordinata, quia nullis aduersitatum nebulis potuit unquam cohiberi, quin et lune in se pulchritudinem premonstraret et solis: lune uidelicet, in laboriosa interim luce bone actionis; solis uero, in spe beate remunerationis perpetue. Et bene terribilis ut castrorum acies ordinata, quia quo perfectius ordinem in se uirtutum collocat, eo terribilior eriis  potestatibus, et Ecclesia omnis et anima queque fidelis existit: nam et in quibusdam bonis actibus, uerbi gratia, uigiliis, ieiuniis, labore manuum, meditatione Scripturarum, uerbo predicationis, modestia taciturnitatis, qui ordinem necessarium tenere nescit, errat. Hec namque et huiusmodi quam plurima, sicut utiliter sepe tenentur, ita et nonnunquam pro tempore salubriter intermittuntur. Ceterum sunt excellentiora uirtutum dona, sine quibus ad uitam perueniri non potest, ut fides, spes, caritas; que et ideo nullius unquam consideratu temporis aut loci, uel admonentium cordibus debeant abesse fidelium. Quecunque ergo anima et eminentioribus se semper munit uirtutibus, atque etiam in  exercitio minorum, ubi locus et hora congruerit, se solerter accingit, hec terribilis est omnibus aduersariis ut castrorum acies docte ac firmiter ordinata procedit. Hec prosequente paucis credentium turba ex Iudeis, et agones Ecclesie digna cum ueneratione admirante, annuit ipsa laudanti, et continuo que sibi sit causa militaris apparatus, insinuat, respondens ex uoce doctorum, ducum uidelicet sue militie spiritualis.

XXuII. Descendi ad hortum nucum, etc. Hortus etenim nucum est Ecclesia presens, ubi nostras alterutrum conscientias minime ualemus intueri. Siquidem nuces, poma omnia, que duriori sunt corio tecta; quomodo contra, omnia mollia generaliter mala uocantur. Atque ideo nucibus recte comparatur  hec uita iustorum, ubi ita suauitatem fructus spiritualis intimo in corde conseruant, ut hanc proximis, quanta ipsa sit, foras innotescere nequeant. Unde necesse est ut Ecclesia mater in doctoribus suis aciem semper caute ordinatam teneat, dum pro illis belligerare, eosque ab hoste curat defendere, quorum ipsa plerumque sensus et corda ignorat. Potest et ita intelligi: Quia sicut nux, siue amygdalum, amarissimum habet corticem, et testa durissima circumcingitur, et detractis austerioribus et duris, fructus dulcissimus intus reperitur, sic omnis correptio et labor continentie, qua sancta exercetur Ecclesia, amara quidem uidetur ad presens, sed fructum parit in futuro dulcissimum, iuxta illud apostoli Pauli: Quia omnis disciplina in presenti quidem uidetur non  esse gaudii, sed meroris; postea autem fructum pacatissimum exercitatis per eam reddit iustitie . Poma autem conuallis, fructus humilitatis dicit, quale est illud in psalmo: Et conualles abundabunt frumento , quia nimirum humiles exuberant refectione gratie celestis. Poma conuallis, bona opera dicit fidelium sancte Ecclesie, in profundis terrarum exhibita, sed ad celeste regnum proficientibus meritis, suos operarios perducentia. De quibus item Psalmista, Ascensus, inquit, in corde eius disposuit in conualle lacrymarum in locum quem disposuisti eis . Descenditque sponsa ad hortum meum, ut uideat poma conuallis, cum doctores Ecclesie, de altitudine sue secrete quietis ac diuine  contemplationis, qua sepe donantur, ad considerandum eiusdem Ecclesie statum, aciem mentis reflectunt, ut quantum quique fidelium in bonis actibus iam proficiant, quantum adhuc auxilio docentium egeant, solerter explorent, et que opus habent ad culturam, eis fructus uitales impendant.

Ut inspicerem si floruisset uinea, etc. Inspicit si floruit uinea, cum sollicite scrutatur sicubi corda eorum, quos erudit, noua sibi uirtutum studia, quibus spiritualiter debriamur, subeunda proponant, iuxta illud Psalmiste, Ambulabunt de uirtute in uirtutem . Inspicit si mala punica germinauerint, cum sedulo attendit si qui possint inueniri qui ad imitationem Dominice passionis proprio desiderent cruore diffundi; admonitionem sequentes apostoli  Petri, qui ait: Christo igitur passo in carne, et uos eadem cogitatione armamini. Sic Ecclesia labores suos euangelicos Synagoge miranti predicat. At illa salubri plenitudine compuncta profitetur se causa profane cecitatis et ignorantie diutius exsortem tante perdurasse salutis, hoc modo respondens:

XXuIII. Nesciui, anima mea conturbauit me, etc. Nesciui dona gratie spiritualis, quibus illustrata es a Domino ad proferendos fidei fructus in omnibus gentibus. Conturbauit me sollicitudo mentis interna, propter subitam introductionem Noui Testamenti pro ueteri, dum pro libris prophetarum ac legis, quos esse diuinos, et Spiritu sancto descriptos sciebam, totum subito mundum Euangelii predicatio compleret. Que citarum instar quadrigarum, in breui non  solum Iudeam et Samariam, sed et gentium fines uniuersarum me admirante ac stupefacta peruolauit, quam merito non curribus absolute, sed quadrigis comparem; quia nimirum quatuor scriptorum auctoritate memorie commendata est, sed uno Dei spiritu per Iesum Christum eorumdem scriptorum, et mens, et manus ad scribendum directa, quomodo si unas quadrigas concordi quatuor equorum uideas uelocitate ad cursum paratas, sed unius aurige regimine, ut recto tramite currant, esse gubernatas. Et quidem dudum audieram quia quatuor auctores de Iesu pari consensu scriberent, sed quis eos spiritus ageret, quid utilitatis et ueritatis, quantum glorie et salutis ipsorum scriptura contineret, heu quam sero animaduertere ac nosse merui! Quod autem quadrigas  Aminadab precones Noui Testamenti cognominat, uocabulo Aminadab, Dominum Saluatorem significat, qui quasi currui presidens corda predicatorum sui gratia Spiritus impleuit, per quos ad credituros in se populos, preeunte doctrine salutaris sermone, perueniret. Aminadab namque, qui erat abnepos Iude patriarche, et persona sua et nomine Dominum indicat Saluatorem: persona uidelicet, quia per ipsum genealogia Dominice incarnationis ab Abraham ad Dauid regem, per Dauid ad Ioseph descendit et Mariam, ea duntaxat ratione qua et ipsius Iude nomen aliquando et Dauid, et Salomonis, et aliorum patrum, ex quibus Christus secundum carnem in ipsius significationem a prophetis assumitur; ut est illud, Catulus leonis Iuda. Ad predam, fili mi, ascendisti,  requiescens accubuisti, ut leo, et quasi leena. Quis suscitabit eum ? Et iterum: Et mundabo eos, et erunt mihi in populum, et ego ero eis in Deum, et seruus meus Dauid super eos . Et in hoc ipso uolumine: Egredimini, et uidete, filie Sion, et uidete regem Salomonem . Nomine autem suo Aminadab, qui interpretatur populi mei spontaneus, apte ipsum Mediatorem Dei et hominum designat, qui cum Deus esset ante secula, unitus carni, quando uoluit et quomodo uoluit, in populo Ecclesie pius Redemptor apparuit, factus per spontaneam benignitatem portio populi sui, cuius per potentiam naturalem erat Conditor et rector. Confitente autem Synagoga diutinam sue mentis tarditatem, qua ab  intelligendis Dominice incarnationis mysteriis impediebatur, Ecclesia mox consolando et exhortando respondet:

Reuertere, reuertere, Sunamitis, etc. Reuertere ad agnitionem tui Redemptoris, a quo tanto tempore auersa miserabiliter errabas, ut eius imbuta sacramentis, ingressu uite celestis digna efficiaris; reuertere ad pacem nostre germanitatis, quam diutius causa dissone religionis spernendam esse ducebas. Reuertere, reuertere, ut intueamur te: reuertere puritate fidei, reuertere operum perfectione, ad Dominicam simul dilectionem, ut oculis animisque gaudentibus, speciem tue castitatis, quam diu desiderabamus, contemplemur, et copulante ad inuicem nos Christi amore, unam domum fidei, ambe in ipso,  uelut in angulari lapide construamur. Nomen autem Sunamitis nusquam me alias legisse memini; et quidem uidetur esse uocabulum alicuius feminarum nobilium, siue proprium, siue a loco deriuatum, que plurima sapientie, uel speciei, uel uirtutis gloria, tempore illo fuerit insignis. Sin uero Sunamitis, ut quidam perhibent, despecta siue captiua interpretatur, congruit hoc nomen Synagoge, cum ob culpam perfidie a gratia sui recessit auctoris, que quantum captiua fuit iugo peccati, tantum respectu diuine pietatis permanebat indigna. Sed postulatur reuerti Sunamitis, ut per obsequium reuersionis ad Dominum mereatur uinculo noxie captiuitatis absolui, et sui Redemptoris ac Saluatoris digna conspectibus reddi. Admonente autem Ecclesia Synagogam reuerti  ad gratiam sui Redemptoris, annuens ipse Redemptor deuotis illius hortamentis, suum repente sermonem intermiscet, atque exhortationis illius solatia ad effectum, iam peruentura esse protestatur. Ait enim:



CAPUT uII.

XXIX. Quid uidebis in Sunamite, etc.? Ac si aperte dicat, Doles quidem Synagogam diutius fuisse auersam, eamque ad me reuerti precaris, et te faciem eius mihi ornatam intueri delectat. uerum scias quia in proximo est tempus in quo nil in illa prisce infidelitatis atque auersionis, sed sola uirtutum ac spiritualium agonum opera cernas. Quid ergo uidebis, inquit, in Sunamite, nisi choros castrorum, hoc est, militiam pacis? In choris etenim uoces canentium consonant; in castris, amatorum manus dimicant.  Quid ergo uidebis in ea, nisi choros electorum, qui corde et anima una laudes auctoris sui predicent? Et iidem sunt chori castrorum, quia seruiendo Creatori acies repellunt omnes, ac disturbant inimici. Hec ait, et ad laudandam ipsam Ecclesiam, quam pro salute Synagoge sollicitam esse gaudebat, solita se dulcedine conuertit, ita subiiciens:

Quam pulchri sunt gressus tui, etc.! Bene autem laudationi illius a gressibus fecit exordium, et in oris gratiam conclusit. Ita namque finiuit: Et odor oris tui, sicut malorum; guttur tuum, quasi uinum optimum. Quam supra ab oculis incipiens, superiorum solummodo membrorum uidetur commendatione finisse: hec etenim immutatio, et carmini decorem  ministrat, et aptum his que canuntur mysteriis locum prebet: quia enim illam non in otio residere secure quietis, sed ad certamen cernebat predicationis procedere solere, merito primum gressuum eius pulchritudinem miratur, id est operum constantiam, per quam exempla uirtutum his quos erudiret, uolebat premonstrare. De quibus nimirum gressibus Psalmista precatur Dominum, dicens: Perfice gressus meos in semitis tuis , id est, dirige actus meos in angusto itinere, quo perueniatur ad uitam. Hi autem gressus sunt in calceamentis, cum iidem actus nostri iustorum, qui nos ad Deum precessere, muniuntur exemplis. Calceamur namque ex mortuorum pellibus animalium, cum opera iustitie, quibus priores sanctos indutos esse legimus, etiam  nos imitati confidentius ac mundius uiam uirtutis ingredimur. De quibus calceamentis dicit Apostolus, Et calceati pedes in preparationem Euangelii pacis . Quicunque enim pacem euangelizat aliis ueritatis, prius necesse est ipse gressus operum suorum, et exemplis precedentium patrum ornet ac roboret, ne uidelicet aliam quamlibet uiuendi uel docendi uiam, nisi eam que a patribus, imo ab ipso Domino trita est, suis sequacibus monstret, memor illius apostolici precepti: Imitatores mei estote, fratres, sicut et ego Christi . Sic enim docens, ad illam uirtutum sublimitatem ac decorem ascendit, cuius propheta et apostolus meminere, dicentes: Quam speciosi super montes, pedes euangelizantium pacem, euangelizantium bona ! Filiam autem  principis eam uocat, illius utique de quo scriptum est: Omnis gloria eius, filie regis ab intus . Qui inter alia celestium donorum promissa, loquitur ei ipse per prophetam: Patrem uocabis me, et post me ingredi non cessabis .---Notandum autem quia beatus Hieronymus Hebraice conscius ueritatis, contra Iouinianum scribens de filia principis, hoc in loco filiam posuit Aminadab, ubi et hunc uersiculum in uirgine Deo dicata, intelligi posse declarauit, dicens: »Speciosi facti sunt gressus tui in calceamentis, filia Aminadab! quod interpretatur, populi sponte se offerentis. uirginitas enim uoluntaria est; et ideo gressus Ecclesie in castitatis pulchritudine collaudantur.« Unde constat multum errare eos qui supra quadrigas Aminadab, super exercitum persequentium  Ecclesiam, uel immundorum spirituum, uel hominum interpretantur malorum, cum liquide pateat de ipso principum principe ac de electo eius populo debere magis intelligi.

XXX. Iunctura feminum tuorum sicut monilia, etc. Solet Scriptura in femoribus successionem significare propaginis. Ait enim: Cuncte anime que ingresse sunt cum Iacob in Aegyptum, et egresse de femore illius absque uxoribus filiorum eius, anime sexaginta sex . Unde in feminibus Ecclesie recte propago eius generatio spiritualis, que per mysterium uerbi et lauacrum regenerationis expletur, accipitur. Iunctura autem feminum eius, duorum est concordia populorum. Iudei uidelicet et  gentilis, ex quibus una fide sociatis uniuersalis Ecclesia perficitur, atque ad finem seculi et spirituali prole fecundatur et crescit: que uidelicet iunctura monilibus assimilatur, quia fides catholica bonorum operum attestatione declaratur. Hec autem monilia fabricata sunt manu artificis, quia uirtutum opera, quibus Ecclesia de duobus populis una construitur, ineffabili Conditoris nostri sunt largitate firmata. Ipse est enim artifex de quo dicit apostolus: Et ueniens euangelizauit pacem uobis, qui longe fuistis; et pacem his, qui prope, quia per ipsum habemus ambo accessum in uno Spiritu ad Patrem . Et de cuius artificio mirabili Psalmista: Lapidem quem reprobauerunt edificantes, hic factus est in caput anguli. A Domino factum est istud, et est mirabile in oculis  nostris . Cuius artificis in laudem Abraham patriarche meminit Apostolus, dicens: Exspectabat enim fundamenta habentem ciuitatem, cuius artifex et conditor Deus . Recte autem post gressus sponse calceatos iunctura femorum collaudatur, quia per ministerium predicantium perficitur unanima coniunctio credentium populorum: et apte his in locis iunctura femorum ad memoriam reducitur, ubi ad fidem collecta in fine Iudea consors utriusque populi, in Christo adunari promissa est. Sequitur:

Umbilicus tuus crater tornatilis, etc. Umbilicus, qui est fragilissimum nostri corporis membrum, merito infirmitatem nostre mortalitatis designat. Et umbilicus noster crater fit tornatilis nunquam indigens  poculis, cum conscientia mortalitatis atque infirmitatis nostre admoniti, calicem uerbi salutaris proximis propinare satagimus, ut uidelicet nobis misericordiam facientibus, misericordie celestis beatitudo recompensetur. Quod etiam de eleemosyna poculi generalis nil obstat intelligi, de qua iudex ipse dicturus est: Sitiui, et dedistis mihi bibere . Crater est enim alix maior, duas habens ansas. De quo peta,

At ubi prima quies epulis menseque remote,
Et magnos crateras statuunt, et uina coronant.
Et bene crater hic tornatilis esse perhibetur: tornatura enim ceteris ocius artificiis uas quod operatur impletur, ut uidelicet uelocitas prestande pietatis,  siue in eos qui terreno, seu in illos qui celesti poculo, aut etiam utroque indigent, ostendatur, iuxta illud Salomonis: Noli dicere amico tuo, uade, et reuertere, et cras dabo tibi, cum statim possis dare . Sed et hoc dicendum, quod supra commemorauimus, tornatura reliquis est inenarrabilior artibus, quia nimirum ex seipsa sibimet regulam profert, per quam disciplinabili rotunditate opus quod agit perficiat, atque ideo recte simplicitatem ueraciter pie mentis, que pura intentione eleemosynam facit, insinuat. Qui enim ob id sitienti poculum tribuit, ut sibi equus remunerator abundantiam largiatur poculi terrestris, uel ideo calicem uerbi porrigit errantibus, ut sibi copia scientie maioris, in qua hominibus mirandus appareat, a Domino  prebeatur; non umbilicus crateri tornato, sed aliis ferramentis facto adequatur, quia facere iussus opus misericordie, non rectam atque inenarrabilem sustentande sue fragilitatis mercedem a Domino, sed temporaneam requirit. Potest quoque umbilicus sponse crater tornatilis nunquam indigens poculis, pro eo dictus accipi, quod Ecclesia, uel anima queque sancta, quanto se fragiliorem meminit, atque ab ea quam in futuro sperat, immortalitate atque incorruptione adhuc longe distantem, tanto solertius sese continuis uerbi Dei poculis reficere, et in eius amore calefieri curat, dicens illud Psalmiste: Et poculum tuum inebrians, quam preclarum est!

uenter tuus sicut aceruus tritici uallatus liliis. uenter eamdem quam et umbilicus, mortalitatis nostre  conditionem designat: Nam et ipse certissimus est ac maximus nostre iudex imbecillitatis, qui quotidiana refectione corpus nostrum, ne deficiat, recreat, donec fiat illud quod promissum tenemus: Esca uentri, et uenter escis, Deus autem et hunc et has destruet . uenter ergo noster sicut aceruus est tritici, cum memores nostre fragilitatis, fructus operum bonorum, quibus perpetuo reficiamur, in presenti nobis uita preparamus. Bene autem aceruum tritici, et non absolute copiam tritici dicit, ut exsurgentia in altum crementa uirtutum designet. Et quoniam aceruus ab imo latior exsurgens, angustior in summo fieri consueuit, recte hec figura bonis nostris congruit actionibus, que quo altiores sunt merito, eo pauciores sui operarios inueniunt. Plures  enim uideas qui de possessionibus suis eleemosynas prebeant indigentibus, quam qui possessa cuncta relinquant; plures bonos coniuges quam celibes; plures corporalibus abstinentes illecebris, quam pro ueritate animas ponentes. Et bene idem aceruus tritici uallatus esse liliis asseuerauit, ut omnia que agimus bona uidende caritatis eterne gratia geramus, neque aliquis in aream nostri cordis hostilibus insidiis pateat ingressus, cum uniuersa nostra opera intuitu superne retributionis undique precingimus. Possunt quoque in aceruo tritici ea que in pauperes Christi facimus eleemosynarum opera intelligi, de quibus ipse dicit: Esuriui et dedistis mihi manducare . Et bene post craterem poculis abundantem  membra sponse aceruo assimilantur tritici, ut et post potum simul et panem pauperibus eam dare signetur: quod quidem de spirituali et de corporali refectione ualet accipi, id est de his quibus errantis proximi mentem instruimus; nam et ipsa spiritualis instructio in quibusdam poculum, in quibusdam uerbis habere panem uite cognoscitur: habet enim poculi similitudinem in apertis, panis autem in mysteriis. Poculum porrigit in his que facillime, mox ut audiuntur, intelligi queunt, neque aliam expositionem requirunt, ut est illud: Non occides, non furtum facies; non falsum testimonium dices , et Diliges proximum tuum sicut teipsum . Tribuit panem, cum ea suis auditoribus uerba committit, que difficiliora intellectu,  sicut cibus in uiscera nostra mandendo, ita ad interiora nostri sensus exponendo perueniunt, qualis est tota carminis huius series, quale illud legis; Memento ut diem sabbati sanctifices , ubi mystice admonetur ut lucem gratie spiritualis, in qua nobis sola uera est requies, sanctificemus, id est, sancto et casto in corde, ut accipimus in die redemptionis, semper intemeratam custodiamus. Hec ergo et huiusmodi uerba, ad quorum intelligentiam cum labore expositionis attingimus, aceruo tritici recte comparantur, qui non paruo labore molendi, serendi, coquendi atque mandendi ad usum nostre refectionis perducitur; at planiora crateri nunquam poculis indigenti merito conferuntur, quia et abundant in Scripturis aperta Dei precepta,  siue promissa, et hec, sicut potus sine mora, uel labore bibi, ita mox audita possunt intelligi, atque intellecta ad augmentum nostre salutis, quasi in uentre memorie, seruari. Potest in sponse, immaculatus diuini fontis uterus, de quo in nouam renascimur creaturam, aptissime figurari: qui sicut aceruus est tritici, uallatus liliis, quia nimirum omnes quos in Christo regenerans consecras, bonis insistere operibus, et hoc solo glorie celestis intuitu docet. Sicut aceruus est tritici, quia eos quos abluit a peccatorum omnium paleis emundat, et per secundam generationem illi conformes facit, qui de semetipso ait, Nisi granum frumenti cadens in terram, mortuum fuerit, ipsum solum manet; si autem  mortuum fuerit, multum fructum affert . uallatus est liliis, quia quos ab implicamentis peccatorum, cum quibus carnaliter nati erant, absoluit, hos etiam carismatum ornat et confirmat luce celestium.

Duo ubera, etc. Diximus abundanter de hoc uersiculo supra; sed nunc paucis commemorandum quod recte post uentrem sponse ubera commendet, quia nimirum sancta Ecclesia paruulis suis, quos de sacrosancto aque salutaris utero in Christo generat, lac de nutrimento neophytorum doctrine mollioris immulget, donec eos paulatim ad percipiendum panem sapientie sublimioris erudiat. Ubera ergo Ecclesie sunt illi qui paruulos eius, hoc est, nuper in fide renatos, instituunt: que bene cum additamento  duo esse memorantur, quia ex duobus nimirum populis, Iudeorum scilicet et gentium, fons salutaris, quos abluit, et celesti mysterio parit, colligit. Bene duobus hinnulis capree comparantur, quia ex eloquiis utriusque Testamenti sumunt ueri doctores quod predicant. Bene iidem hinnuli gemelli esse perhibentur, quia ipsa testamenta uno eodemque sunt edita auctore, ab illo uidelicet de quo Ecclesiastes ait: uerba sapientum sicut stimuli, et quasi claui in altum defixi, que per magistrorum consilium data sunt a pastore uno . Duo sunt ergo ubera sponse, sicut duo hinnuli gemelli capree, quia doctores neophytorum non sua propria illis predicant, non adulterant uerbum Dei; sed sicut ex Deo, coram Deo in Christo loquuntur, ipse  est pastor unus, qui de duobus ouium gregibus unum implet ouile; cuius accensa desiderio superius sponsa clamat: Indica mihi quem diligit anima mea, ubi pascis, ubi cubas in meridie. Ipse magister unus magistrorum, quia discipulis suis, nostris autem magistris, precepit dicens: Euntes ergo docete omnes gentes, baptizantes eas in nomine Patris, et Filii, et Spiritus sancti, docentes eas seruare omnia quecunque mandaui uobis . Cui etiam capree nomen iure ascribitur, quia uidelicet mundum est animal, uisu et cursu insigne, ungulam findens, et ruminans, et quod, ut omnia munda quadrupedia, cornibus armatum. Si enim huiusmodi nature sancti merito aptantur, quia et fissam habent ungulam in discretione boni et mali, et ea que  discernant a malis, bona suauiter loqui, ac uelut ruminare consueuerunt, qui oculus sibi cordis longe dirigere, id est, ad speculanda de terris celestia bona didicerunt; qui cursu proprio uirtutum callem alacrius penetrare desiderant, qui munditiam mentis et corporis, per gratiam sui Conditoris sese accepisse letantur, qui fiducia fidei, aduersus mundi huius fortitudinem erecti, Deo dicere solent: In te inimicos nostros uentilabimus cornu , quanto magis ipsius significationi huius natura conuenit animantis, qui hec eadem uirtutum dona, et in se cuncta possidet, et illis secundum mensuram sue donationis tribuit:

Collum tuum sicut turris eburnea. Quia per collum, et uox et loquela procedere, et esca, per  quam omnia corporis membra reficiunt, solet intrare; merito per collum, sicut ut supra admonuimus, doctorum forma designatur, qui totum corpus Ecclesie et uoce exhortationis confirmant, et uite alimoniis recreant. Quod uidelicet collum, sicut turris est eburnea, quia doctores, et ornatum sancte Dei ciuitati, id est, Ecclesie prestant et robur et pulchritudinem sue uite. Quia huic mundo iam mortui esse probantur, cunctis se uidentibus uelut ebur ostendunt; et ciuitatem Dei, quasi turris eminens atque inexpugnabilis ab uniuersorum hostium incursione defendunt. Cum enim dicunt, quia arma militie nostre non carnalia, sed potentia Deo ad destructionem munitionum, consilia  destruentes, et omnem altitudinem, extollentem se aduersus scientiam Dei , quasi turrem se in munimentum sancte ciuitatis positos esse comprobant; et cum idem Paulus suam suorumque cooperatorum uitam describens ait: Ego enim per legem legi mortuus sum, ut Deo uiuam, Christo crucifixus sum , cruci eboris sibi qualitatem, id est, ossis mortui quidem, sed precipua pulchritudine insignis inesse significat.

Oculi tui sicut piscine in Esebon, etc. Iidem sancti predicatores, qui ob alimentum uerbi, collo erant sponse comparati, designantur etiam in oculis; hoc inspectionem arcanorum, que in occulto discunt ipsi, ut ea possint in aperto proloqui, et per ea que secreta meditatione perceperunt, manifestum sancte  Ecclesie nutrimentum docendo ministrent. Hi autem oculi recte piscinis adequantur in porta ciuitatis Esebon constructis. Quam etiam ciuitatem ob incolarum abundantiam, filiam multitudinis appellat, quia sicut eedem piscine, confluentibus ad se ciuibus, continuam solebant prebere aquarum copiam, ita predicatores fluenta doctrine suis auditoribus prebere non cessant, quibus scilicet fluentis tantum ipsi intus semper adimplentur, quantum piscine uenis uiuentium abundant aquarum. Concinit autem his piscinis illa quondam famosa Ierosolymis probatica piscina, in quam descendente secundum tempus angelo mouebatur aqua, et qui primis e languentibus descendisset, unus sanabatur, quia nimirum unus Deus, una fides, unum baptisma; quod, descendente  in fontem uite Spiritu sancto, unum fidelium populum abluit carismate secunde regenerationis, que bene probatica piscina, id est, pecualis dicitur, iuxta litteram scilicet indicans quod hostie in ea a sacerdote lauari solebant; typice autem exprimens quod in aquis regenerationis ablui decet eos qui ad sanctum altare producendi et in hostiam sunt Deo offerendi. Apte uero Esebon in typum Ecclesie ponitur, siue propter nomen, quia cingulum meroris interpretatur, seu quia quondam fuit Seon regis Amorrheorum, et illo occiso, tentata est a filiis Isrel. Constat enim quia Ecclesia quondam mancipata erat imperio diaboli, regis uidelicet omnium iniquorum, sed, excluso atque renuntiato, facta est ciuitas sui Redemptoris. Et nunc nomen Ecclesie, que  prius gentilitas uocabatur, accepit, cum pro lasciua fluxaque letitia seculi huius cingulo meroris saluberrimi se constrinxit: cingulo uidelicet, ut lumbos sue mentis ab immunditia omni cohiberet; cingulo autem meroris, ut a temporalibus gaudiis externa prorsus et aliena effecta, fiducialibus fixa in celis, gaudia se accepturam esse speraret. Hec autem ciuitas, id est, Ecclesia, que et filia multitudinis, ob abundantiam concurrentium ad fidem populorum, uocatur, habet in porta sua piscinas, quibus oculi assimilantur sponse, quia nemo potest eam ingredi, qui non prius aqua doctrine salutaris aspersus, qui non lauacro unde regenerationis emundatus, qui non potu uiuifici fontis fuerit consecratus. Quod apertissime et pulcherrime figurabatur in tabernaculo  uel templo Salomonis, in quorum introitu labrum uel mare eneum erat positum, ubi ingressuri sacerdotes manus suas pedesque lauarent; certi utique causa mysterii, quia lauacrum nobis doctrine celestis, quia fontem regenerationis Dominus procuraret; quo initiati, uel presentis societatem Ecclesie, uel mansionem eterne domus eius, que est in celis, possemus ingredi.

 Nasus tuus sicut turris Libani, etc. Quia per nasum odores solent fetoresque discerni, dispensatores uerbi Dei, qui supra certas ob causas mulieribus collo et oculis Ecclesie fuerant designati; nunc etiam causa saluberrime discretionis, que a patribus mater esse uirtutum probatur, designatur in naso, quia nimirum quasi per offaciendi officium ceteris amplius, dignoscere sufficiunt, in quibus actibus siue sermonibus bonus odor Christi flagret, quiue lethiferum prauitatis exhalent fetorem: nam et multum sollicita, siue doctor, seu quisque fidelis discretione opus habet, ne si forte uitia sub uirtutum habitu pallient, ne quid lupinum sub ueste gerant ouina, ne astutia prudentie, ne tenacitas parcimonie, ne uindicandi libido iustitie, ne duritia fortitudinis,  ne assumpta specie constantie pertinacia stultorum fallat. Unde recte doctores, recte quique electi, qui hanc acceperunt a Domino gratiam, ut odores uirtutum a putoribus ualeant secernere uitiorum, sicut turris esse dicuntur Libani, que respicit contra Damascum, quia eminentissimum in sancta Ecclesia locum tenent, et cautissimo semper oculo mentis aduersum insidias antiqui hostis inuigilant. Libanus etenim mons quia Dominum Saluatorem et Ecclesiam eius signet iam sepe dictum est. E contrario autem Damascus, quia ciuitatem diaboli, id est, reprobam uel angelorum uel hominum multitudinem figuraliter indicet, luce clarius est: erat enim hec metropolis Syrie totius, et reges habens impiissimos ac fortissimos, qui ut merito diaboli  typum portarent, crebra Dei populo bella et captiuitates inferebant, que manifeste tentationes atque insidias diaboli, quibus Ecclesiam indesinenter impugnat, figurarent. Sed et hoc quod Damascus sanguinis potus siue sanguinis oculus dicitur, congruit eorum significationi qui illecebris carnis delectantur et sanguinis, in quibus et ipsa sanguinis effusio, que innocentibus infertur, annumeratur. Congruit et demonum peruersissime intentioni, qui spiritualiter nos trucidare, et uitam nobis eternam, quam habemus in Christo, tollere laborant. Contra quos utrosque Psalmista Dominum precatur, dicens: Libera me de sanguinibus, Deus, Deus salutis mee . Quicunque enim stabilitus fortiter in Christo, sedula se suosque cautela circumspicit, ne huiusmodi  bellis, que siue palam per homines, seu per diabolum occulte ingeruntur, superari ualeant; merito talis nasus appellari potest sponse Christi, et esse similis turri que ad prospectum Damasci in Libano sit monte constructa, quia discernendi peritus ac uita sublimis, continuis procurat excubiis ne quando Ecclesia repentinis malorum incursionibus turbetur.



LIBER SEXTUS


 Caput tuum ut camelus, etc. In capite sponse recte mens accipitur anime fidelis, quia sicut capite reguntur  membra, ita cogitationes mente disponuntur: Unde etiam ipse cogitationes, que innumerabiles  omnibus horis ac momentis humana de mente prodeunt, apte figurantur in comis. Quod autem de una anima electa dicitur, hoc de tota Ecclesia intelligendum prudens lector meminerit, quia etsi meritis differt multitudo credentium, unum tamen cor et animam habet, in quantum una eademque fide, spe, ac dilectione omnes ad superna atria anhelant. Narrat autem Scriptura quod Elias in monte Carmelo flexis genibus orauerit, et post longam siccitatem a Domino pluuias impetrauerit. Unde caput sponse ut Carmelus est, quia corda electorum et sublimia sunt per conuersationem, et Domino in se ascensum prebent per quotidianos uirtutum profectus. Elias namque Deus Dominus dicitur, qui in his orat Patrem, et uelut arentibus aruis pluuias de celo euocat,  quia hec ad orandum Deum inuisibiliter accendit, et per eorum preces ac merita sepius mundo periclitanti sua dona largitur. Nomen quoque Carmeli, quod interpretatur scientia circumcisionis, capiti sponse, id est, menti ecclesiastice conuenit, que bene nouit non se in carnali, sed spirituali circumcisione debere gloriari, de qua et Apostolus ad Galatas multa disputat, et propheta docet, dicens, Circumcidimini Domino, et auferte preputia cordium uestrorum . Hanc habere scientiam Iudei detrectabant, cum de sola sibi que foris est circumcisione plauserant. Et propterea caput ut camelum habere nesciebant, quia mentem in infimis et in carnis gloria posuerant. Unde merito uoce beati protomartyris Stephani obiurgantur, dicentis: Duri  ceruice et incircumcisi cordibus et auribus, uos semper Spiritui sancto restitistis . Et come, inquit, capitis tui ut purpura regis iuncta canalibus. Come capitis sponse, ut diximus, cogitationes sunt anime fidelis; purpura autem regis Dominice passionis imitationem significat, cui iure coma capitis sponse confertur, quia omnis electorum cogitatio fidei sancte crucis munitur, uniuersa cordis eorum intentio ad patiendum pro Domino, ut cum illo resuscitari mereantur, prompta existit. Quod autem purpura eadem uincta canalibus dicitur, uel ita accipiendum est quod fucata iam uellera, priusquam nentur, in canalibus distincta seruentur, uel que misso in canalibus sanguine muricis, lana ipsa fucanda est, ibidem per partes distincta, et singillatim uincta tingatur.  Incisi enim ferro murices, id est, cochlee maris, que et conchylia uocantur, lacrymas purpurei coloris emittunt. Quibus collectis tinctura purpurea conficitur. Quod utrumque unum eumdemque sensum mystice gignit. Canalis [canales] quippe, qui purpuram regis suscipiunt, precordia sunt fidelium Christi; lana autem, que ob id accipiendum colorem purpureum in canalibus uincta mittitur, ut post tincturam in ornamentum regis assumatur, ipsa est humilitas, mitissima ac blandissima conscientie fidelis, que per passiones et opera iustitie in eterni regis habitum proficit. Quotquot enim in Christo, inquit, baptizati estis, Christum induistis . Hec autem lana uincta canalibus, purpureo colore  fucatur, quia fixa et quasi religata in corde electorum uirtus humilitatis continua Dominici cruoris memoria ad tolerantiam tribulationum temporalium animatur, per quam ad consortium possit regni peruenire Dominici. Quod autem diximus uinctam canalibus purpuram, ita posse intelligi quod fucata iam murice idonea uellera, priusquam in fila deducantur, in loculis distincta custodiantur, ad figuram altioris pertinet uirtutis, quia scilicet eorum exprimit humilitatem qui ita iam sunt pro Domino crebris tribulationibus exercitati, ut constet eos nullis aduersitatum pressuris posse superari. Aiunt enim perfectam purpure tincturam nullo unquam sole, nulla aquarum aspersione pallescere, ac semel acceptum perdurare fucum solere. Come igitur capitis sponse, ut perpura sunt  regis uincta canalibus, cum cogitationes deuotis Deo cordibus preparate etiam existunt ad moriendum pro Christo, ut mereantur regnare cum eo, quam uidelicet purpuram prolatum e canalibus in summi regis faciunt ornatum, cum data occasione patiendi, quid in eo corde gesserint, ostendunt, fortiter ob gloriam sui Redemptoris, et aduersa queque seculi, ipsam quoque, si contigerit, mortem subire parati. Quod bene in Actibus Apostolorum Lydia illa purpuraria figurabat, que cum fuisset timens Deum, prima cum domo sua predicante in Macedonia Paulo credidit et baptizata est, eumque et prius sibi uerbum fidei predicantem, et postmodum ab infidelibus uerbera et carceres et uincula perpessum suo recepit hospitio. Designabat namque et arte et credulitate et  obsequio suo Ecclesiam de gentibus, que imbuta confessione Dominice passionis, et ipsa pro hac sanguinem fusura, et expulsam ab infidelibus doctrinam apostolorum intimo esset corde receptura.

Quam pulchra es, etc.! Supra in laude sponse dicitur, Pulchra es, amica mea, suauis et decora sicut Ierusalem, terribilis ut castrorum acies ordinata. Ibi ergo cum pulchritudine et decore, terribilis ut acies ordinata dicitur; hic pulchra et decora in deliciis esse perhibetur. Quantum uero ad humanam consuetudinem, difficile est unam eamdemque personam et in deliciis ducere uitam, et terribilem esse ut aciem castrorum ordinatam, quia nimirum delicie mentem, quam molliunt, bellicis rebus intendere non sinunt. Sed ubi spirituales sunt delicie, id est, ubi desiderium  eterne dulcedinis fauces replet animi, ibi terribilis fit hostibus anima spiritualibus, eorumque tela omnia quasi acies castrorum ordinata elidit; imo quo tenacius saporem interne satietatis percipit, eo terribilior existit eis qui superne gloriam dulcedinis, ad quam creati sunt, amaritudine superbe tyrannidis funditus perdiderunt. Et bene cum sancte anime amator suus dixisset, Quam pulchra es, quam decora! id est, quantum ex fide et opere perfecta, continuo subdidit, Charissima in deliciis. Conuenit namque ut carissima sit Domino anima que celestibus cernitur uacare deliciis, quia nimirum quanto amplius mens pura cibum uite degustat, tanto maiore illius caritate ignescit, et quo ardentius superna diligit,  eo perfectius ab ipso supernorum bonorum auctore ac largitore diligitur. Charissima est igitur Domino anima sancta in deliciis, quia dum interne gaudia refectionis ardenter esurit, amor in ea sui Conditoris augescit; et quoniam huiusmodi anima non parum etiam in certamine uite presentis pregustat gaudia future retributionis, recte subditur:

Statura tua assimilata est palme, etc. Statura quippe Ecclesie rectitudo est bone operationis eius, quia ad terrenam concupiscentiam incuruari despiciens, totam se ad celestia promerenda sustollit. De qua monet Apostolus dicens, uigilate, state in fide, uiriliter agite . De qua et ipse Dominus, Ego Dominus, qui erui uos de seruitute, qua opprimebant uos Aegyptii, ut incederetis recti .  Palma autem manus uictricis ornata est. Sed et apud antiquos, quicunque in certamine uicissent, palma coronabantur. Statura ergo sponse assimilatur palme, cum erecta in amorem supernorum omnis intentio fidelium, meditatur interim in acie consistens brauium illud, quo uictrix finito agone donanda est. Item quia palma inferioribus aspera uidetur, in summo autem pulchritudinem et fructus suauitatem ostendit, merito huic statura assimilatur Ecclesie, siue anime cuiusque fidelis, que asperos pro Domino portat in terra labores, sed mercedem a Domino gratissimam se accipere sperat in celo. Aspera est palma iuxta terram, quia persecutionem patiuntur propter iustitiam electi. Pulchra est et dulcis in summo, quia gaudent in pressuris et exsultant,  scientes quoniam merces eorum copiosa est in celis. Item quod palma diuturnis est uestita frondibus, et folia sua sine successione conseruat, quis non uideat quia typum teneat stature fidei, que, uariante statu seculi labentis, eadem semper uerba recte confessionis, quasi folia nunquam reditura, lapsura retinet, et eamdem operum perfectionem, que ab initio cepit, quasi decorem palmarum usque ad finem seculi in electis suis intemerata custodit? Et ubera, inquit, tua botris. Ubera, ut sepe dictum est, Ecclesie sunt doctores, cum lac prime eruditionis paruulis Christi ministrant. Sed eadem ubera botris assimilantur, cum ipsi doctores eis quibus prima incarnationis eius sacramenta commiserant, etiam diuinitatis,  qua equalis est Patri, arcana reuelant; et qui antea dixerant, Nil iudicamus nos scire inter uos, nisi Christum Iesum, et hunc crucifixum ; iidem postmodum fortiora capientibus dicunt, Quorum patres, ex quibus Christus secundum carnem, qui est super omnia Deus benedictus in secula . uel certe ubera Ecclesie assimilantur botris, cum magistri ueritatis uno eodemque tempore et magna magnis auditoribus Scripturarum sacramenta uel precepta aperiunt, et paruulis sensu, que capere possunt, uite alimenta committunt. His dicentes, Si uis ad uitam ingredi, serua mandata; non homicidium facies; non adulteraberis; non facies furtum; non falsum testimonium dices. Honora patrem tuum et matrem tuam; et, diliges proximum tuum sicut teipsum;  illis autem, Si uis perfectus esse, uade et uende omnia que habes, et da pauperibus , et cetera huiusmodi. Sed et hec ubera adequantur botris, quia dicit Apostolus, Siue enim mente excedimus, Deo; siue temperantes sumus, uobis . Uberum namque officium gerunt, cum sua dicta infirmis, prout audire ualent, temperant; conferuntur autem botris, cum mente excedentes, ad sublimia inebriantur ab ubertate domus Dei, illius uidelicet domus Dei que non manufacta, sed est eterna in celis. uerum quia sancti quique, omne quod bonum habent, hoc superna gratia largiente perceperunt, recte subditur:

Dixi, Ascendam in palmam, etc. Sola namque causa est ut ubera Ecclesie botris adequentur, quia  Dominus in eam ascendere, suaque eam gratia donare dignatus est. Ut enim doctores et humilia paruulis, et sublimia predicent perfectis, ut et condescendant ac temperantes sint rudibus, et ipsi in contemplatione celestium sublimiter debrientur, non hoc sui meriti, sed est doni celestis. Dictum est autem supra de Domino, Dilectus meus descendit in hortum suum ; et nunc ipse dicit, Ascendam in palmam. Eadem autem Ecclesia, siue anima perfecta, hortus Domini, que et palma est. Sed distat inter ascendere et descendere Dominum in illam: descendit namque in illam, dum celestem ei gratiam desuper mittit, qua ut ipsa celestis possit effici, atque ad superna transferri; ascendit uero in eamdem, cum cognitionem sue maiestatis  fidelibus magis magisque reuelat, cum amorem patrie celestis proficientibus eis, quasi quibusdam gradibus ad alta tendentibus inspirat; cum eis, quibus prius dicebat, Cum feceritis omnia que precepta sunt uobis, dicite: Quia serui inutiles sumus , potiora donans adiecerit, Iam non dicam uos seruos, quia seruus nescit quid faciat dominus eius. uos autem dixi amicos . Et iterum: Ite, nuntiate fratribus meis . Descendit ergo in hortum suum Dominus, cum celestia dona fidelibus largitur; ascendit in palmam, cum augmenta uirtutum proficientibus eisdem electis suis, donec eos ad perfectum prouehat, dignanter impendit: de quibus uirtutibus apte subiungitur:

 Apprehendam fructus eius. Apprehendit namque uirtutes anime fidelis, ut eas saluberrimo sue compunctionis attactu, ampliori semper benedictione fecundet. Possunt etiam fructus palme singuli quique electorum accipi, quos Domino Ecclesia, palma uidelicet sua gignit; quos nimirum fructus apprehendit, cum suos in fide sua et dilectione confortat, et ne unquam possint deficere, sua illos ad perfectam uite maturitatem protectione tutatur, iuxta illud Psalmiste: Et dedisti mihi protectionem salutis tue, et dextera tua suscepit me . Potest autem in eo quod sequitur, Et erunt ubera tua sicut botrus Cypri, etiam hoc intelligi, quod hi qui parua que norunt beneuole ac simpliciter annuntiare proximis, non negligunt, interdum potiori sapientie munere  debrientur; et hoc ascendente in palmam Domino, ac fructus eius apprehendente, quia nisi eius gratia profectum nobis tribuerit, nisi corda nostra illius gratia munierit, nec magna habere, nec parua bona ualemus. Apte autem palme nomine etiam uictoriosissima ualet crucis arbor designari, cui iure statura sponse assimilatur, quia sancta Ecclesia per passionem sui Redemptoris, ut recta et stabilis et immobilis consistere possit, erigitur. Iure huic comparatur, quia et qui Dominice incarnationis tempora precesserunt, sancti mysteria passionis eius uel prophetando, uel etiam patiendo signabant, et nostri temporis sancti eumdem sacrosancte passionis triumphum, omnes quidem credendo ac confitendo, plurimi autem etiam moriendo clarificant.  Quod autem ait sponsus, Dixi, Ascendam in palmam, apprehendam fructus eius, illo euo congruit quando Salomon hec canebat, cum se Dominus crebris prophetarum uocibus promitteret ad redemptionem generis humani in carne uenturum; cum se ascensurum in arborem predicaret, sponse sue moriens, destructo mortis imperio ad uitam uictor rediret. Fructus autem palme, quos se apprehensurum dixit esse, posteriores sunt glorie que crucis sequebantur ascensum, hoc est claritas resurrectionis et ascensionis eius ad celos, aduentus sancti Spiritus, et salus mundi credentis. Cui sensui conuenit apte quod sequitur:

Et erunt ubera tua, etc. Quia nimirum ipsi primi doctores Ecclesie, id est, apostoli, completa passione  ac resurrectione eius, maiorem multo quam eatenus habuerint scientiam doctrine salutaris acceperunt, cum apparens post resurrectionem aperuit illis sensus, ut intelligerent Scripturas; cum, misso desuper Spiritu, notitiam illis omnium tribuit linguarum; quando ab irridentibus falso dictum est quia musto pleni sunt isti . Sed illi ueraciter sicut botri uinee erant affecti, quia spiritualium erant carismatum gratia refecti, completa ueraciter sententia, qua dicebat quia uinum nouum in utres nouos mittendum est, et ambo conseruantur . Utrique autem sensui congruit apte quod sequitur:

Et odor oris tui sicut malorum, etc. In odore quippe oris fama bone locutionis, in gutture uero  ipsum uocis Deo dedite officium. Utrumque autem in Ecclesia catholica, utrumque in anima quaque electa laude dignum est, quia et uox ipsa, que presentes instruit, et fama loquele, que ad absentes, siue per litteras, siue per eos qui audiere, peruenit, plena esse probatur uirtutis et gratie. Quod autem odorem oris et gutturis sponse malis ac uino comparat optimo, ita potest distingui, quod mala totam uim in ipsa nouitate retineant, uinum uero pretium de uetustate consequatur. Ideoque recte utrique huic speciei uox Ecclesie loquentis, et fama conferatur, cuius et principium et perfectionem constat esse mirandam. Item quia maior est uirtus et fragrantia uini optimi quam malorum, recte dicitur:  Et odor oris tui sicut malorum. Guttur tuum quasi uinum optimum, prestat gratie malorum. Tantum presens allocutio sancte Dei Ecclesie precellit fame, quam de illa potest audientium sermo disseminare. Hactenus autem dicta laude sponse, ubi ad hoc uentum est ut guttur eius sicut uinum esse optimum diceretur, rapuit illa uerbum de ore sponsi, et ipsa hoc potius magno ducta amore compleri satagit. Intellexit namque quia uocabulo uini optimi uerbum designaret Euangelii, in quo solo salus esset eterna credentibus, et ait:

XXXI. Dignum dilecto meo ad potandum, etc. uinum, inquit, optimum, cui guttur meum comparauit, dignum est ipsi dilecto meo ad potandum, quia uerbum Euangelii, quod in ore meo ponere dignatus  est, tante est sublimitatis, que non per alium quempiam quam per ipsum dilectum suum sponsum ac Redemptorem meum mundo debeat predicari. Ipse quippe primus in carne apparens per mysterium regenerationis humano generi iter celeste aperuit; ipse sacramentum sue passionis, resurrectionis, ascensionis, quo mundus saluaretur, prius predicauit, ac deinde predicandum suis fidelibus reliquit; ipse calicem salutaris potauit, ac sic potandum Ecclesie porrexit. Neque absurde positum debet uideri, quod dicitur, Labiisque et dentibus illius ruminandum, cum de uino dicatur. Constat autem, quia ruminatio cibo potius quam poculo conuenit. Figurate enim loquens labia dilecti et dentes appellat doctores sanctos, ut supra probatum est, quia  uinum optimum quod ipse potauit ruminant, cum uerbum gratie quod docent crebro meditatu scrutari ac sibimet alterutrum conferre letantur. Quidam hoc responsum Ecclesie ad sermonem Domini ita subillatum intelligunt, ut cum ille laudans eam dixisset, Guttur tuum, id est, suauitas tue confessionis, quasi uinum optimum, statim ipsa annuens uerbis eius adiiceret, Dignum dilecto meo ad potandum, labiisque et dentibus illius ruminandum. Ac si aperte diceret: Iam multum cupio ut dilectus meus solerti examine affectum ac sinceritatem mentis, quam erga eum habeo, diiudicet. Confido enim quia etsi tanta hanc discussione examinet, quanta examinare solet potum siue cibum, quia hunc sollicitus gustare uel masticare studuerit, iam dignam eam  suis laudibus comprobabit. Hinc enim primus Ecclesie pastor interroganti se Domino respondit, Tu scis quia amo te; et iterum: Tu omnia scis, tu scis quia amo te . Cui uidelicet dilecto adhuc ex magno eiusdem caritatis ardore subiiciens, ait:

Ego dilecto meo, etc. Ego dilecto meo, et non alteri. Cui totum mee seruitutis ac deuotionis munus impendo. Et ad me conuersio eius, ut et me interim mortali in uita, ne laborando deficiam, ne lampadas absque oleo, id est, ne bona opera sine caritate feram, presentia sui semper respectus adiuuet, et in finem ad immortalia secum gaudia thalami celestis introducat. Potest hoc quod ait, Et ad me conuersio eius, ex Synagoge specie, hoc est, plebis illius que  incarnationis eius tempora precessit, specialiter prolatum intelligi: que cum eum superius spondentem audisset, Dixi, ascendam in palmam, apprehendam fructus eius, id est, ascendam lignum crucis, in quo moriar, et resurrectionis fructus capiens, credentibus eos qui ad uitam eternam nutriantur, prebebo, merito gratulabunda protestatur, Ego dilecto neo, et ad me conuersio eius, ea uidelicet ut qui inuisibili mihi presentia semper adesse consueuerat, ipse in mea quoque mihi natura et habitu apparere dignetur. Utriusque autem temporis amatoribus conueniunt apte que sequuntur:

ueni, dilecte mi, egrediamur in agrum, etc. Nam et priores sancti plurimum desiderabant uenire Dominum ad salutem generis humani. Unde et precantes  aiunt, Excita potentiam tuam, et ueni, ut saluos facias nos . Desiderabant illum egredi in agrum, id est, eum qui inuisibilis erat apud Patrem, mundo apparere uisibilem, iuxta illud Habacuc, qui more prophetico futura quasi iam facta canebat, Existi in salutem populi tui, ut saluos facias Christos tuos . Optabant et ipsi egredi cum illo in agrum, ut gratiam Euangelii, quam a longe aspicientes et salutantes, uenturam predicabant, presentem seculis nuntiarent. Cupiebant cum illo in uillis commorari, hoc est etiam paganis uerbum fidei committere. Quis enim nesciat paganos Grece a uillis nomen trahere, eo quod longe sint a superne ciuitatis habitatione, uel etiam cognitione remoti? Quid autem putas Isaias, Ieremias, Iel, et ceteri  prophete, qui ante dispensationem futuri in carne Christi prophetantes, tot pro eius preconiis aduersa pertulerunt, quanta agerent, si eos cum ipso in carne uiuere contigisset? Ea quoque que sequuntur non pauca fidelibus antiquorum sanctorum uotis multum decenter aptantur. Sed et nostri temporis Ecclesia pari feruens affectu, merito proclamat, ueni, dilecte mi, egrediamur in agrum; qui assumptum pro mea sospitate hominem eleuans, ad celos in Patris dextera collocasti, rogo per diuine presentiam gratie, ad me crebrius uenire digneris. Agrum quidem meum, in quo bonum semen seuisti, excolere iubes, id est, in mundum uniuersum Euangelium quod dedisti predicare precipis; sed quia sine te nil possum facere, obsecro, mecum egrediaris in agrum, id est,  ubicunque locorum me uerbum predicare uis, cooperator mihi et adiutor existas. Legimus ipso dicente, quia adueniente die iudicii, duobus in agro operantibus unus assumetur, et alter relinquetur . Assumetur autem ille qui Domino cooperante agrum uel sui uel fraterni cordis excolebat; qui uero fructus uel doctrinarum uel actionum bonarum a sese habere confidebat, merito relinquetur ab eo cuius auxilium flagitare neglexerat. Commoremur in uillis, etiam exterorum corda docendo adeamus; neque hec transeundo uisitemus, sed hactenus in his commoremur, donec ea de paganis urbana, de exteris ac peregrinis domestica nobis, imo propria reddamus.

Mane surgamus ad uineas, etc. Sic commoremur  in uillis ut ad excolendas quoque uineas surgamus; sic in his qui iam ad fidem conuersi sunt, mansionem faciamus, ut etiam alios in quibus manere possimus euangelizando acquirere curemus. Et bene dictura, Surgamus ad uineas, premisit, Mane; Mane enim dicit ipsum uere lucis exortum, per quem de potestate tenebrarum mundus ereptus est. Mane ergo, inquit, surgamus ad uineas; ac si patenter dicat: Quia noxa prisce infidelitatis abscessit, quia lux Euangelii coruscantis iam apparere incipit, surgamus, queso, ad uineas, id est, ad Ecclesias per orbem Deo instruendas operam demus.

uideamus si floruit uinea, etc. Floret uinea, cum Ecclesia prima fidei et confessionis, prima rudimenta percipit. Flores autem fructus parturiunt, cum fides  et confessio sanctorum prompta efficitur, ad exercenda etiam opera iustitie, ne fides eorum sine operibus otiosa inueniatur esse, uel mortua. Florent mala punica, cum hi qui in fide et recta operatione profecerint, desiderium patiendi pro iustitia percipiunt: mala enim punica, quia sanguinei uidentur esse coloris, apte passionem, uel Domini Saluatoris, uel fidelium eius figuraliter exprimunt. Recte autem in singulis his sponsa dilecti sui presentiam requirit, dicens: Egrediamur in agrum, commoremur in uillis, surgamus ad uineas, uideamus si floruit uinea, et cetera; quia nullatenus Ecclesia, uel ad bene operandum egrediendo procedere, uel in exercitio bone operationis persistendo commorari, uel salutem ac propositum bene agendi assurgere, uel animas auditorum  suorum, quantum profecerint, discernere sufficit, sine eius gratia qui celum ascensurus promisit, Et ecce ego uobiscum sum omnibus diebus, usque ad consummationem seculi . Quod si hec a persona antiquorum iustorum dicta accipere uoluerimus, potest appellatione mane, ubi ait, Mane surgamus ad uineas, ipsum Dominice incarnationis tempus designatum non incongruenter intellig; desiderabant enim multi prophete et iusti uidere tempora que apostoli uiderunt; cupiebant usque ad nouam aduentus illius lucem, si posset fieri, in carne perdurare, ut possint ipsius in carne docentis, et auscultare sermones, et adherere promissis, ipso presente in carne de ipso postea credituris facere sermonem. Cetera eodem quo superius sensu possunt  accipi, Ibi dabo tibi ubera mea, ibi uidelicet ubi ad uidendas uineas et mala punica, si florerent, aut fructus parturiant, uenerimus. Ubera autem Ecclesie doctores constat esse paruulorum illius, que nimirum ubera Domino dat, cum in eius obsequium predicatorum suorum, et facta exhibet et uerba, ut sicut paruulos sedula intentione lactare solent nutrices, ita illi taliter se agere studeant, quatenus aspectu pariter et auditu, hi qui rudes sunt adhuc, in Christo proficere ualeant, atque ad robur usque spiritualis pertingere iuuentutis, dignique fiant quibus beati Ioannis uoce dicatur, Scripsi uobis, iuuenes, quia fortes estis, et uerbum Dei in uobis manet, et uicistis malignum . Nolite diligere mundum,  neque ea que in mundo sunt . Recte autem Ecclesia, cum deprecata esset Dominum, dicens, ueni, dilecte mi, egrediamur in agrum, et cetera que sequuntur; ita conclusit, Ibi dabo tibi ubera mea: ac si aperte diceret: Idcirco te tantopere deprecor, ut spiritualem mecum ineas laborem, quo et nouos tibi populos semper acquirere ualeam, et eos qui iam acquisiti sunt quomodo se habeant, quantum in fide profecerint, discernere sciam; quia paruulorum pedagogos meorum diligentissime tibi mancipare contendo, ita ut nulla eis, nisi que ipse iussisti, uel exemplo, uel uerbo sequenda premonstrem. Ad que ubera pertinere se nouerat ille qui ait, Facti sumus paruuli in medio uestrum, tanquam si nutrix foueat filios suos , ita desiderantes uos. Dedit  huiusmodi ubera dilecto suo, et non alteri cuiquam sponsa, cum audiens ab ipso, Segregate mihi Paulum et Barnabam in opus in quod assumpsit eos , continuo iussis obtemperare curauit.

Mandragore dederunt odorem in portis nostris. Porte Christi et Ecclesie sunt iidem doctores, qui et uberum uocabulo fuerunt expressi: qui, ut sepe dictum est, ubera sunt, quia lactant paruulos eius et infantes, crebra agentes industria ut etiam ex eorum ore laus Domino perfecta promatur. Porte sunt autem, quia quos erudiunt, per ministerium uerbi et regenerationis, in habitationem sancte ciuitatis introducunt; de quibus Psalmista, Diligit Dominus portas Sion super omnia tabernacula Iacob . Unde et in Apocalypsi de eadem ciuitate  Ioannes ait, Et habebat murum magnum et altum, habens portas duodecim , quia nimirum primi Ecclesie doctores, id est, apostoli duodecim sunt electi. In huiusmodi ergo portis mandragore dederunt odorem, cum apostoli eorumque successores spiritualium ex se uirtutum famam longe lateque sparserunt. Merito ergo ibi uenire Dominum deprecatur Ecclesia, ad auxilium celesti ferendum predicationi, ubi ipsos predicatores precipuis nouit fragrare uirtutibus. Sed et quisque alias mandragore naturas, quotue medicamentis congruat, diligentius exquisierit, profecto inueniet, quia significandis fidelium uirtutibus conuenienter aptatur. Est enim herba aromatica, habens radicem forme humani corporis  similantem; mala uero suaueolentia in magnitudine mali matiani. Unde et eum Latini, malum terre uocant. Habet autem huiusmodi uirtutem, ut per eam somnus frequenter accersatur, ubi uigiliarum egri afflictantur incommodo. Pessimis autem molestatur uigiliis, qui huius mundi curis ac desideriis exuere querit animum, sed usu praue consuetudinis moratus, necdum obtinere, quam querit, requiem ualet. At qui sue infirmitati sollicito studiorum spiritualium exercitio mederi satagit, fit ut, recedentibus paulatim uitiorum bellis, ad illam mentis quietem perueniat de qua in superioribus huius carminis loquitur sponsa, Ego dormio, et cor meum uigilat; hoc est, Ego quiesco a curis rerum temporalium, et cor meum uigilat in contemplatione perennium bonorum.  Item, si quorum corpora propter curam secanda sunt, huius cortex uino immissus ad bibendum datur, ut soporati dolorem non sentiant. Cuius nature ratio quid in spiritualibus medicamentis agendum significet, facile patet: languescit namque grauiter anima que magnis est uitiorum subacta ponderibus; et hec uelut curanda medicis offertur, cum eam doctores sancti carnalibus resistere uoluptatibus hortantur. Sed quia non potest sine graui dolore relinqui, quod cum grandi solebat amore teneri, secari uidetur ab eo qui ab inueterata eam illecebrarum consuetudine retrahit. Sed ne huiusmodi sectio languenti anime intoleranda forte uideatur, danda est potio salutaris, per quam utiliter sopita, dolorem secture non sentiat. Reuocanda est  ad mentem pena eterna flamme gehennalis, que negligentes sue salutis animas perpetuo torquebit; reducenda ad memoriam gloria patrie celestis, ubi suscepte iustorum anime regnabunt sine fine cum Christo: hec enim potio doctrine salutaris est, que animam diu languidam a Deo, uel soporatam huic mundo, uel potius mortuam reddat, ut facillime cuncta quibus prius inherebat oblectamenta sibi patiatur, imo etiam gaudeat auferri. Item mandragore illius mederi perhibetur, qui nausea laborant, ita ut nec continere ualeant, nec accipere cibos delectentur. Cibus autem anime, sermo est ueritatis, quem qui uel audiendo recipere, uel auditu acceptum in uentre memorie retinere nequeunt, pessimo prorsus ac periculoso languore  tenentur, quia nimirum necesse est ut eorum uita desperetur, qui panem uite, aut acceptum conseruare, aut saltem percipere fastidiunt: cui uidelicet languori crebra sanctorum exempla, et presens forma uirtutum solet prebere medelam, dum fastidiosus quisque ac negligens uisis siue auditis bonorum operibus, rememorata superne gloria retributionis, et ipse bonorum actus laboresque querit imitari temporales, quo perpetue illorum felicitatis mereatur coheres haberi. Quicunque ergo talis est, quasi per fructum mandragore ad spem salutis et uite perductus est. Quicunque doctorum tantam Spiritus gratiam, tantum habent studium pietatis, ut quisque eos uiderit uel audierit, mox mente mutatus, ipsorum sequi uitam incipiat, merito  mandragore formam tenent, quia uite alimentum in nauseantium cordibus figunt. Et pulchre sponsa deliciis opima uiuificis, non solum uinearum, malorumque fructus sponso intuendos, sed etiam madragorarum odores, succosque salubres promittit: non tantum ea que manducari possunt et bibi, uerum et illa se habere gloriatur, que fastidientibus cibum siue potum, gratum facere queant, et suauem, quia profert et Ecclesia ante conspectum sui auctoris dona uerbi celestis, cibaria uidelicet et pocula uite, profert ministros idoneos, qui hec et esurientibus sitientibusque predicando apportent; et insuper eam fastidientibus ipsi prelibando, id est, prius operando, dulcia reddant. Profert quasi  uineas, cateruas electorum innumeras; profert et mala punica, martyrum agmina confessionis inuicte fulgore pretiosa; profert spiritualia carismata, quibus precordia pigrorum ad contuenda atque imitanda bonorum exempla succendat.

Omnia poma noua et uetera, etc. Poma noua et uetera, precepta siue promissa sunt Noui et ueteris Testamenti, que omnia dilecto suo seruauit Ecclesia, quia ipsum solum esse nouit qui utrisque et precepta daret, et seruantibus premia digna redderet; solum esse nouit eum qui et minora per angelos antiquis suis famulis, et maiora per seipsum nobis, uel mandata ederet, uel polliceretur premia. In qua sententia fortiter retundit Ecclesia sectas Photinianorum, qui Dominum Saluatorem ante Mariam fuisse  negant; refellit et insaniam Manicheorum, qui alium legis, alium esse Deum Euangelii dogmatizant. Item poma noua et uetera, iusti sunt Testamenti Noui et ueteris, quorum nullus potuit, quamuis eximia sanctitate insignis, regni edita [adyta] celestis ante incarnatam passionem, resurrectionem, ascensionem Domini Saluatoris intrare. Dixit Ecclesia temporis illius, que nunc discretionis gratia Synagoga uocatur, Omnia poma noua et uetera, dilecte mi, seruaui tibi. Ac si aperte dicat: Scio certissime quia nemo nisi per gratiam tuam potest saluari, nemo mortalium potest perfecte iam beatus fieri, priusquam tu, mortalis effectus, iter uere beatitudinis ad celestia pandas. Quoscunque enim iustos uidi, cunctos tuo sacrosancto aduentui fide certa seruaui, per quem eos ad  perfectam felicitatem peruenturos esse didici. Cui simile Noui quoque Testamenti Ecclesia depromit sententiam uoce sui primi pastoris, ita eos qui aliter sapiebant, contestans, Quid tentatis Deum, imponere iugum super ceruices discipulorum, quod neque patres nostri, neque nos portare potuimus? sed per gratiam Domini Iesu credimus saluari, quemadmodum et illi . Probat autem sententia sequens ueram hanc esse expositionem huiusce sententie, cum subditur:



CAPUT uIII.

XXXII. Quis mihi det fratrem meum, etc.? Et in multis enim, et in omnibus, et in hoc maxime loco testatur hoc carmen, quia nil carnale et iuxta litteram  resonet, sed totum se spiritualiter ac typice uelit intelligi: que enim potest esse feminarum que dilectorem dilectumque suum repente desideret non esse iuuenem, ut fuerat, sed in etate infantili fratrem sibi denuo nasci, sueque genitricis uberibus paruulum nutriri, quem iam adultum reperire consueuerat? Ergo antiquorum uox est ista iustorum, qui Dominum Saluatorem, quem in diuinitate Patri et Spiritui sancto consubstantialem credebant, ac debitis uenerabantur obsequiis, in hominis quoque habitu, et hominibus consubstantialem uidere cupiebant, ut que in prophetia nouerant in ipso, de quo precinebantur, completa uiderent. Desiderabant illam aptissimam sui Conditoris uocem audire, quam extensis in discipulos manibus protulit dicens, Ecce  mater mea et fratres mei . Cupiebant delectabile illud accipere nuntium, quod post triumphum resurrectionis acceperunt iidem discipuli, Ite nuntiare fratribus meis ut eant in Galileam, ibi me uidebunt ; attestante eisdem ipso dilecto, qui alibi eisdem discipulis dicit, Multi prophete et iusti cupiebant uidere que uos uidetis, et non uiderunt, et audire que auditis, et non audierunt . Quod ait, Sugentem ubera matris mee, non de ipsa gloriosa Dei genitrice specialiter ualet intelligi, de qua ueraciter dictum est, Beatus uenter qui te portauit, et ubera que suxisti ; et de qua ipse in Psalmo, De uentre, inquit, matris mee, Deus meus, es tu ; quod est aperte dicere, Qui meus ante secula Pater eras, ex quo esse homo cepi, es  et Deus meus. Non enim potuit Salomon uel aliquis illius eui iustus beatam Mariam sibi matrem dicere, que tanto post tempore nascitura erat in mundo. Sed matrem suam dicit Synagoga humane nature substantiam, de qua et ipsa nata erat, et Redemptorem omnium nasci ac nutriri desiderabat. De cuius natiuitate adhuc ingenti feruens amore subiecit:

Et inueniam te foris, etc. Intus quippe erat dilectus, quia in principio erat uerbum, et uerbum erat apud Deum, et Deus erat uerbum . Sed ut foris quoque possit inueniri, uerbum caro factum est, et habitauit in nobis . uiderunt namque patriarche, uiderunt prophete Dominum, sed intus, id est, in contemplatione mentis spirituali, non in oculi carnalis intuitu. uiderunt eum, sed in imagine, sed in angelice  forma substantie; at ipsam eius naturam, que per angelos se quomodo uoluit ostendebat, nequaquam uidere ualebant. Denique legifer ipse, qui audire meruit, Ostendam omne bonum tibi , rursum audiuit, Non poteris uidere faciem meam, non enim uidebit homo faciem, et uiuet . Felices, qui inter se conferre meruerunt, Inuenimus Messiam, qui dicitur Christus , et iterum, Quem scripsit Moyses in lege, et prophete, inuenimus Iesum, filium Ioseph a Nazareth. Nam et talibus apte conuenit, quod ait: Ut inueniam te foris, ac deosculer . Inuentum quippe dilectum deosculata est Synagoga, in eis qui nunc facie ad faciem in ueritate assumpte carnis uidere,  qui cum eo ore ad os loqui meruerunt. Hoc est namque osculum, id est, amantissimum illud oris illius donum, ac mutue commercium allocutionis, quod in hoc carmine Synagoga ante omnia querebat, ita incipiens: Osculetur me osculo oris sui. Bene autem optando subiungit, Et iam nemo me despiciat: despecta namque erat externis hominibus Ecclesia, quasi parua et nullius pretii, quandiu breuissimis Iudee terminis claudebatur; at ubi, ueniente in carne Domino, per omnes cepit gentes dilatari, terribilis iam mundo effecta est, quasi orbem impletura uniuersum, et cultum omnium deiectura deorum; namque eam non fuisse despectui, sed terrori potius, ut aciem castrorum ordinatam, per id maxime probatum est quo ei bellum publice toto orbi  indictum est: in quo tamen bello ipsa, siue uiuendo, seu moriendo superans, magis est facta mundo omni terribilis. Despecta erat etiam immundis spiritibus Ecclesia, quia se genus humanum decepisse, ac de patria celesti in hoc exsilium erumnamque multifariam detraxisse iactabant, nullumque fuisse hominum qui a suo dominatu per omnia posset immunis existere. At postquam Mediator Dei et hominum, homo Christus iehsu, uenit in mundum, tentatusque uicit hostem ipsum cuius tentatione quondam uictus est protoplastus, pertransiuit etiam benefaciendo et curando omnes oppressos a diabolo, atque ad ultimum moriendo destruxit eum qui habebat mortis imperium, omnemque secum iustorum precedentium multitudinem ab inferis educens, ad  illius regni quod protoplastus amiserat gaudia perduxit, ac sue uictorie signum fidelium frontibus imposuit. Iam non est eis despectui bonorum uita hominum, quia se per hominem uictos esse uident, humanumque genus ad regnum, quod ipsi superbiendo amiserant, dolent esse translatum. Licet et de sanctis credere angelis, quia minus uitam electorum despexerint hominum, postquam Deum ac Dominum suum, in tantum amare genus humanum cernebant, ut etiam ipse homo fieri, inter homines conuersari ac mori dignaretur. Hinc est enim quod ante incarnationem eius adorari se ab hominibus patienter ferunt; Ioannem uero in Apocalypsi adorare se incipientem prohibet angelus, dicens, uide ne feceris, conseruus tuus sum, et fratrum tuorum,  habentium testimonium Iesu: Deum adora . Unde merito aduentum eiusdem Domini Iesu suspirans antiqua illa electorum multitudo dicebat, Quis mihi det te fratrem meum sugentem ubera matris mee, ut inueniam te foris, et deosculer, et iam nemo me despiciat? Ubi et apte subiungitur:

Apprehendam te, etc. Ita autem hec loquitur Synagoga, quemadmodum Paulus ait, Nos qui uiuimus, qui residui sumus in aduentu Domini, non preueniemus eos qui dormierunt . Qui cum certum haberet, diem usque iudicii in carne se durare non posse, propter consortium tamen unius eiusdemque fraternitatis, illorum se numero iungit, qui in aduentu Iudicis uiui inuenientur in carne. Et hic  ergo plebs antiqua Dei ex persona loquitur illius sue partis, que eum in carne apparentem esset uisura: Apprehendam te, et ducam in domum matris mee: prompta te ac fideli deuotione uenientem excipiam, et desideriis inhiantibus tua monita complectar, tua prestolabor promissa, te quoque ad celos, peracta dispensatione carnis redeuntem letis ducam luminibus, leta omnibus uoce predicabo. Hec est enim domus matris eius, felicitas scilicet patrie celestis, ad cuius inhabitationem natura humana creata est, ad quam perpetuo possidendam, si nemo peccasset, totum genus humanum de deliciis paradisi, in quo positus est homo primus, sine media morte transiret. In hanc ergo domum se Dominum introducere Ecclesia promittit, non id sua uirtute  perficere ualens, sed suis uotis, ut perficiatur, exoptans, suis preconiis perficiendum, siue perfectum predicans; quomodo Psalmista exaltare illum ad celos potuit, qui tamen dixit, Exaltabo te, Domine, quoniam suscepisti me . Quod est aperte dicere, Quia mee naturam fragilitatis suscipere dignatus es, recte tue preconia uirtutis, qui hanc clarificasti, infatigabili mentis delectatione profiteor.

Ibi me docebis, etc. Ibi me docebis, in ipsa carnis substantia, in qua te foris inuentura sum et osculatura; ibi tui Euangelii mihi precepta, que prophete, lex et psalmi promiserunt, dabis: ibi me potiora quam in lege et prophetis legebam, sperare dona docebis; uel certe altius intelligendum: ibi me docebis in illa domo matris mee, in quam te ducere  letifico oculorum comitatu, simul et laude uerborum desidero. Ibi enim docuit ac docet Ecclesiam, ex ea parte eius quam ad se illuc recepit. Ibi docebit omnem Ecclesiam, cum, peracto uniuersali iudicio, nusquam sancti illius erunt, nisi omnes in celo cum ipso. Quid ibi doceat, ipse in Euangelio designat, cum in illo sermone dulcissimo ac largissimo, quem cum ea ultimum ante passionem habuit, dicit inter alia: Hec in prouerbiis locutus sum uobis: uenit hora, cum iam non in prouerbiis loquar uobis, sed palam de Patre annuntiabo uobis, id est, palam Patrem ostendam uobis.

Et dabo tibi poculum ex uino condito, etc. Dat ex uino poculum Ecclesia Domino, cum acceptis eius beneficiis, magnam feruentis gratiam rependit amoris,  et ipsum uinum non purum, sed uelut pigmentariorum nobilium admistione conditum, cum amor idem bonorum quoque operum attestatione probatur. Neque ea tantum opera que amorem Conditoris, sed illa non minus que fraternam in nobis dilectionem probent, habere nos decet, si dignum ei et acceptabile deuotionis nostre poculum porrigere curamus. Que aperte distinguit ipse cum, discipulos admonens ne iustitiam suam facerent coram hominibus ut uideantur ab eis, in completione eiusdem sententie, tria mox genera bene actionis subdidit, eleemosynam uidelicet, orationem et ieiunium; manifeste significans quia in his tribus iustitia deberet nostra consistere. Ad eleemosynam quippe pertinent omnia que in necessitatem proximi subleuandam  misericorditer operamur; ad orationem, cuncta que ad placandum nobis Conditorem nostrum deuota pietate gerimus; ad ieiunium, tota mentis castigatio, qua nos a uitiis mundique contagiis abstinere curamus. Et quia sancta Ecclesia dilecto suo non tantum uite munditiam offert, sed et pretiosum mortis calicem in plerisque suis membris pro eius dilectione suscepit, recte cum dixisset, Et dabo tibi poculum ex uino condito, subiunxit, Et mustum malorum granatorum meorum. Eadem quippe sunt mala granata que et mala punica; sed granata, propter granorum multitudinem; punica dicta, quia in Africa et circa Carthaginem maxime abundant: que quia beatorum martyrum figuram teneant, color  ipse roseus indicio est. Et bene mustum malorum, non autem potionem, aut merum, aut siceram appellat, ut feruorem inexstinguibilis designet amoris in corde triumphalis exercitus. Mustum enim, id est, uinum statim a lacu sublatum, maioris esse solet feruoris; ideoque merito flagrantissime illorum uirtuti congruit, qui ad uisionem Conditoris etiam per ferrum flammasque transire non dubitant: nam quod huiusmodi potio non solum estus stomachi, et corruptum uentrem sanare dicitur, sed et in reliquis prodesse uisceribus, quis non uideat quia feruor caritatis, quo magis abundat, eo amplius cooperiat, imo etiam exstinguat multitudinem peccatorum? Dicat ergo antiqua congregatio iustorum, aduentum in carne sui auctoris uidere desiderans,  dicat, Ibi me docebis, et dabo tibi poculum ex uino condito, et mustum malorum granatorum meorum. Ac si aperte protestetur: Ibi, id est, in ipso tempore uel loco in quo te foris inuenero et alloqui meruero, et tu mihi ea que Filium Dei in homine hominibus apparentem decet, mandata proferes ac dona, et ego tibi famulatum integri cordis, eum qui uere Deo debetur, impendam; quia nimirum aduentus eius laboranti in aduersis mundi Ecclesie requiem celestem, et interim in spe, et in futuro largitur in re, recte illa subiungit:

Leua eius sub capite meo, etc. Per leuam quippe eius sacramenta incarnationis, et presentie dona eius designat; per dexteram uero ea que in futuro  percipiunt electi premia figurantur: in quibus non solum uisio diuine maiestatis, sed et gloria est clarificate humanitatis, eiusdemque unius Mediatoris Dei et hominum. Unde bene leuam eius sponsa sub capite suo poni, dextera autem se illius amplexari desiderat, et nunc per temporalia eius subsidia, a mundi perturbatione quiescat, et tunc manifesta ipsius uisione perpetuo fruatur. Et quidem eternam sanctorum requiem nullus unquam turbo interpellat. Unde recte dicitur, Et dextera illius amplexabitur me, quia nimirum diuine presentia maiestatis undique suos celesti in regno circumteget, ne aliqua felicitatem Deo dignam, uel memoria miserie uiolet, uel metus finis angustet. Unde et in Apocalypsi Ioannes, Et absterget Deus, inquit, omnem lacrymam  ab oculis eorum, et mors non erit amplius, neque luctus, neque clamor, neque dolor erit ultra, quia prima abierunt: et iterum: Et nox ultra non erit. Et non egebunt lumine lucerne, neque lumine solis, quoniam Dominus Deus illuminabit illos, et regnabunt in secula seculorum . At uero ea que in presenti fidelibus conceditur requies perfecta esse nequaquam potest, quia necdum antiqua inimica destructa est mors. Unde fit ut plerumque felix bonorum quies, et quasi sopor gratissimus, qui intentam diuinis rebus mentem eorum huic mundo uelut insensibilem facit, improborum turbetur incursibus, eorum uidelicet qui felicissime dormitionis ignari, uigilare potius mundi labentis amore consuerunt. Atque utinam soli, qui ad mundum  aperte pertinent, pacemque impugnarent Ecclesie, et non etiam ipsa in se eos qui spiritualia eius studia carnalibus suis moribus impediant, teneret. uerum quia et ipsa plures gignit tales, admonet eos Dominus ne animos fidelium Ecclesie orationi, siue lectioni, seu aliis pietatis actionibus deditos inquietare presumant, dum, audito desiderio cordis eius, ipse continuo subiunxit:

XXXIII. Adiuro uos, filie Ierusalem, ne suscitetis, etc. Et tales enim anime filie Ierusalem recte uocantur, quia corpori sancte Ecclesie per lauacrum sunt regenerationis unite, quia ad regnum celeste tendunt, quamuis super fundamentum recte fidei, non aurum, non argentum, non lapides pretiosos, sed ligna, fenum et stipulam edificent. Ne ergo suscitetis,  inquit, dilectam tumultu carnalium perturbationum, et uigilare faciatis a quiete placide sue deuotionis, qua conspectui sui Conditoris adstare delectatur. Donec ipsa uelit, id est, donec, rite completis diuine seruitutis obsequiis, ipsa ad communem redire curam humane fragilitatis necessitatibus admonita consentiat. Et quia, postquam ad fidem Dominice incarnationis Iudea confluxit, secuta est et gentium multitudo, eiusdemque gratie particeps festinauit, admirata inopinatam eius conuersionem, Iudea repente exclamat.

XXXIu. Que est ista que ascendit in deserto, etc.? Ascendit autem Ecclesia gentium de deserto, quia que plurimo tempore a suo fuerat Conditore derelicta, proficientibus iam fidei et operis boni gradibus,  ad eius gratiam peruenit, impleta Isaie prophetia, qua ait, Letabitur deserta et inuia exsultabit solitudo, et florebit quasi lilium . Deliciis affluens, illis nimirum de quibus supra dicit sponsus, Quam pulchra es et quam decora, carissima in deliciis! hoc est, in desideriis uite celestis. Innixa super dilectum meum: merito super illum innixa, sine cuius adiutorio non solum ad superna ascendere, sed nec resurgere quidem ualebat: nam et uirtutum profectus et ipsa fidei initia non nisi Domino largiente possumus habere. Hanc ergo noue gentium conuersionis gratiam magis Iudea mirabatur, quo se solam, et eos qui in suum ritum per mysterium circumcisionis reciperentur, ad hanc pertinere credebant,  ut liber Actuum Apostolorum apertissime testatur. Unde et cum admirata dixisset, Que est ista que ascendit de deserto, deliciis affluens, magis admirando conclusit, Innixa super dilectum meum. Meum, inquit, dilectum, id est, quem me solam diligere, ceterisque autem nationibus esse rebar ignotum; cui respondens ille, Qui est pax nostra, qui fecit utraque unum: et ueniens euangelizauit pacem nobis qui longe fuimus, et pacem his qui prope , admonet eam meminisse gratie, per quam ipsa grauissimis erepta malis ad uiam conuersa est ueritatis, et aliorum quoque congaudere saluti, cum auctor ipse salutis et uite sit diues in omnes qui inuocant illum.

XXXu. Sub arbore malo suscitaui te, etc. Arbor  malus aptissime lignum sancte crucis exprimit, in quo ipse pendere pro omnium salute dignatus est; in cuius laudibus supra dixit Ecclesia, Sicut malum inter ligna siluarum, sic dilectus meus inter filios. Sub arbore ergo malo suscitauit Dominus Synagogam, quam per fidem sue passionis a perpetua morte reuocauit. Sub qua etiam arbore corrupta uiolataque est mater ac genitrix ipsius, maior uidelicet, ac senior eiusdem portio plebis. Illa nimirum que principum suorum persuasione seducta, Barabbam pro Domino elegit; stulta temeritate conclamans, Sanguis eius super nos et super filios nostros . Et hec enim sub arbore crucis erat, non huius se quidem fidei humiliter mancipando, sed huius super se uindictam pertinaciter imprecando.  A cuius societate secernens eam, que credere consensit plebem, hortatur Dominus ut memoriam collate sibi gratie fixo in corde retineat, sed et opera percepte fidei digna coniungat. Sequitur enim:

Pone me ut signaculum super cor tuum, etc. Pone me super cor tuum, per cogitationem; super brachium tuum, per operationem, ut et intus sit caritas de corde puro, et conscientia bona, et fide non ficta ; et eadem cordis deuotio, quam internus uidet arbiter, etiam foris cernentibus, ad gloriam Patris, qui est in celis, boni operis exhibitione probetur. Bene autem ait, Pone me ut signaculum: solemus enim sepe signum aliquod digito uel brachio alligatum circumferre, quo admoneamur illius rei cuius frequentiorem habere memoriam curamus.  Hoc ergo more etiam nos Dominus, ut presenti signaculo semper admonitos, sua uult mandata retinere, iuxta quod ipse precipit, dicens de lege, quam dedit: Erit ergo quasi signum in manu tua, et quasi appensum quid, ob recordationem ante oculos tuos . Fit autem ut si eius memoriam nostro in pectore continuo ferimus, ut et ipse, qui hanc nobis gratiam contulit, nostri memor in eternum, nos in celesti regno sua felices presentia, ut signaculi uice conseruet, iuxta quod eximio plebis sue duci promittit, dicens, Assumam te, Zorobabel fili Salathiel, serue meus: et ponam te quasi signaculum, quia te elegi, dicit Dominus . Cui contra reprobans eum, qui post fidem ad apostasiam conuersus est, et abiiciens dicit, Si fuerit Iechonias  filius Ioachim, regis Iuda, annulus in manu dextera mea, inde euellam eum . uel certe altius intelligendum, quia signaculum, ubi ponitur, indicium solet esse arcanorum, rerum pretiosarum, et que temerari non debeant; sicut de Domino scriptum, Et stellas claudit, quasi sub signaculo : uidelicet ut non nisi ipsius, qui signauit, permissu aperiantur, et iussu. Hinc est quod Abraham signum accepit circumcisionis, signaculum iustitie fidei que est in preputio; per circumcisionem namque quam in carne accepit signabatur quod fides illa quam et ante circumcisionem iam acceperat, ad mundationem et cordis ualeret, et corporis; quam et nos modo sine circumcisione carnis habemus, in  qua et iustificamur, iuxta illud prophete et apostoli, Iustus autem ex fide uiuit . Itaque Dominus noster iehsu Christus ponendus est ut signaculum super cor nostrum, ut signaculum super brachium nostrum, ut cuncta, que in carne gessit uel dixit, arcana esse et celestia nouerimus. Quia enim ipse Dei uirtus, et Dei sapientia, ponimus eum ut signaculum super cor nostrum, cum ea que dixit, ita discimus quasi ueraciter diuine sint uerba sapientie; ponimus eum ut signaculum super brachium nostrum, cum ea que fecit, ita audire et pro modulo nostro sequi satagimus, quasi uera sint exempla uirtutis. Item, ut signaculum super cor et brachium nostrum ponimus Dominum, cum eius mandata in presenti pro illius mercedis, quam uidere necdum  ualemus, perceptione seruamus.

Quia fortis est, ut mors, dilectio, etc. Hec dilectio, siue emulatio, et in Domino Redemptore nostro, et in electis eius, recte potest intelligi: fortis enim, ut mors, erat dilectio qua nos ipse dilexit, quia tanta nimirum erat ut per hanc pro nobis ad mortem usque ueniret. Unde ait, Maiorem hac dilectionem nemo habet, ut animam suam ponat quis pro amicis suis . Aemulatio qua nos zelatus est dura sicut infernus existebat, quia nullis aduersantium hostium tentamentis potuit a nostre salutis cura reuocari, sicut nec infernus ullis miserorum cruciatibus ualet mitigari, atque a sententie sue seueritate commutari. Austera quidem hec uidetur comparatio, sed quo austerior datur comparatio, eo  arctior zelantis nos Domini commendatur affectus. De quo ipse, eliminatis de templo perfidis, ait Patri, Zelus domus tue comedit me . Quo autem maior eius ostenditur emulatio, eo grauior nos, si hanc spernimus, sequitur damnatio. Sed et fidelium eius fortis est ut mors dilectio, quia nec per mortis ipsius acerbitatem ab ea ualent diuelli. Unde confidenter aiunt, Quis nos separabit a caritate Christi? Tribulatio, an angustia, an persecutio, an fames, an nuditas, an periculum, an gladius ? Aemulatio illorum pura ac Deo deuota inferno assimilatur, quia sicut ille eos quos semel ceperit nunquam amittit, sic pertinacia feruentis zeli eorum nullo unquam tempore frigescit. Ipse est enim zelus quo accensus Phinees fornicatores strauit in eremo; ipse  quo ardebat Elias, cum post suspensas celo aquas, et post triennium reuocatas, post interfectos prophetas Baal, et conuersum cor populi ad Dominum, aiebat: Zelo zelatus sum pro Domino exercituum, quia dereliquerunt pactum Domini filii Isrel: altaria tua destruxerunt, prophetas tuos gladio occiderunt ; ipse, quo utebatur Petrus cum mentientes Deo neophytos ad mortem usque perduxit; ipse de quo Paulus ad Corinthios: Aemulor, inquit, uos Dei emulatione. Despondi enim uos uni uiro, uirginem castam exhibere Christo. Timeo autem, ne sicut serpens Euam seduxit astutia sua, ita corrumpantur sensus uestri, et excidant a simplicitate que est in Christo Iesu . Opportune autem illata est hoc in loco amoris siue  zeli magnitudo perfecti, ubi admirante Iudea, nouam gentilitatis conuersationem admonebat eam Dominus ut prestita sibi dona pietatis ad mentem reduceret, quia uidelicet post corruptionem genitricis ac matris sue, ipsa per arborem crucis in resurrectione prima sit excitata [ad.] gratiam. Ita etenim hec sententia superioribus potest conuenienter aptari: Memento, o collecta ex Iudeis Ecclesia, per lignum mee passionis peruenisse te ad uitam, et ne unquam obliuiscaris quia magnitudo dilectionis et emulationis me pro te ad mortem usque perduxit. Neque mireris me conuersam ad fidem meam recepisse turbam gentilium, quam tanta dilectione, tanto zelo perficiende mee uoluntatis accensam uides, ut facilius uideatur uel morti persuaderi posse, ne ultra animas  rapiat e mundo, uel inferno, ne raptas suscipiat, quam illi, ut aliquando mea recedat a fide. Ne putes te nuda solummodo professione uerborum mihi posse placere, quin potius si uis ad uitam uenire, pone me memoriam uoluntatis ut signaculum super cor, pone super brachium tuum; atque in tantum dilectione siue diuina seu fraterna mentem imbue, tantum emulare, ne absque tue plebis aggregatione ciuium supernorum summa compleatur, ut ipsa tua dilectio, ipsa emulatio nullo rerum aduersantium siue blandientium statu possit immutari uel minui. Quidam hoc quod est dictum, Dura sicut infernus emulatio, de emulatione inuidie quam Synagoga aduersus Ecclesiam gentium sepe habebat dictum accipiunt; de qua et in Actibus Apostolorum ita legitur,  Sequente autem sabbato, pene uniuersa ciuitas conuenit audire uerbum Domini. uidentes autem turbas Iudei, repleti sunt zelo, et contradicebant his que a Paulo dicebantur . Que uidelicet emulatio dura est ut infernus, quia nimirum animam quam ceperit impietatis peste consumit. Hinc enim scriptum est, Zelus apprehendit populum ineruditum, et nunc ignis aduersarios comedit. Quod si ita intelligitur, merito admonet Synagogam Dominus ne hac emulatione contra Ecclesiam teneatur, cum eam uiderit de deserto uitiorum ascendisse, ac deliciis celestibus affluentem, irreuocabili mente suo adherere dilecto, ne forte aliis inuidendo bona que ipsa habere poterat amittat. Quo dicto plura de uirtute  dilectionis accumulando subnectit, dicens: Lampades sunt ignis atque flammarum: ignis uidelicet in eadem caritate qua ipsi intrinsecus feruent; flammarum uero, in operatione iustitie qua etiam aliis longe lateque clarescunt. Annon lampades ignis se esse prodebant, qui dicebant, Nonne cor nostrum ardens erat in nobis, cum loqueretur in uia, et aperiret nobis Scripturas ? Annon lampades flammarum uoluit esse nos Dominus, quibus ait: Luceat lux uestra coram hominibus, ut uideant opera uestra bona ? He sunt lampades quas que habent uirgines cum sponsus aduenerit, thalamum cum ipso regni perennis introibunt. Que uidelicet amorem eius ac timorem super cor suum et brachium posuerunt, id est, omnes cogitatus et actus suos eius  preceptis subdiderunt. Tunc uero stultarum lampades exstinguuntur, quia nimirum opera, quibus coram hominibus fulgere uidebantur obtenebrescent cum internus arbiter affuerit et manifestarit consilia cordium, quia bona sua opera obtentu transitorie gesserunt laudis.

Aque multe non potuerunt exstinguere caritatem, etc. Aquas multas et flumina tentationum dicit incursus, que siue uisibiliter seu inuisibiliter animas fidelium impugnare non desinunt: nam et per apertos fidei aduersarios, et per falsos fratres, et per occultas antiqui hostis insidias eos superare conantur; nec tamen ullatenus capere tentationibus norunt corda que in caritate radicata et fundata esse consueuerunt, stat enim firma promissio ueritatis, qua  dicitur: Cum transieris per aquam, tecum ero, et flumina non operient te ; et in Euangelio de domo que super petram edificata est: Inundatione autem, inquit, facta illisum est flumen domui illi, et non potuit eam mouere; fundata enim erat super petram ; et quoniam in quacunque mente amor abundauerit eternorum bonorum, mox labentium rerum uilescit, recte subiungitur:

Si dederit homo omnem substantiam domus sue, etc. Hec sententia non eget expositione uerborum, quam et ipsi in primis apostoli, et innumera postmodum turba credentium suis quam sit uera comprobauit exemplis, cum pro dilectione ueritatis omnia que in hoc mundo possidere uidebantur relinquere, et nichil perdidisse sibi uisi sunt, dummodo uera in  celis bona perciperent: Quod in Euangelio Dominus duabus continuis parabolis aperte signauit: Simile est, inquiens, regnum celorum thesauro abscondito in agro, quem qui inuenit, homo abscondit, et pre gaudio illius uadit, et uendit uniuersa que habet, et emit agrum illum . Iterum simile est regnum celorum homini negotiatori, querenti bonas margaritas; inuenta autem una pretiosa margarita, abiit, et uendidit omnia que habuit, et emit eam . Unde predicator egregius multum egregie dixit, Propter eminentem scientiam Iesu Christi Domini mei, propter quem omnia detrimentum feci, et arbitror ut stercora, ut Christum lucrifaciam, et inueniar in illo . Quod si legatur, ut quidam codices  habent, Despiciet eum, longe diuersus gignitur sensus, ille uidelicet quem commendat Apostolus dicens: Si distribuero in cibos pauperum omnes facultates meas, et si tradidero corpus meum, ut ardeam, caritatem autem non habuero, nichil mihi prodest . Si ergo dederit homo omnem substantiam domus sue pauperibus pro dilectione, id est pro eo ut diligeret quasi nil dederit, ita despiciet eum ipse iudex qui cor eius a dilectione uacuum esse conspicit. Qui etsi contrarius superiori sensui esse uidetur, non minus tamen uirtus dilectionis, quam sit alta, quam sit necessaria, declarat; atque uterque eo pergit ut dilectionem in opere nostro simplicem signaculi semper uice circumferamus.

XXXuI.---Soror nostra parua est, etc. Et hec Synagoge  Dominus admiranti fidem siue susceptionem Ecclesie gentium loquitur; magna utique dispensatione, caritatis sororem ipsorum eam nuncupans, id est, et suam et Synagoge, ut eadem Synagoga et presentiam sui Conditoris per gratiam esse factam recoleret, et de addita sibi in gratia germane societatis, magis magisque gauderet. Soror est autem Domini Saluatoris, et omnis Ecclesia eius de utraque plebe collecta, et unaqueque anima sancta, non solum propter assumptionem eiusdem nature que [qua] et ipse factus homo est, sed etiam largitione gratie, qua credentibus in se dedit potestatem filios Dei fieri, ut qui erat unicus Dei Filius, per naturam fieret primogenitus in multis fratribus per gratiam. Unde est dulcissimus ille ipsius ad Mariam sermo,  uade autem ad fratres meos, ac dices eis: Ascendo ad Patrem meum et Patrem uestrum; Deum meum, et Dominum uestrum . Dum ergo dicit, Soror nostra parua est, et ubera non habet, prima nascentis Ecclesie de gentibus tempora designat, quando parua adhuc erat numero credentium populorum, et ad predicandum Dei uerbum minus idonea remanebat. Lege primum Actuum Apostolorum, qui ab decimo octauo Tiberii Cesaris usque ad quartum Neronis annum pertingit, et inuenies ad predicationem apostolorum plures credidisse turbas gentium; nusquam tamen eas toto illo tempore per annos circiter triginta predicasse reperies. Parua namque erat adhuc Ecclesia gentium, et necdum ad generandos uel nutriendos per doctrinam Christo filius sufficiebat:  propter quod Synagogam monet Dominus ut germana utens caritate, salutaribus que gaudeat auspiciis, prauitatique [paruitatique] eius auxilia, quibus adolescere possit, adhibeat. Cui etiam quasi de commodis germane consulendo subiungit:

XXXuII. Quid faciemus sorori nostre, etc.? Alloquitur Ecclesiam, alloquitur Dominus animam quamque electam, cum eam de salute perpetua, siue per occultam sui Spiritus illustrationem, seu per apertam predicantium uocem admonet, in qua uidelicet allocutione mensuram uirium nostrarum superna pietas inspicit, ac pro modulo capacitatis humane sua dona largitur. Ait ergo: Quid faciemus sorori nostre in die quando alloquenda est? Ac si aperte dicat: Parua quidem numero est Ecclesia gentium,  et necdum ad subeundum uerbi ministerium sufficit. Quid ergo tibi uidetur, o Synagoga, erga curam eius sororis, uidelicet nostre, esse faciendum tempore illo, quo illam per apostolos meos apostolorumque successores alloqui cepero? Utrum quasi paruule adhuc, parua illi secretorum celestium arcana committamus? an iam maiorem eam per augmenta reddamus, quatenus bene proficiens, perfectiorum possit capax esse uirtutum? Cui tacenti, et quid ipse uelit potius auscultanti, continuo quid fieri deceat, aperit, ita subiiciens:

Si murus est, edificemus, etc. Solet autem muri nomine, uel ostii, Dominus ipse sepius in Scriptura sacra designari. Murus etenim recte uocatur, quia  Ecclesiam suam omni ex parte, ne ab hostibus diripiatur, communit; ostium recte, quia non nisi per ipsum, uel huius societatem ecclesie, uel menia regni perennis intramus. Dicit namque de se ipse, Ego sum ostium ouium; per me si quis introierit, saluabitur . Et iterum, Nemo uenit ad Patrem, nisi per me . Dicit de illo propheta, futura Ecclesie dona precinens: Ponetur in ea murus et antemurale . Murus scilicet, ipse Dominus in carne apparens; antemurale autem, reuelatio prophetie, qui incarnandum eum a mundi origine predicendo, structuram Ecclesie non parum iuuerunt. uerum qui apparendo in carne Ecclesiam sibi sororem facere dignatus est, ipse ei etiam sui participationem nominis donauit, ut et murus uidelicet diceretur  et ostium: murus quidem in eis qui maiori eruditione ac uirtute Spiritus prediti mentes fidelium ab incursionibus errantium munire ac defensare fortiter armis nequitie resistendo sufficerent; ostium uero in illis qui, etsi minus sunt instituti ad repellenda hereticorum siue paganorum sophismata, simplicitate tamen catholice fidei salubriter imbuti, ingressum regni uolentibus predicando panderent, eosque per mysterium secunde regenerationis, in atria uite celestis inducerent: sicut eiusdem sponse membris perfectioribus, alia quoque uirtutum uocabula, que sibi specialiter competere non dubitantur, donare non refugit. uerbi gratia, uos estis lux mundi , et iterum, Ecce ego mitto uos, sicut agnos in medio luporum ; cum ipse sit lux uera, que illuminat  omnem hominem uenientem in hunc mundum . Ipse immaculatus et incontaminatus agnus, qui abstulit peccatum mundi. Si ergo murus est, inquit, soror nostra, edificemus super eam propugnacula argentea; ac si aperte dicat, Si idonea est Ecclesia gentium, in aliquibus suis membris, peruersorum contraire doctrinis, habens aptos ad docendum uiros; uel naturali uidelicet ingenio callentes, uel institutione philosophica instructos, nequaquam his ueri docendi ministerium tollamus, quin potius iuuemus eos, datis Scripturarum sanctarum paginis, quo fortius possint ac facilius infirmos quosque ab insidiis custodire, uel doctrine fallentis, uel exempli corrumpentis. Propugnacula enim argentea diuinorum sunt apices eloquiorum, de quibus supra dictum est,  Sicut turris Dauid collum tuum, que edificata est cum propugnaculis, et de quibus in psalmo: Eloquia Domini, eloquia casta, argentum igne examinatum, probatum terre . Si ostium est, compingamus illud tabulis cedrinis; si sunt in ea qui uerbo simplicis doctrine paruulos imbuere norunt, et in penetralia sancte conuersationis inducere, proponamos eis immarcescibilia priorum exempla iustorum, quibus efficacius memoratum implere possint officium: cedri etenim quod uirtutes electorum designant sepe dictum est. Figura enim tabularum latitudinem exprimit cordis eorum in qua memoriam celestium recipiant uerborum; de qua propheta, uiam mandatorum tuorum cucurri, dum dilatares cor  meum . His etenim tabulis ornatum esse decebat, his ornari suos auditores cupiebat Apostolus, cum ait: Os nostrum patet ad uos, o Corinthii, cor nostrum dilatatum est. Non angustiamini in nobis, angustiamini, autem in uisceribus uestris; eamdem autem habentes remunerationem, tanquam filiis dico, Dilatamini et uos . Unde et amatorem sapientie Salomon admonet dicens; Scribe illam in tabulis cordis tui . Hec autem erga se consilia siue promissa sui Redemptoris audiens Ecclesia, non iam exspectauit Synagoge cui loquebatur assensum siue responsum, sed ita protinus exsiliuit, ac deuota ei uoce respondit:

XXXuIII. Ego murus, et ubera mea sicut turris, etc. Ego quidem murus recte cognominor, quia de uiuis  sum compacta lapidibus, quia glutino caritatis adunata, quia super fundamentum immobile locata sum, quia nullo ictu arietis heretici possum deiici. Firmum namque fundamentum Dei stat, habens signaculum hoc, Nouit Dominus qui sunt eius. Sed et sunt in me, qui maiore gratia donati, quantum turris murum, tantum generalem fidelium uitam speciali altitudine uirtutum transcendunt, qui et paruulos adhuc atque infirmos in fide, lacte simpliciores exhortationis, uelut ubera nutriant, et omnia tela peruersorum eximia dicendi potentia, quasi turris firma repellant: que quidem omnia, non ex arbitrio mee libertatis habere potui, sed ex quo facta sum coram eo, quasi pacem reperiens, ipso largiente percepi, id est, ex quo donum mihi pacis sue per uerbum reconciliationis  prestare dignatus est. Neque enim industria mea, uel coram eo uenire, a quo longius recesseram, uel pacem quam perdideram recuperare ualui; sed oblatam gratis ab illo multum gratanter accepi. Ex quo autem hoc mihi ipse donum largitus est, ex eo statim per uirtutum crementa proficiens, et muro me iure comparandam, et ubera turris instar me habere profiteor, quia et hostiles a lesione ciuitatis illius acies constanter eiicio, et nouos ei semper populos educare contendo: quod quia non nisi per donum concesse ab eo pacis facere potui, libet de uirtute pacis ipsius adhuc plura referre.

XXXIX. uinea fuit pacifico, etc. Loquitur autem hoc Ecclesia, siue Synagoga, quam se emulari, aut, ut mitius dicam, suam ad Dominum conuersionem satis  mirari cernebat, seu certe pedisequis suis, quas filias Ierusalem hoc carmen appellare consueuit. Pacificus autem, quem nominat, est sponsus ac dilectus ipsius, Pater futuri seculi, Princeps pacis , cuius figuram Salomon et pacifico regni sui statu, et ipso nomine pretendit. In cuius pace fuit ipsa uinea, quia per ipsius gratiam constructa est Ecclesia catholica per orbem. Cuius plurimis quidem Scripturarum locis fit mentio, sed apertissime in euangelica parabola, qua scriptum est: Simile est regnum celorum homini patrifamilias, qui exiit primo mane conducere operarios in uineam suam, etc. ; ubi per operarios prime, tertie, sexte, none et undecime hore patenter exprimitur,  quia una eademque Christi Ecclesia toto huius seculi tempore, quod unius diei significatione comprehenditur, indefessa doctorum spiritualium labore excolitur. Item uinea fuit pacifico in ea, id est, in pace illa de qua predixerat quod facta fuerit coram eo quasi pacem reperiens; quia quicunque habere pacem negligit, ad Ecclesiam Christi non pertinet, quamuis Christum confiteri et eius uideatur obtemperare mandatis.

Factus est enim in pace locus eius. Et Apostolus, Pacem, inquit, sequimini cum omnibus, et sanctimoniam, sine qua nemo uidebit Deum ; Cuius societatem pacis ipse etiam aspectus et forma uitis pulcherrime nobis sequendam proponit, que, ut beati Ambrosii uerbis dicam, »ad imitationem  uite nostre primum uiuam radicem defigit; deinde, quia nature flexibilis et caduce est, quasi brachiis quibusdam, ita clauiculis, quidquid comprehenderit, stringit, hisque se erigit et attollit.« Huius est similis plebs Ecclesie, que uelut quadam fidei radice plantatur, et reprimitur humilitatis propagine, ac ne quibus procellis seculi possit reflecti, et tempestate deduci, clauiculis illis et circulis, quasi amplexibus caritatis proximos quosque complectitur, et in eorum coniunctione requiescit. Que uidelicet uitis circumfoditur, quando exoneramur terrenarum mole curarum. Nihil enim magis mentem onerat, quam istiusmodi sollicitudo et cupiditas, uel pecunie, uel potentie. Circumfossa autem uitis, religatur ut erigatur, cum sanctorum exemplo noster attollitur affectus,  neque humilis et despicabilis iacet, sed uniuscuiusque mens ad superiora se subrigit, ut audeat dicere: Nostra autem conuersatio in celis est . Hec autem uinea habet populos, quia sancta Ecclesia non de una gente Iudea, sed de omnium est nationum populis collecta. Quod propterea maxime addidit Ecclesia de gentibus, ut se ad hanc uineam pertinere posse doceret, et non Iudeam de singularitate date sibi diuine cognitionis debere gloriari; cum Psalmista dicat, Laudate Dominum, omnes gentes . Et Moyses ipse predixit, Letamini, gentes, simul cum plebe eius . Cuius uidelicet uinee, quia et Domino magna est cura, ut intemerata conseruetur, et magna hominibus necessitas ut eius participes fiant, recte subditur:

 Tradidit eam custodibus, etc. Custodes namque Ecclesie prophete, custodes sunt apostoli, custodes prophetarum et apostolorum successores, qui diuersa mundi etate regimini illius superna iussione dati sunt; custodes sunt exercitus militie celestis, qui omni tempore seculi labentis pro Ecclesie statu curam gerunt, ne malignorum uel hominum uel spirituum irruptione turbetur. uir autem pro fructu huius uinee mille affert argenteos, quia profectus quisque pro acquisitione regni celestis cuncta que mundi sunt, relinquit: fructus namque laborum qui pro Domino temporaliter fiunt, perceptio est cum Domino sempiterne quietis et regni; de quo ipse dixit, Posui uos ut catis, et fructum afferatis, et fructus  uester maneat ; id est, ut operemini, et mercedem accipiatis, et merces ipsa nullo unquam fine terminetur. uirum autem perfecte uirtutis hominem Scriptura uocare consueuit: nam et uir a uirtute nomen accepit, qui profecto uir, id est, animus uirtutis gratia sublimis pro huius fructu uinee mille argenteos affert, cum cuncta sua temporalia relinquit, ut eterna percipere bona mereatur. Argenteorum etenim uocabulo omnem pecunie que relinqui debeat speciem designat. Millenario autem numero, qui perfectus et integer est, uniuersitas solet designari, ideoque per mille argenteos quos pro fructu huius uinee uir afferre dicitur, uniuersitas intimatur eorum que perfecti quique pro Domino relinquunt; que etsi aliquando parua sunt  censu, magna utique et copiosa illius estimatione iudicantur, qui non summam date pecunie, sed conscientiam dantis pensat hominis. Eadem autem est hec sententia, que et supra aliis uerbis ponitur, Si dederit omnem substantiam domus sue pro dilectione, quasi nil despiciet eam: mille siquidem hic argentei pro omni substantia domus que relinquatur positi sunt; dilectio autem, que, cessantibus aliis carismatibus, in celesti nos patria perpetuo complectitur, ipsa est fructus uinee quo tunc saturabuntur beati qui nunc in eadem uinea laborantes esuriunt et sitiunt iustitiam. Sequitur deinde ipsius pacifici uox, quia docet quantum uinee sue, uidelicet Ecclesie, curam habeat, quid sua relinquentibus in eternum conseruet, quid singularis premii custodibus  eiusdem uinee, hoc est, doctoribus retribuere disponat.

XL. uinea mea coram me est, etc. uerum, inquit, probata es, quod uineam meam tradiderim custodibus, qui eam uerbis pariter et exemplis excolerent suis. uerum scias quia sic curam illius eiusdem commisi custodibus, ut ipse nichilominus quid in ea geratur indesinenter intendam, quo quisque animo, qua industria in ea laboret aspiciam; quantas denique ab aduersariis insidias, quot manifestos conflictus perferat, intuear. Et quid plura? Ecce ego cum illa sum omnibus diebus usque ad consummationem seculi. At ubi hoc apparuerit, tunc omnibus qui in uinea mea, uel pro uinea mea, uel aduersus uineam  meam laborant, premia digna rependam. Qui enim pro fructu eius, id est, pro spe superne hereditatis omnia que habere in mundo uel acquirere potuerunt, dispensarunt bona, dederuntque pauperibus, certo spei sue potientur effectu; imo maiora quam sperare nouerant, in celis dona percipient, utpote quia nec oculus uidit, nec audiuit auris, nec in cor hominis ascendit, que preparauit Deus diligentibus se. Qui uero custodes ipsius uinee predicando uel sublimioribus factis refulgendo fuerunt, duplici pre ceteris iustis mercede donabuntur. Hinc etenim Danieli per angelum dicitur, Et qui docti fuerint,  fulgebunt quasi splendor firmamenti; et qui ad iustitiam erudiunt multos, quasi stelle in perpetuas eternitates . Et hoc est quod hic quoque illis qui pro eternorum perceptione transitoria bona contemnunt, qui ob firmitatem unanimis spei unius uiri uocabulo censetur. Mille, inquit, tui pacifici, statimque quid eis qui ampliori industria statum Ecclesie custodiunt, amplioris premii reseruetur, exposuit adiiciens:

Et ducenti his qui custodiunt fructus eius. Et millenarius namque et centenarius, quia uterque perfectus est numerus, uterque pro perfectione ac plenitudine eterne retributionis recte positus intelligitur. Porro ducentenarius, id est, duplicatus centenarius ampliora doctorum perfectorum premia  designat; de quibus etiam in hac uita inchoandis Apostolus dicit: Qui bene presunt presbyteri, duplici honore digni habeantur, maxime qui laborant in uerbo et in doctrina . Itaque mille tui, inquit, pacifici; mille tui argentei, quos pro fructu attuleras, percipiendo uinee mee pacifici apud me, id est, integro suo numero conseruati permanent; neque ullatenus tibi metuendum est ne quid de his, que fecisti, bonis operibus per obliuionem siue per ignorantiam iusti iudicis perdas. Ego enim opera et cogitationes hominum uenio ut congregem cum omnibus gentibus et linguis, ac singulis quibusque propria corporis, prout gesserint, reddam. Item, quia pacifici appellantur ab eo quod pacem facere soleant, sicut pacati sunt qui pacis iura custodiunt,  pacifici sunt sanctis argentei quos per ueritatem tribuunt, quia ad uisionem perpetue pacis, que superne ciuitatis ac matris omnium nostrum, noue Ierusalem uocabulo consueuit exprimi, iter illis aperiunt, patrimoniaque pauperibus Christi dispergere, quam ipsi possidere maluerunt. Et ducenti his qui custodiunt fructus eius; subauditur, Argentei pacifici, ut sit plena sententia, Mille tui argentei pacifici, et ducenti argentei pacifici his qui custodiunt fructus eius: qui enim in presenti laborem geminum subeunt, et ipsi sobrie et iuste, ac pie uiuendo, et ecclesie fructus ne deficiant, ne ab hostibus diripiantur, sua predicatione tutando, gemina nimirum in futuro dona consequuntur. Unde mox idem distributor donorum Ecclesiam suam, siue animam  quamque bonis actibus deditam hortatur, ut etiam predicando uerbo ueritatis, quantum ualet, insistat. Que habitas, inquiens, in hortis amici, ausculta [a 1Kb] , fac me audire uocem tuam. Ac si aperte dicat: Quia collocutio nostra, que in longum processit, iam claudenda est, quid a te maxime queram, quid deposcam, audito. Nihil per omnia dulcius mihi quam te in hortis habitare, id est, in spiritualium cultura fructuum mansionem tibi locare. Et nec tibi tugurium in his, quasi post modicum discessura, tumultuario opere constituas; sed fixa illic et indeclinabili mente meum exspectes aduentum. Nosti  enim quia sepius descendere ad hortum meum, ad areolam aromatis soleo, ut pascar in hortis, et lilia colligam, id est, ut bonorum studia laborum uideam, iuuem, remunerem. Deinde a te munus requiro, ut me audire facias uocem tuam, predicando, quibuscunque uales, mea et mandata legis, et promissa remunerationis. Namque hec quotiescunque agis, me semper audientem te, agere memento, qui tuis semper soleo adesse uotis. Sed et amici nostri anscultant, et angeli uidelicet, quos tibi adiutores aduersus certamina spirituum malignorum quotidiana dedi, et hominum spiritus iustorum, quos de tuo cetu assumens, ad uisionem iam mee glorie, ad quam tota aliquando futura es, collegi. Utrique enim tibi amici sunt, utrique tua facta speculantur  et uerba. Gaudentque multum, cum pro perceptione beatitudinis, qua ipsi fruuntur, uiriliter agere conspiciunt; exsultant quoties aliquos de tuis fidelibus ibi intrare contigerit; et suis hos ulnis excipere festinant. Quibus dictis annuens statim Ecclesia respondit:

XLI. Fuge, dilecte mi, etc. Qui quidem sermo, et de triumpho Dominice ascensionis, et de his que in Ecclesia quotidie geruntur, recte potest accipi. Fugit enim dilectus, postquam allocutus est sponsum sororemque suam, quia, completa dispensatione nostre Redemptionis, ad celestia rediit. Assimilatur autem capree hinnuloque ceruorum super montes aromatum, quia creberrime per gratiam compunctionis fidelium suorum cordibus apparet, qui montes  sunt aromatum, quia despectis cupiditatibus infimis, celestium amore tenentur, expurgatisque uitiorum fetoribus, uirtutum sunt specialium odore referti, dicentes cum Apostolo, Nostra autem conuersatio in celis est ; et, Christi bonus odor sumus . Et quidem opportune in calce sacri carminis, ascensionis eius, ac sequentis gratie mentio facta est, quia nimirum paulo superius, incarnationis eius fuerant exoptata gaudia, dicente sponsa, Quis mihi det te fratrem meum, sugentem ubera matris mee? Fuerat et passionis illius fructus ad medium deductus, dicente ipso, Sub arbore malo suscitaui te. Et iterum, Quia fortis est, ut mors, dilectio. Fuge ergo, dilecte mi, inquit, et assimilare capree hinnuloque ceruorum super montes aromatum: ac si aperte dicat:  Quoniam in carne apparens, precepta mihi ac dona uite celestis, que semper optabam, conferre dignatus es, iam nunc peracto munere pie dispensationis, ad superna iam, ad Patris sinum reuertere; nec mihi tamen, obsecro; penitus tue crebre uisitationis lucem subtrahe; sed ut caprea hinnulusue ceruorum, que indomita licet sint animalia, neque hominum aditus assueta, sedulo tamen in montibus solent uideri, ita queso mecum agere memineris, ut etsi corpore manes in celestibus, nec humana rursus habitacula repetis, presidium tamen frequens mihi diuine presentie adhibe. Sic etenim solummodo perficere ualebo maximum illud, quod mihi uelut ultimum  uale mandatum dedisti, ut semper hortos uirtutum inhabitem, semper mee confessionis ac predicationis uocem te audire faciam. Potest autem hec sententia etiam de quotidiano, ut diximus, sancte Ecclesie statu non inconuenienter accipi. Fugit quippe dilectus habitantem in hortis sponsam quam alloquebatur, cum intente bonis actibus menti, siue uirtutum, quam solebat prestare, gratiam ad horam subtrahit, siue etiam probandam eam tentationum procellis submittit, ut merito dicere compellatur, Usquequo, Domine, obliuisceris me in finem, quousque auertis faciem tuam a me? etc., usque in finem psalmi . Assimilatur capree hinnuloque ceruorum, apparentibus super montes aromatum; cum rursus, ut opportunum ipse iudicauerit, collocata  sibi luce sui preasidii, siue obsidentia tentationum pericula tollit, seu consueta, que subtraxisse uidebatur, uirtutum dona restituit. Ut enim de magnis magnorum carismatibus taceam, uerbi gratia, infirmorum curatione, mortuorum suscitatione, demonum expulsione, secretorum certa agnitione, celestium gaudiorum lucida contemplatione ceterisque huiusmodi, que ne in eximiis quidem Ecclesie membris semper adesse queunt. Constat enim de nostra paruitate, quia nequaquam uno atque indissimili modo semper orationum dulcedini insistere, lacrymas uel pro conscientia nostri reatus, uel pro desiderio patrie celestis fundere, dolenti proximo condolere, ingruentibus tentamentis obuiare ualemus; ita ut nonnunquam multum conati his uti bonis nequeamus,  ac rursum aliquando etiam minus ipsi studentes, horum copia potiamur. Quod unde agitur, nisi quia nunc fugit dilectus, nunc mentem reuisit nostram pia utrumque [utcunque] prouisione, ut et per collatam gratiam crescamus in profectu uirtutum, et per ablatam discamus humilitatis custodire uirtutem? Subtrahit ad tempus effectum uirtutis desideratum, ut redditus postmodum arctius teneatur; reddit subtractum, ut exercitatus crebra innouatione animus ardentius ad celestia tendat. Quod ergo ait, Fuge, dilecte mi, non optando loquitur; quis enim eum quem diligit a sua fugare presentia uelit? sed eius potius uoluntate feruendo, memor uidelicet consuetudinis ipsius, qua se in medio sepe sermone relinquens transierit ac declinauerit, ita ut non nisi  solerti ac longo quesitu possit inueniri; memor etiam sue conditionis, quia illum in huius tempore uel loco peregrinationis, continuo uidere non possit. Quid uero adiunxit? Assimilare capree hinnuloque ceruorum super montes aromatum; multum optando ac supplicando prosequitur, sciens hanc sibi maximam in presenti uita esse felicitatem, ut quia continua uisione non ualet, saltem crebra eius uisitatione consoletur. Que nimirum felicitas illis solum conceditur qui contemptu terrestrium et gaudiorum appetitu celestium appellari spiritualium merentur montes aromatum.



LIBER SEPTIMUS.


 In expositione Cantici Canticorum, quam libris quinque explicauimus , ita Patrum uestigia secuti sumus, ut interim opuscula dilecti Deo et hominibus pape ac patris nostri Gregorii relinqueremus intacta; iucundius fore legentibus rati, si ea que in explanationem huius uoluminis per cuncta opuscula sua sparsim disseruit, quia plurima sunt et copiose dicta, quasi in unum collecta uolumen, pariter omnia poneremus, quod modo adiuuante Domino sumus facturi. Credatur ergo septimus in Cantica Canticorum liber, nostro quidem labore collectus, sed beati Gregorii sermonibus et sensu compositus,  ut si quis forte sit qui nostra forte opuscula iure spernenda existimet, habeat in promptu legenda eius dicta, quem constat nullatenus esse spernendum. Si quis uero hec quoque nostra captus amore legat, sicut marmoreis nostre paruitatis edificiis aureum tantus architectus culmen imponat. Audiui autem quod Paterius, eiusdem beati pape Gregorii discipulus, de tota sancta Scriptura, queque illi [que ille] per partes in suis operibus explanauit, collecta ex ordine in unum uolumen cegerit: quod opus si haberem ad manus, facilius multo ac perfectius studium mee uoluntatis implerem; uerum quia necdum illud merui uidere, ipse per me hoc, ut potui, imitari Domino adiuuante curaui.

Ex libro Iob XXuII.---Osculetur me osculo oris  sui. Potest per os Dei unigenitus Filius designari, quod sicut brachium eius dicitur, quia per eum cuncta Pater operatur. De quo propheta ait, Et brachium Domini, cui reuelatum est ? de quo dicit Ioannes, Omnia per ipsum facta sunt . Ita etiam os dicatur, ac si oris nomine patenter diceretur uerbum, sicut nos quoque pro uerbis linguam dicere solemus; ut cum Grecam uel Latinam linguam dicimus, Latina uel Greca uerba monstremus. Os ergo Domini non immerito ipsum accipimus, per quem nobis omnia loquitur. Hinc est enim quod propheta ait, Os enim Domini locutum est hoc . Unde et ei sponsa in Canticis Canticorum dicit: Osculetur me osculo oris sui; ac si aperte dicat, Tangat me dulcedine presentie unigeniti Filii  Redemptoris mei.

Item ubi supra in eodem libro.---Et Mattheus cum precepta a Domino dari in monte conspiceret, ait: Aperiens os suum, dixit . Ac si patenter dicat: Tunc os suum aperuit, qui prius aperuerat ora prophetarum. Hinc est etiam quod de illo ab sponsa, presentiam eius desiderante, dicitur, Osculetur me osculo oris sui . Sancta quippe Ecclesia quot precepta ex eius predicatione cognouit, quasi tot oris eius oscula accepit.

 In expos. beati Iob, lib. XXX.---Quia meliora sunt ubera tua uino. Ista sunt ubera, id est, doctores, que in arca pectoris fixa, lacte nos potant, quia ipsa arcanis summe contemplationis inherentes, subtili predicatione nos nutriunt.

In expos. beati Iob, lib. XXIu.---Ideo adolescentule dilexerunt te. Scriptura sacra sepe adolescentiam pro nouitate uite ponere consueuit. Unde ueniente sponsa dicitur, Adolescentule dilexerunt te ; id est, electorum anime gratia baptismatis renouate, que non in uite ueteris usu deficiunt, sed noui hominis conuersatione decorantur.

In expos. beati Iob, lib. XuIII.---Nigra sum, sed formosa, filie Ierusalem. Nequaquam predicatores ueri de iustitie luce superbiunt; sed per humilitatis  gratiam, peccatorum in se nigredinem confitentur. Unde etiam ab electorum Ecclesia dicitur, Nigra sum, sed formosa. Et Ioannes ait, Si dixerimus quia peccatum non habemus, nos ipsos seducimus .

In expos. Hom. Euangelice XuII.---Posuerunt me custodem in uineis, etc. Hec sancta Ecclesia de membris suis infirmantibus dicit. uinee quippe nostre actiones sunt, quas usu quotidiani laboris excolimus. Sed custodes in uineis positi, uineam nostram minime custodimus, quia dum extraneis actionibus implicamur, ministerium actionis nostre negligimus.

Item in expos. beati Iob, lib. XXX.---Indica mihi quem diligit anima mea, etc. Pascitur Dominus, cum  nostris actibus delectatur: cubat uero in meridie, cum ex desideriis carnalibus ardente corde reproborum, apud electorum suorum pectora refrigerium inuenit cogitationis bone.

In expos. beati Iob, ubi supra.---Nisi cognoueris te, o pulchra inter mulieres, egredere, etc. Semetipsam inter mulieres pulchram cognoscit, quando electa queque anima, etiam inter peccantes posita, quia ad auctoris sui imaginem ac similitudinem sit condita meminit, ut iuxta percepte similitudinis ordinem incedat. Que si se non cognoscit, egreditur a secreto sui cordis expulsa, in exterioribus concupiscentiis dissipatur; egressa uero abit post uestigia gregum, quia sua interna deserens, ad latam uidelicet uiam ducitur, et sequitur exempla populorum;  nec iam agnos, sed hedos pascit, quia non innoxias cogitationes mentis, sed nutrire prauos motus carnis intendit.

In expos. beati Iob, lib. XXXu.---Cum esset rex in accubitu suo, nardus mea dedit odorem suum. uirtutes proficientium in notitia ceterorum hominum, quasi suauitate fragrant odorem. Hinc est enim quod per Paulum dicitur, Christi bonus odor sumus Deo . Hinc est quod sancta Ecclesia in electis suis quadam fragrantia suauitatis odorata, in Canticis loquitur,  dicens: Donec rex in accubitu suo est, nardus mea dedit odorem suum; ac si apertius dicat, Quousque meis obtutibus rex apud se in requie secreti celestis absconditur, electorum uita miris uirtutum odoribus exercetur, ut quo adhuc eum quem appetit, non uidet, ardentius per desiderium fragret. Rege quippe in recubitu suo posito, nardus odorem dat, dum, quiescente in sua beatitudine Domino, sanctorum uirtus in Ecclesia magne nobis gratiam suauitatis administrat.

In expos. Ezech. Hom. III, part. II.---Fulcite me floribus, stipate me malis, quia amore langueo. Sponsum suum fortiter amanti, de mora uite presentis una solet consolatio esse, si per hoc quod ipsa ab eius uisione differtur, aliorum anime eius uerbo proficiant,  et ad celestem sponsum amoris facibus inardescant. Unde in Cantico sponsa dicit, Fulcite me floribus, stipate me malis, quia amore langueo. Quid namque sunt flores, nisi anime bonum iam opus inchoantes, et desiderium celeste redolentes? Quid mala de floribus, nisi perfecte iam bonorum mentes, que ad fructum perueniunt boni operis, de initio sancte propitiationis? Que ergo amore languet, fulciri querit floribus, stipari malis, quia si illum quem desiderat, uidere adhuc non permittitur, magna est ei consolatio, si de aliorum profectibus letetur. Anima ergo sancto amore languida, floribus malisque fulciatur, ut requiescat in bono opere proximi, que adhuc contemplari non ualet uultum Dei.

 In expos. beati Iob, lib. uI, iuxta interpretes LXX.---uulnerata caritate ego sum. Malesana anima, atque in huius exsilii ceca caritate prostrata, nec uidebat Dominum, nec uidere querebat. Percussa autem caritatis eius spiculis, uulneratur in intimis affectu pietatis, ardet desiderio contemplationis; et miro modo uiuificatur ex uulnere, que prius mortua iacebat, in salute. Aestuat, anhelat, etiam uidere desiderat, quem fugiebat. Percussione ergo ad salutem reducitur, que ad securitatem quietis intime, amoris sui perturbationem reuocatur.

In codice Regule Pastoris titulo.---Leua eius sub capite meo, etc. Sinistram Dei Ecclesia, prosperitatem uidelicet uite presentis, quasi sub capite posuit, quam intentione summi amoris premit. Dextera  uero Dei eam amplectitur, quia sub eterna eius beatitudine, tota deuotione continetur. Hinc rursum scriptum est, Dextera manus tua, Domine, confregit inimicos . Hostes enim Dei, et sinistra eius proficiunt, et dextera franguntur; quia plerumque prauos uita presens eleuat, sed aduentus eterne beatitudinis damnat.

In expos. Euangelice Hom. XXuIII.---Ecce iste uenit saliens in montibus, et transiliens colles. ueniendo Dominus ad redemptionem nostram, quosdam, ut ita dixerim, saltus dedit. uultis, fratres karissimi, ipsos eius saltus cognoscere? De celo uenit in uterum, de utero uenit in presepe, de presepe uenit in crucem, de cruce uenit in sepulcrum,  de sepulcro rediit in celum. Ecce ut nos post se currere faceret, quosdam pro nobis saltus manifestate per carnem ueritatis dedit; qui et exsultauit ut gigas ad currendam uiam , ut nos ei ex corde diceremus: Trahe me post te, curremus in odorem unguentorum tuorum.

In expos. Ezechielis, Hom. I, part. II.---En ipse stat post parietem nostrum. Sancta Ecclesia sub sponse uoce aperte iam Dominum uidere desiderans, ait: En ipse stat post parietem nostrum. Qui enim humanis oculis hoc quod de mortali assumpsit, ostendit, et in seipso inuisibilis permansit, in aperto se uidere querentibus, quasi post parietem stetit; quia uidendum se manifeste in maiestate non prebuit, quasi enim post parietem stetit, qui humanitatis  naturam, quam assumpsit, ostendit; et diuinitatis naturam humanis oculis occultauit. Unde et illic subditur, Respiciens per fenestras, prospiciens per cancellos; quisquis enim per fenestras uel cancellos respicit, nec totus uidetur, nec totus non uidetur. Sic nimirum Redemptor ante dubitantium oculos factus est, quia si miracula faciens, nil pertulisset ut homo, plane eis apparuisset Deus; et rursum humana patiens, si nulla fecisset ut Deus, putaretur homo. Sed quia et diuina fecit, et humana pertulit, quasi per fenestras uel cancellos ad homines prospexit, ut et Deus appareret ex miraculis, cum lateret ex passionibus, et homo cerneretur ex passionibus, sed tamen esse ultra hominem ex miraculis agnosceretur.

 In expos. beati Iob, lib. XXuII.---Surge, propera, amica mea, formosa mea, et ueni. Quia predicationes sancte cum uita presenti, id est, pluuie cum hieme cessabunt, recte exeunti anime atque ad eterna estiua properanti, sponsi uoce dicitur: Surge, propera, amica mea, formosa mea, et ueni; iam enim hiems transiit, imber recessit, et abiit. Transeunte quippe hieme, imber recedit, quia cum uita presens peragitur, in qua nos ignorantie nubilo, carnis corruptibilis torpor astrinxerat, omne ministerium predicationis cessat. Clarius quippe per nos tunc uidebimus hoc quod sanctorum nunc uocibus obscurius audiuimus.

In Ezech. Hom. Iu, part. II.---Surge, propera,  amica mea, columba mea, etc. Siue sancta Ecclesia, siue anima unaqueque electa celesti est sponso amico per amorem, columba per spiritum, formosa per morum pulchritudinem: que cum iam de corruptione carnis educitur, ei proculdubio hiems transiit, quia presentis uite torpor abscedit. Imber quoque abiit et recessit, quia cum ad contemplandum in sua substantia omnipotentem Dominum educit, iam uerborum gutte necessarie non erunt, ut pluuia debeat predicationis infundi. Nam quod minus audire potuit, amplius uidebit. Tunc apparent flores in terra, quia cum de eterne beatitudinis uita quedam suauitatis primordia pregustare anima ceperit, quasi iam in floribus odoratur exiens, quod postquam egressa fuerit, in fructu uberius habebit. Unde et illic subditur,  Tempus putationis aduenit. In putatione quippe sarmenta sterilia reciduntur, ut ea que preualent uberius fructum ferant. Nostre itaque putationis tempus tunc aduenit quando infructuosam ac noxiam corruptionem carnis deserimus, ut ad fructum anime peruenire ualeamus. Qui fructus erit nobis uberrimus, uisio Dei.

In expos. Hom. Euangelice XXu.---In lectulo meo per noctes quesiui quem diligit anima mea, etc. Dilectum in lectulo querimus, quando in presentis uite aliquantula requie, Redemptoris nostri desiderio suspiramus. Per noctem querimus, quia etsi iam in illo mens uigilat, tamen adhuc oculus caligat. Sed qui dilectum non inuenit, restat ut surgat, ciuitatem circumeat, id est, sanctam electorum Ecclesiam  mente et inquisitione percurrat. Per uicos eum et plateas querat, id est, per angusta et lata gradientes aspiciat, ut si qua inuenire in eis ualeat uestigia, exquirat: quia sunt nonnulli etiam uite secularis, qui imitandum aliquid habent de actione uirtutis. Querentes autem nos, uigiles inueniunt qui custodiunt ciuitatem, quia sancti Patres, qui Ecclesie statutum custodiunt, bonis nostris studiis occurrunt, ut suo uel uerbo uel scripto nos doceant: quos cum paululum pertransimus, inuenimus quem diligimus, quia Redemptor noster, etsi humanitate homo inter homines, diuinitate tamen super homines fuit. Cum ergo transeuntur uigiles, dilectus inuenitur, quia cum prophetas et apostolos infra ipsum esse conspicimus, illum qui natura Deus est, esse  supra homines consideramus. Prius ergo non inueniendus queritur, ut post inuentus strictius teneatur.

Item in expos. beati Iob, lib. XuIII.---Cum Redemptorem suum Ecclesia quereret, in ipsis antiquis predicatoribus spem figere noluit; que dicit, Paululum cum pertransissem eos, inueni quem diligit anima mea: illum quippe inuenire non posset, si istos transire noluisset.

Item in Expos. Ezech., Hom. uI, part. II.---Sic sponsa in Canticis Canticorum sanctis desideriis anxia loquitur, dicens: In lectulo meo per noctem quesiui quem diligit anima mea. Quesiui illum, et non inueni. In lectulo enim dilectum querit, quando in ipso suo otio et uacatione quam appetit iam uidere  Dominum concupiscit, iam ad eum exire desiderat, carere presentis uite tenebris anhelat. Sed querit illum et non inuenit, quia quamuis magno amore desiderat, adhuc tamen ei non conceditur uidere quem amat.

In expos. Ezech. Hom. X, part. II.---Que est ista que ascendit per desertum, etc.? Sancta electorum Ecclesia, cum ab hoc mundo in sanctis precibus ardenti amore se erigit, per desertum quod deserit ascendit. Qualiter uero ascendat, adiungit: Sicut uirgula fumi ex aromatibus. Fumus de incenso nascitur; et per Psalmistam dicitur, Dirigatur oratio mea sicut incensum in conspectu tuo . Fumus excutere lacrymas solet. Itaque fumus ex aromatibus, compunctio orationis, concepta ex uirtutibus  amoris. Que tamen oratio, fumi uirgula dicitur, quia Deum sola celestia postulat. Sic recta progreditur, ut ad terrena atque temporalia appetenda pro terreno studio minime reflectatur. Et notandum quod non uirga, sed uirgula nuncupatur, quia interdum in compunctionis ardore tante subtilitatis estuat uis amoris, ut hanc nec ipse animus possit comprehendere, qui illuminatus meruit habere. Bene autem dicitur, Myrrhe et thuris. Thus enim ex lege Domino in sacrificio incenditur. Per myrrham uero corpora mortua condiuntur, ne uermibus corrumpantur. Myrrhe ergo et thuris sacrificium offerunt, qui et carnem afficiunt, ne eis corruptionis uitia dominentur; et redolentem in conspectu Domini, amoris sui hostiam incendunt. Myrrham  itaque, quia se cruciant, et cruciando a uitiis conseruant; thus uero, quia Dei uisionem diligunt, ad quam peruenire medullitus inardescunt, seque ipsos ei in sanctis uirtutibus exhibent. Unde et illic subditur, Et uniuersi pulueris pigmentarii. Puluis pigmentarii est uirtus bene operantis. Et notandum quod uirtutes bene operantium, non pigmenta, sed pulueres dicuntur: cum enim quelibet bona agimus, retractamus, et ne quid in eis sinistrum sit iudicio retractationis attendimus, quasi ex pigmentis puluerem facimus, ut operationem nostram Domino per discretionem et amorem subtilius incendamus.

In expos. beati Iob, lib. uII.---En lectulum Salomonis sexaginta fortes, etc. Iustorum fortitudo est carnem uincere, propriis uoluptatibus contraire,  delectationem uite presentis exstinguere, huius mundi aspera pro eternis premiis amare, prosperitatis blandimenta contemnere, aduersitatis metum in corde superare. Lectulum ergo Salomonis sexaginta fortes ambiunt ex fortissimis Isrel, quoniam sancti quique sine ulla dubietate desiderii internam requiem contemplantur.

In expos. beati Iob, lib. XIX.---Omnes tenentes gladios et ad bella doctissimi. Quid in diuina Scriptura per gladium figuretur, Paulus aperuit, dicens: Et gladium Spiritus, quod est uerbum Dei. Salomon autem non ait, Omnes habentes, sed tenentes, quia uidelicet uerbum Dei non est mirabile solummodo scire, sed facere. Habet quippe, sed non tenet gladium,  qui diuinum quidem eloquium nouit, sed secundum illud uiuere negligit. Et doctus esse ad bella iam non ualet, qui spiritualem, quem habet, gladium minime exercet: nam resistere tentationibus omnino non sufficit.

In expos. beati Iob, lib. XX.---Uniuscuiusque ensis super femur suum, etc. Nocturni timores sunt insidie tentationum occulte; ensis uero super femur, est custodia uigilans, carnis illecebram premens. Ne ergo nocturnus timor, id est, occulta et repentina tentatio subrepat, necesse est ut femur nostrum superpositus custodie ensis premat. Sancti etenim uiri sic de spe certi sunt, ut tamen semper sint de tentatione suspecti; quippe quibus dicitur, Seruite Domino in timore, et exsultate ei cum tremore, ut et  de spe exsultatio, et de suspicione nascatur tremor.

De eodem in codice Regule Pastoralis titulo, lib. uI.---Ensis super femur ponitur, quando acumine sancte predicationis praua suggestio carnis edomatur. Per noctem uero cecitas nostre infirmitatis exprimitur, quia quidquid aduersitatis in nocte imminet non uidetur. Uniuscuiusque ergo ensis super femur suum propter timores nocturnos, quia uidelicet sancti uiri dum ea que non uident, metuunt, ad intentionem certaminis semper parati assistunt.

In expos. Ezech. Hom. III, part. II.---Ferculum fecit sibi rex Salomon de lignis Libani, etc. Neque credendum est Salomon tante magnitudinis regem, qui sic immensis diuitiis affluebat, ut pondus auri eius estimari non posset, et argentum in diebus  illis pretium non haberet, quia ferculum sibi ligneum fecerit. Sed Salomon est pacificus noster, qui sibi de lignis Libani ferculum fecit; Libani quippe ligna cedrina ualde sunt imputribilia. Ferculum itaque Regis nostri, sancta Ecclesia est, que de fortibus Patribus, quasi lignis cedrinis imputribilibus mentibus est constructa. Que recte ferculum dicitur, quia ipsa fert quotidie animas ad eternum conuiuium Conditoris sui; cui ferculo columne argentee facte sunt, quia predicatores sancti eloquii luce resplendent. Est autem cum columnis argenteis reclinatorium aureum, quia per hoc quod a sanctis predicatoribus lucide dicitur, mentes audientium fulgorem caritatis intime, in qua reclinentur, inueniunt:  per hoc enim quod luculente et aperte audiunt, in illud quod clarescit in corde, requiescunt. Columne argentee et reclinatorium aureum factum est, quia per lucem sermonis inuenitur apud animum claritas quietis. Ille iam quippe fulgor internus mentem radiat, ut per intentionem ibi requiescat, ubi predicationis gratia non requiratur. Sed ad hoc quod clarum intus ostenditur, qualis sit ascensus, adiungit, cum de eodem ferculo protinus subdit: Ascensum, inquit, purpureum. uera quippe purpura, quia sanguine tingitur, non immerito in colore sanguinis uidetur; et quia maxima multitudo fidelium in exordio nascentis Ecclesie per martyrii sanguinem peruenit ad regnum, rex noster ascensum purpureum fecit in ferculo, quia ad clarum, quod intus aspicitur, per tribulationem  sanguinis peruenitur. Quid ergo de nobis agendum est? Que spes erit si nullus ad regnum peruenit, nisi qui summis preditus uirtutibus fuerit? Sed adest quoque nostra consolatio. Amemus in quantum possumus Deum; diligamus proximum, et simul quoque nos ad Dei ferculum pertinebimus, quia, sicut illic scriptum est, Media caritate constrauit. Habe quippe caritatem, et ibi sine dubio peruenis ubi et columna argentea erigitur, et ascensus purpureus tenetur: nam quia hoc propter nostram infirmitatem dicitur, aperte monstratur, cum illic protinus subdit, Propter filias Ierusalem. Sermo etenim Dei, qui non filios, sed filias dicit, quid aliud per sexum femineum, quam mentium infirma signauit?

In expos. beati Iob, lib. IX.---Quam pulchra es,  amica mea! etc. Pulchram narrat, et pulchram replicat, quia alia est ei pulchritudo morum, in qua nunc cernitur, atque alia premiorum, in quam tunc per Conditoris sui speciem sui subleuatur: Cuius uidelicet membra, omnes electi, quia ad cuncta simpliciter incedunt. Eius oculi, columbarum uocantur, quia magna luce irradiant, quia magnorum signorum miraculis coruscant; sed quantum est hoc miraculum, quod uideri potest? Illud de internis miraculum est mirabilius, quod uideri non potest; de quo aperte subditur, Absque eo quod intrinsecus latet. Magna quippe gloria est aperti operis, sed longe incomparabilis, occulte retributionis.

In expos. beati Iob, lib. III.---Sicut uitta coccinea, labia tua, sponsa, etc. uitta crines capitis astringit.  Labia ergo sponse sicut uitta sunt, quia exhortatione sancte Ecclesie, cuncte in auditorum mentibus diffuse cogitationes ligantur, ne remisse defluant, ne se per illicita spargant, ne sparsa cordis oculos deprimant, sed quasi ad unam se intentionem colligant, dum uitta eas sancte predicationis ligat. Quam recte et coccineam asserit, quia sanctorum predicatio solo caritatis igne flammescit.

In expos. beati Iob, lib. XXXIII.---Dentes tui sicut grex tonsarum, etc. Sancte Ecclesie dentes accipimus eos qui predicationibus suis peccantium duritiam conterunt; qui non immerito detonsis ac lotis ouibus comparantur, quia innocuam uitam sumentes, in lauacro baptismatis conuersationis pristine uellera uetusta posuerunt.

 In expos. Ezech. Hom. Iu, part. II.---Sicut turris Dauid collum tuum, etc. In collo guttur, in gutture uox est. Quid ergo per collum sancte Ecclesie, nisi sacra eius eloquia designantur? in qua dum mille clypei dependere memorantur, per hunc perfectum numerum numerus uniuersus ostenditur, quia uniuersa nostra munitio in sacro eloquio continetur. Ibi quippe sunt precepta Dei, ibi exempla iustorum. In collo ergo Ecclesie, id est, in sacri eloquii predicatione, que pro sua munitione et altitudine, turri Dauid similis dicitur, mille clypei dependent, quia quotquot illic precepta, tot sunt etiam pectoris nostri munimina. Ecce enim contra acrias potestates festinantes fortes existere, in hac turri armaturam  nostre mentis inuenimus, ut inde precepta Conditoris, inde sumamus exempla precedentium, per que contra aduersarios nostros inexpugnabiliter armemur. Et notandum quia edificata cum propugnaculis suis dicitur: hoc quippe agunt propugnacula quod clypei, quia uterque [utraque] pugnantem muniunt; sed inter utraque distat, quia clypeum pro nostro munimine, ubicunque uolumus, mouemus; propugnaculis autem defendi possumus, sed hoc [hec] mouere non possumus; clypeus in manu est, nam [sed] propugnaculum non tenetur. Quid ergo inter propugnacula et clypeos distat, nisi quod in sacro eloquio partim precedentium et miracula legimus et uirtutes bonorum operum audimus? Hi itaque quam uera de Deo dixerint testantur miracula  quia talia per illum non facerent, nisi de illo uera narrarent. Et quam pii, quam humiles, quam benigni exstiterint, eorum testantur operationes. Quid igitur illorum miracula, nisi nostra sunt propugnacula? quia et muniri per illa possumus, et tamen hec in manu nostri arbitrii non tenemus; nam talia facere non ualemus. Clypeus uero in manu est, et defendit, quia uirtus patientie, uirtus misericordie, precedente nos gratia, et in potestate est arbitrii, et a periculo protegit aduersitatis.

In expos. beati Iob, lib. XXIu.---Duo ubera tua, etc. Que sunt duo ubera, nisi ex Iudea et gentilitate ueniens uterque populus, qui in sancte Ecclesie corpore, per intentionem sapientie, arcano est cordis infixus? Ex quo populo, hi qui electi sunt,  idcirco capree hinnulisque comparantur, quia per humilitatem quidem, prauos se ac peccatores intelligunt; sed de his per caritatem currentibus, si qua obstacula de impedimento temporalitatis obuiant, transeunt, et datis contemplationis saltibus, ad superna conscendunt; qui, ut hec agant, precedentium sanctorum exempla conspiciunt, unde et in liliis pasci referuntur. Quid uero per lilia, nisi illorum uita declaratur, qui ueraciter dicunt, Christi bonus odor sumus Deo ? Electi ergo, ut assequi summa preualeant, conspecta odorifera et candida iustorum uita, inhianter iam quidem uidere Dominum sitiunt: iam de eius contemplatione satiari caritatis estibus inardescunt, sed quia in hac uita positi necdum ualent, per precedentium interim  Patrum exempla pascuntur. Unde et apte illic tempus de ipso liliorum pastu definitur, dum dicitur, Donec aspiret dies, et inclinentur umbre: tandiu quippe refici iustorum exemplis indigemus, donec presentis mortalitatis umbras eterno die aspirante transeamus; cum enim huius temporalitatis umbra transacta, ac mortalitas fuerit inclinata, quia ipsius diei internum lumen cernimus, nequaquam iam appetimus, ut ad amorem eius per aliorum exempla flagremus. Nunc autem, quia necdum eum intueri possumus, summopere necesse est ut eorum qui illum perfecte sunt secuti, conspectis actionibus incitemur.

In expos. beati Iob, lib. XuII.---Coronaberis de capite Amana, etc. Quid leonum nomine quam demonia  designantur, que ira contra nos atrocissime crudelitatis inseuiunt? Et quia peccatores ad fidem uocati sunt, quorum quondam corda leonum cubilia fuerunt, dum uicisse mortem Dominus eorum confessione creditur, quasi de leonum cubilibus coronatur. Remuneratio quippe uictorie corona est. Toties ergo ei coronam fideles offerunt, quoties hunc uicisse mortem ex resurrectione confitentur.

In expos. beati Iob, lib. Xu.---Mel et fac sub lingua tua. Plerique iustorum, dum quosdam agere peruerse conspiciunt, qui duris sunt increpationibus feriendi, lingue asperitatem sumunt; sed sub lingua mentis sue benignitatem contegunt. Unde sancte Ecclesie sponsi uoce dicitur, Mel et lac sub lingua tua. Qui enim mentis dulcedinem aperire infirmis  nolunt, sed loquentes quadam eos asperitate feriunt, et tamen inter uerba aspera, quasi latenter quiddam dulcedinis intermittunt: hi uidelicet non in lingua, sed sub lingua habent dulcedinem; quia inter dura que proferunt, emittunt quedam blanda et dulcia, quibus mens possit ex benignitate refoueri.

In codice Regule Pastoralis, tit. Xu.---Emissiones tue paradisus malorum punicorum. Quid per mala punica, nisi fidelium unitas designatur? nam sicut in malo punico, uno exterius cortice, multa interius grana muniuntur, sic innumeros sancte Ecclesie populos unitas fidei contegit, quos intus diuersitas meritorum tenet.

In expos. beati Iob, lib. XXuII.---Surge, aquilo,  et ueni, auster. Per austrum, qui nimirum calidus uentus est, non immerito Spiritus sanctus designatur, quo quisque, dum tangitur, ab iniquitatis sue torpore liberatur. Unde bene in Canticis Canticorum dicitur, Surge, aquilo, et ueni, auster, perfla hortum meum, et fluent aromata illius. Aquiloni enim iubetur ut surgat, ut nimirum is qui mortalium corda restringit, aduersarius spiritus fugiat. Auster enim uenit, et hortum perflat, ut eius aromata defluant, quia per aduentum sancti Spiritus, dum mens hominis repletur ex eo, mox opinio uirtutum aspergitur, ut iure iam sanctorum lingua, quasi hortus austro perflatus, dicat, Christi bonus odor sumus .

In expos. Ezech. Hom. II, part. II.---Ego dormio, et cor meum uigilat. Contemplatiue uite amabilis  ualde dulcedo est, que super semetipsam animam rapit, celestia aperit; terrena autem debere esse contemptui ostendit, spiritualia mentis oculis patefacit, corporalia abscondit. Unde bene Ecclesia in Canticis Canticorum dicit, Ego dormio, et cor meum uigilat. uigilanti enim corde dormit, qui per hoc quod interius contemplando proficit, ab inquieto foris opere quiescit.

Item in expos. beati Iob, lib. XXIII, de quo supra.---Ego dormio, et cor meum uigilat. Ac si diceret: Dum exteriores sensus ab huius uite sollicitudinibus sopio, uacanti mente uiuacius interna cognosco. Foris dormio, sed intus uigilo, quia dum exteriora, quasi non sentio, interiora solerter apprehendo.

 In expos. Euangelica, Hom. XXu.---Anima mea liquefacta est, etc. Mens hominis, Conditoris sui speciem non querentis male dura est, quia in semetipsa manet frigida. At si ardere iam ex desiderio ceperit ad sequendum quem diligit, liquefacta per ignem amoris currit. Fit desiderio anxia, uilescunt in seculo cuncta que placebant; nil est quod extra Conditorem libeat, et que prius delectabant animum, fiunt postmodum uehementer onerosa. Nihil eius mestitiam consolatur, quousque adhuc quod desideratur, non aspicitur. Meret mens, lux ipsa fastidio est; talique igne in mente decoquitur rubigo culpe, et succensus animus, quasi more auri, quia per usum speciem perdidit, per incendium clarescit.

In expos. beati Iob, lib. XXuII.---Inuenerunt me  custodes, qui circumeunt ciuitatem, etc. Querentem sponsam uigiles inueniunt, eamque uulnerant, quia unamquamque animam Redemptoris sui iam speciem requirentem, cum solliciti doctores inueniunt, hanc per predicationis uerbum celestis amoris spiculis uulnerant; et si quod ei adhuc de uetusta conuersatione tegmen inest subtrahunt, ut quo exuta ab huiusmodi onere redditur, eos [eo] is qui queritur ab illa citius inueniatur.

In expos. beati Iob, lib. XXXIu.---Caput eius aurum optimum. Quia caput Christi Deus. Nil uero est in metallis auro fulgentius: sponsi caput aurum dicitur, quia eius humanitas ex diuinitatis sue nobis claritate principatur.

In expos. Ezech., Hom. uIII.---Pulchra es, amica  mea, etc. Quia Ierusalem uisio pacis interpretatur, cuius nomine patria celestis exprimitur, sancta Ecclesia suauis et decora ut Ierusalem dicitur, quia eius uite desiderium uisioni iam pacis intime comparatur, ut in eo quod auctorem suum diligit, quod eius speciem uidere concupiscit, de quo scriptum est, In quem desiderant angeli prospicere , per ipsa iam amoris sui desideria angelis similis dicatur. Que quantum Deo amabilis afficitur, tantum agit ut malignis spiritibus terribilis fiat. Qualiter autem sit terribilis, subiuncta comparatione ostenditur, id est, ut castrorum acies ordinata. Quid est quod Ecclesia sancta hostibus suis, ut castrorum acies sit timenda? Non enim a magno intellectu uacat ista comparatio, et idcirco subtiliter intuenda. Scimus et constat quia  castrorum acies tunc hostibus terribilis ostenditur, quando ita fuerit constipata atque densata, ut in nullo loco interrupta uideatur: nam etsi ita disponitur, ut locus uacuus, per quem hostis possit ingredi, dimittatur, profecto iam suis hostibus terribilis non est. Et nos ergo, cum contra malignos spiritus certaminis aciem ponimus, summopere necesse est, ut per caritatem semper uniti atque constricti, ut nunquam interrupti per discordiam inueniamur, quia quamlibet bona opera in bonis fuerint, si caritas desit, per malum discordie locus aperitur in acie, unde ad feriendos nos ualeat hostis intrare.

In Hom. Iu Ezech., part. II.---Sicut cortex mali punici, gene tue absque occultis tuis. Gene sunt sancte  Ecclesie spirituales partes, qui nunc in ea miraculis coruscant, et uelut in eius facie uenerabiles apparent. Cum enim uidemus multos mira agere, uentura prophetare, mundum perfecte relinquere, celestibus desideriis ardere, sicut cortex mali punici sancte Ecclesie gene rubent. Sed quid illud est, omne quod miramur in illius rei comparatione de qua scriptum est, Quod oculus non uidit, nec auris audiuit, nec in cor hominis ascendit, que preparauit Deus diligentibus se ? Bene ergo, cum miraretur genas Ecclesie, subdidit, Absque occultis tuis: ac si aperte diceretur, Ea quidem que in te non latent, magna sunt; ualde ineffabilia, que latent.

In expos. beati Iob, lib. XXIX.---Que est ista que progreditur, quasi aurora consurgens? Sancta Ecclesia  celestis uite premia appetens, aurora uocata est, quia, dum peccatorum tenebras deserit, iustitie luce fulgescit. Habemus tamen subtilius aliquid, quod considerata qualitate diluculi uel aurore pensemus: aurora namque et diluculum noctem quidem preteriisse nuntiant, nec tamen diei claritatem integram ostendunt, sed dum illam pellunt, hanc suscipiunt, lucem tenebris permixtam tenent. Quid itaque in hac uita omnes qui ueritatem sequimur, nisi aurora uel diluculum sumus? quia et quedam iam que lucescunt, agimus, tamen in quibusdam adhuc tenebrarum reliquiis non caremus.

In expos. beati Iob, lib. XXX.---Nasus tuus sicut turris Dauid, etc. Per nasum odores fetoresque discernimus; et quid per nasum, nisi prouida sanctorum  discretio designatur? Turris uero speculationis in altum ponitur, ut hostis ueniens longe uideatur. Recte ergo nasus Ecclesie turri in Libano similis dicitur, quia sanctorum prouida discretio, dum sollicite circumquaque conspicit, in altum posita, priusquam ueniat culpa, deprehendit, eamque quo uigilanter prenotat eo fortiter declinat.

In expos. Ezech., de quo sup., Hom. XI.---Ut ergo seruetur ueritas predicandi, teneatur necesse est altitudo uiuendi. Unde recte quoque sancte Ecclesie sponsi uoce in Canticis Canticorum dicitur, Nasus tuus sicut turris Libani. Que ego laus est, fratres mei, ut sponse nasus turri comparetur? sed quia per nasum semper odores fetoresque discernimus, quid per nasum, nisi speculatorum discretio designatur?  Qui nimirum nasus sicut turris Libani dicitur, quia uidelicet prepositorum discretio, et munita semper debet esse ex circumspectione et altitudine uite consistere; id est, in ualle infirmi operis non iacere. Sicut enim turris in monte idcirco ad speculandum ponitur, ut hostes qui ueniunt longius uideantur, sic predicatoris uita semper in alto debet fixa permanere, ut more narium discernat fetores uitiorum odoresque uirtutum; incursus malorum spirituum longe prospiciat, et commissas sibi animas per suam prudentiam cantus reddat.

In expos. beati Iob, lib. XII.---uideamus si floruit uinea, si flores fructus parturiunt. Florent uinee, cum mentes fidelium bona opera proponunt; sed fructus  non pariunt, si ab eo quod proposuerant, aliquibus uicti terroribus infirmantur. Non ergo intuendum est si uinee florent, sed si flores ad partum fructuum conualescant, quia mirum non est si quis bona inchet, sed ualde mirabile si intentione recta in bono opere perduret.

In expos. beati Iob, lib. XXuI.---Que est ista que ascendit de deserto, deliciis affluens? Nimirum sancta Ecclesia, nisi uerborum Dei affluerit deliciis, de deserto uite presentis ascendere ad superiora non poscit. Deliciis ergo affluit et ascendit, quia, dum mysticis intelligentiis pascitur, ad superna quotidie contemplanda subleuatur

In expos. beati Iob, lib. XuIII, iuxta LXX Interpretes.---Que est ista que ascendit dealbata? Quia  sancta Ecclesia celestem uitam naturaliter non habet, sed, superueniente Spiritu, pulchritudine donorum componitur, non alba, sed dealbata memoratur.

In expos. beati Iob, lib. XXX.---Pone me ut signaculum super cor tuum. Idcirco rebus signaculum ponitur, neque diripientium presumptione temerentur. Sponsus ergo in cor ut signaculum ponitur, quando fidei eius mysterium in custodiam nostre cogitationis imprimitur, ut ille infidelis seruus, nimirum noster aduersarius, cum signa fidei considerat, tentando eum irrumpere non presumat.

In expos. Euangelica, Hom. uII.---Quia fortis est, ut mors, dilectio. Sicut mors corpus interimit, sic ab amore rerum corporalium eterne uite caritas occiditur:  nam quem perfecte absorbuerit, ad terrena foris desideria uelut insensibilem reddit.

In expos. beati Iob, lib. XIX.---Soror nostra parua est, et ubera non habet. Sicut uniuscuiusque hominis, sic sancte Ecclesie etas describitur: paruula quippe tunc erat, cum a natiuitate recens uerbum uite predicare non poterat. Hinc enim de illa dicitur, Soror nostra paruula est, et ubera non habet, quia nimirum sancta Ecclesia, priusquam proficeret per incrementa uirtutis, infimis quibusque auditoribus prebere non potuit ubera predicationis. Adulta uero Ecclesia, quando Dei uerbo copulata, sancto Spiritu repleta, per predicationis ministerium, in filiorum conceptione fetatur, quos exhortando parturit, conuertendo  parit. De hac eius etate Domino dicitur,  Adolescentule dilexerunt te. Uniuerse quippe Ecclesie que unam catholicam faciunt adolescentule uocantur, non uetuste per culpam, sed nouelle per gratiam; non senio steriles, sed etate mentis ad spiritualem congrue fecunditatem.

In expos. Ezech. Hom. II, part. II.---Que habitas in hortis, amici auscultant, fac me audire uocem tuam. In hortis sancta Ecclesia, in hortis unaqueque anima habitat, que iam uiriditate spei et bonorum operum est repleta. Sicca quippe spes est huius seculi, quia omnia, que hic amantur, cum festinatione marcescunt; et Petrus nos apostolus festinare admonet dicens, In hereditatem incorruptibilem, incontaminatam, et immarcescibilem. Que ergo iam in hortis habitat, oportet ut sponsum suum suam uocem  audire faciat, id est, canticum bone predicationis emittat, in qua ille delectetur quem desiderat. Amici auscultant, uidelicet omnes electi; qui, ut ad celestem patriam reuiuiscant, uerba uite desiderant.

In expos. beati Iob, lib. XuII.---Fuge, dilecte mi, Fugit nos, dicimus, quoties menti nostre, id quod reminisci uolumus, non occurrit. Fugit nos, dicimus, quando id quod uolumus, memoria non tenemus. Sancta ergo Ecclesia, postquam mortem ac resurrectionem Domini et ascensum describit, clamat ei prophetico plena spiritu, Fuge, dilecte mi, fuge. Ac si diceret, Tu qui ex carne comprehensibilis factus es, ex diuinitate tua intelligentiam nostri sensus excede, et in teipso nobis incomprehensibilis permane.



[EXPOSITIO IN CANTICUM HABACUC.]





ADMONITIO.

 Expositionem in Canticum Habacuc a Beda uenerabili scriptam fuisse constat ex ipsius Epitome historie gentis Anglorum, ubi omnium operum suorum exactum texuit catalogum, in quo inter alia recensetur In canticum Habacuc liber unus. Hunc librum exhibuerunt nobis uetustissimi Codices duo, Floriacencis unus, cuius character ad annos nongentos proxime accedit; alter Corbeiensis, eiusdem circiter etatis, et ante annos saltem octingentos exaratus; tertius etiam, sed paulo recentior, annorum duntaxat quingentorum monasterii sancti Michelis in Periculo maris; qui tres Bede nomen constanter retinent; adeo ut nullum supersit dubium quin legitimus ipsius fetus sit ista expositio, maxime cum stylus illius cum aliis eiusdem operibus apprime consentiat, nec ulli alii attributa uspiam reperiatur. Hanc autem aggressus est beatus uir ad instantes  sororis sue preces, que Deo aliquo in monasterio suam deuouerat uirginitatem, ut colligitur non solum ex initio huius operis, sed etiam ex fine, ubi hec habet: Utinam autem fiat, dilectissima soror, et uirgo Christi, ut etiam nos ipsum diligentes, tali nomine digni efficiamur. Sed presertim ex Codice Corbeiensi, cuius in fine hec subiiciuntur uerba: Explicit in canticum Habacuc prophete ad sororem suam, Christi uirginem. Nomen autem ipsius aut monasterii in quo Deo consecrauerat sese, nulla, que sciam, prodiderunt hactenus monumenta. Scopus uero Bede hoc in opere is unus fuit, ut prophete uerba iuxta Septuaginta interpretum uersionem exponens, uerbi diuini Incarnationem, Christi passionem, Iudeorum reprobationem, et gentium uocationem paucis representet, id quod feliciter ab ipso prestitum fuisse facile aduertent eruditi lectores.

MARTENE.






SUPER CANTICUM HABACUC PROPHETAE ALLEGORICA EXPOSITIO *

 Canticum prophete Habacuc, quod tibi exponi peisti, dilectissima in Christo soror, sacramenta dominice  passionis maxime pronuntiat. Unde et consuetudine sancte et uniuersalis et apostolice Ecclesie  sexta Sabbati, qua eadem passio completa est, solet in laudibus matutinis per singulas hebdomadas solemniter repeti. Sed et incarnationis ipsius, resurrectionis, et ascensionis in celos, fidei quoque gentium, et perfidie Iudeorum mystice describit euentum. Contemplatus enim propheta statum presentis seculi, uiderat pacem peccatorum et afflictiones proborum, uiderat impios abundare diuitiis, et innocentes quotidianis esse subiectos flagellis; uiderat in loco iudicii impietatem, et in loco iustitie iniquitatem; uiderat lacrymas innocentum et consolatorem neminem, nec posse resistere calumniatorum uiolentie [a 1Kb] cunctorum auxilio destitutos. Sciens quoque quod hec et huiusmodi innumera nequaquam absque diuina prouisione potuissent accidere, [b 1Kb] turbatus  multum animo et intimo ex corde grauiter suspirans exclamauit ad Dominum: Usquequo, Domine, clamabo, et non exaudies; uociferabor ad te uim patiens, et non saluabis ? Et iterum: Mundi sunt oculi tui, ne uideas [c 1Kb] mala, et respicere ad iniquitatem non potes. Quare non respicis super iniqua agentes, et taces deuoranti impio iustiorem se, et facies homines quasi pisces maris et quasi reptile non habens principem ? uerum [d 1Kb] inter hec reduxit extemplo ad memoriam dispensationem dominice incarnationis ac passionis, quam in spiritu prophetie cognouerat, intellexitque se acrius multo quam [e 1Kb] oporteret questum fuisse de afflictionibus in hac uita sanctorum, quibus eterna esset promissa requies in futura, cum nec [f 1Kb] ipse Dei Filius in carne apparens  sine pena crucis esset exiturus de mundo, qui de Spiritu sancto ac uirgine matre nasciturus, et absque omni peccato erat uicturus in mundo, et pro ignorationibus suis faciens orationem Domino, sic incipit.

Domine, audiui [g 1Kb] auditum tuum et timui. Auditus autem Domini Saluatoris est quem audiuit a Patre ut ueniret in carnem, nasceretur in mundum, conuersaretur inter infirmos omnipotens, inter peccatores iustus, inter homines Deus, faceret opera celestia, doceret precepta celestia, promitteret dona celestia, tentaretur, flagellaretur, irrideretur, occideretur, mors nostra morte illius destrueretur; resurgens a mortuis ascenderet in celos, ac misso  desuper Spiritu mundum gratia ueritatis illustraret. Cuius auditus ipse sepius in Euangelio meminit dicens: Sed qui misit me uerax est, et ego que audiui ab eo, hoc loquor in mundo . Et iterum: uos autem dixi amicos, quia omnia quecunque audiui a Patre meo nota feci uobis . De quo et Ioannes Baptista: Qui de celo uenit, inquit, super omnes est, et quod uidit et audiuit hoc testatur . Hunc ergo auditum Domini audiuit in spiritu propheta, et timuit, quia questus fuerit de pressuris  iustorum in mundo, cum et ipsius Domini, qui prosperum iter facit nobis salutis et uite, exitus essent mortis de mundo. Timuit, quia de tribulationibus sanctorum querimoniam fecit, qui non solum de tribulationibus eruendi a Domino, sed et perpetuo sunt coronandi cum Domino.

Consideraui opera tua et expaui. Illa nimirum opera quibus mundum redemit factus obediens Patri usque ad mortem, mortem autem crucis: ut, sicut iterum idem dicit Apostolus, per mortem destrueret eum qui habebat mortis imperium, id est, diabolum . Que uidelicet opera quanto quis intentius considerat, tanto de operibus sue fragilitatis amplius contremiscit.

In medio duorum animalium innotesces. Potest in  medio duorum animalium [h 1Kb] in medio Moysi et Elie intelligi. Ibi enim innotescebat discipulis tribus in monte sancto quia moriturus esset, dicens eis quia passurus esset in Ierusalem. Ibi innotescebat quia surrecturus esset, et immortalis futurus clarificato uultu eius instar solis, et uestimentis eius nitentibus in similitudinem niuis. Ibi innotescebat quia Filius Dei erat, dicente ad eum de celis uoce paterna: Hic est Filius meus dilectus, in quo mihi bene complacui, ipsum audite . Potest etiam in medio duorum latronum non inconuenienter accipi, inter quos crucifixus moriendo innotescebat, quia homo erat. [i 1Kb] Obscurato autem sole, terra commota, et ceteris que Euangelium narrat circa crucem factis miraculis, innotescebat quia Deus erat. Interpellando  ipse Patrem pro interfectoribus suis, quam pius esset innotescebat. Quo etiam exemplo propheta qui hoc preuidebat in spiritu admonebatur non solum patienter pressuras ferre malorum, sed et eis persequentibus gratiam sue benignitatis impendere.

Dum appropiauerint anni cognosceris, dum aduenerit tempus ostenderis. Annos et tempus designat illud de quo dicit Apostolus: Postquam uenit plenitudo temporis, misit Deus Filium suum factum ex muliere, factum sub lege, ut eos qui sub lege erant redimeret . Que uidelicet tempora, quosque annos longe adhuc uidit esse atque a longe salutauit propheta, cum ait quia dum appropiarent anni, dumque adueniret tempus, ostenderetur et cognosceretur Dominus. Nam  et superius audiuit, dicente sibi Domino: Quia adhuc uisus procul et apparebit in finem, et non mentietur, si moram fecerit exspecta eum, quia ueniens ueniet et non tardabit . Cuius quidem [i 1Kb] auditum audiens, cuius opera passionis considerans, timuit et expauit, quia commotus [k 1Kb] fuerat de felicitato transitoria malorum et de temporali afflictione bonorum. Attamen ut dignam pro suis ignorationibus penitentiam fecisset, mox se ueniam erratus consequi posse confisus est. Unde consequenter adiungit:

 In eo dum conturbata fuerit anima mea, in ira misericordie memor eris. Dum conturbata fuerit, inquit, anima mea, digno satisfactionis et penitentie merore concussa ob metum ire et animaduersionis tue, quam me incautius incurrisse pertimesco, credo quod ocius misericordiam optate a te uenie consequar: ubi consideranda est mira diuine pietatis uelocitas. Turbatum se tantum animo propter iram Dei dixit, et mox illum ad misericordiam ab ira conuersum subiunxit. Cui simile est illud Psalmiste: Dixi: Pronuntiabo aduersus me iniustitias meas Domino, et tu remisisti impietatem cordis mei . Sed talis minimarum potest indulgentia culparum esse. Ceterum nostri reatus quanto grauiores sunt, tanto maiore ac diuturniore penitentia, lacrymisque et  eleemosynis opus habent. Hucusque propheta comprehendit breuiter quo timore animi sit perculsus, audito ac solertius considerato dominice incarnationis ac passionis euentu. Deinde latius [a 1Kb] extemplo describit qui ille auditus, que opera sint illa Domini quibus intendens in tantum fuerit commotus. Sequitur:

Deus a Libano ueniet et Sanctus de monte umbroso et condenso. Libanus est mons Phenicis altissimus, excelsis et imputribilibus atque aromaticis insignis arboribus, de quibus etiam templum Domini in Ierosolymis factum Scriptura testatur; unde solet in Scripturis nonnunquam ipsum quoque templum Libani uocabulo designari: hinc est enim illud Zacarie  de uenturo aduersus eum exercitu Chaldeorum: Aperi, Libane, portas tuas, et comedat ignis cedros tuas . Deus ergo a Libano uenit, quia Dominus in carne apparens, in ipso templo prima Euangelii semina sparsit, atque exinde orbem totum germine sue fidei et ueritatis impleuit. Unde dicit Isaias quia de Sion exibit lex, et uerbum Domini de Ierusalem . Aspersit autem ibi semina prima fidei non solum per apostolos, qui post passionem ac resurrectionem eius Spiritu sancto repleti, ibidem predicando prima Ecclesie fundamenta posuerunt, quorum deinde sonus in omnem terram exiuit, et in fines orbis terre uerba eorum ; uerum etiam per seipsum, primo in eodem templo fidei que in se esset habenda testimonium dedit,  cum duodenis in medio doctorum residens interrogabat eos quasi homo paruule etatis, sed respondebat docentibus quasi Deus eterne maiestatis; ubi quesitus et inuentus a parentibus etiam ipse per se quod Deus ac Dei Filius esset insinuans ait: Quid est quod me querebatis? nesciebatis quia in his que Patris mei sunt oportet me esse ? Notandum autem quod hic uersus in hebraica ueritate ita habetur: Deus a Theman, id est, ab Austro ueniet, quod iuxta litteram facilem habet sensum, quia Bethleem, in qua natus est Dominus, ad Austrum sita est a Ierosolymis. Et cum ipse die quadragesimo natiuitatis [b 1Kb] sue adductus est Ierosolymam a parentibus,  ut daretur hostia secundum legem pro eo, Deus utique ab Austro uenit. Et sanctus, inquit, de monte umbroso et condenso. Sanctus idem Mediator Dei et hominum, qui supra manifeste dicitur Deus, de quo uirgini matri euangelizans Gabriel ait: Ideoque quod nascetur sanctum uocabitur Filius Dei . Mons autem de quo uenturus idem sanctus canitur, regnum Iudeorum, ex quo ille carnis originem duxit, ualet intelligi. De quo et Daniel uidit excisum lapidem sine manibus, id est Christum absque opere uirili procreatum, qui regna mundi conterens, sui gloria nominis orbem impleret uniuersum . Qui uidelicet mons recte umbrosus uocatur et condensus; habet enim multa ligna fructifera, id est, multos uiros sanctos et uirtutum pomis  onustos, qui et [c 1Kb] nostram esuriem gustu suauissimo sue doctrine erudiant, et nostram fragilitatem ne estu tribulationum a uirore interno dilectionis arescat, presidio sue intercessionis obumbrent; cui figuratiue congruit quod apostolus Petrus: arbor utique huius montis eximia, non solum fructu doctrine reficit esurientes et sitientes iustitiam, uerum etiam umbra sui corporis saluat languentes . Qui uidelicet uiri sancti ac sublimes possunt etiam Austri uocabulo designari, a quo uenire Deus dictus est, propter uidelicet dilectionem qua feruere in Domino, et doctrinam qua lucere hominibus solent, a quo uidelicet Austro Deus uenit, quia de talibus incarnari dignatus est. A quo Austro Deus quotidie  uenit, cum nobis eorum dicta uel exempla legentibus, siue audientibus, amor aut scientia ueritatis perfectius in corde generatur. Sequitur:

Operuit celos maiestas eius, et laude eius plena est terra. Descripta dispensatione dominice incarnationis, mox arcanum ascensionis, qua eadem humanitas erat clarificanda, subiunxit, iuxta illud Psalmiste: A summo celo egressio eius, et occursus eius usque ad summum eius . Operuit enim celos maiestas eius, quia qui per incarnationem minoratus est paulo minus ab angelis, ipse per resurrectionem gloria et honore coronatus, per ascensionem eius super opera manuum Patris constitutus, et omnia subiecta sub pedibus eius , ac predicantibus apostolis, laude eius omnis terra repleta  est: quod ipsum breuiter sed apertissime eiusdem psalmi et principio et fine comprehenditur, cum dicitur: Domine Dominus noster, quam admirabile est nomen tuum in uniuersa terra! quoniam eleuata est magnificentia tua super celos . Sed et ante passionem et resurrectionem, cum uerbum caro factum habitaret in nobis, operuit celos maiestas eius, quia humanitas assumpta etiam mortalis adhuc celestibus antecellebat potestatibus. Et laude eius plena est terra, eisdem celi uirtutibus ueraciter scientibus, quia ipse erat creator terre, sicut et totius creature per diuinitatem, qui tunc per humanitatem morabatur [d 1Kb] in terra: unde et eo nato. concinebant: Gloria  in excelsis Deo, et in terra pax hominibus bone uoluntatis .

Splendor eius sicut lumen erit. Splendor uirtutum et Domini Saluatoris doctrine credentes illuminabit; unde et Sol iustitie in Scripturis uocatur; sed quia idem splendor mundo perfecte non poterat fulgere, nisi [a 1Kb] ipse ad tempus gustata morte, regnum mortis [b 1Kb] dirueret, atque exsurgens a mortuis spem fidemque mundo resurgendi donaret, recte subditur:

Cornua sunt in manibus eius. Ibi confirmata est uirtus glorie eius. Cornua quippe dicit transuersum crucis lignum, quod affixus manibus tenebat, ut hoc mortis genere omnem superans mortem, sic confirmaret uirtutem glorie sue in cordibus electorum,  ne ullis terroribus siue blandimentis ab eius possent amore retardari; promissa etiam illis gloria future incorruptionis, per quam nouissima inimica destruetur mors . Denique in monte sancto, presentibus Petro, Iacobo et Ioanne, splendor eius sicut lumen fulgebat; et illi delectabantur quidem huius intuitu splendoris, sed tamen quantum adhuc fragiles et infirmi fuerint tempore probatum est passionis illius: at postquam in manibus cornua crucis accepit, ibi confirmata est uirtus glorie eius: adeo ut nec terroribus, nec plagis, nec ipsa morte posset a fidelium corde propulsari. Possunt in cornibus more prophetarum regna huius mundi insinuari. [c 1Kb] . Et cornua  sunt in manibus Christi, quia ipse est Rex regum et Dominus dominantium . Cornua sunt in manibus eius, ut hunc humilians, et hunc exaltans, omnia cornua peccatorum, quibus inaniter extolluntur, confringat, et exaltentur cornua iusti, desideria uidelicet Deo deuota, quibus impiorum uitiorumque certamina cuncta superare contendunt.

Et posuit caritatem firmam fortitudinis sue. Intima quidem caritate sancti, etiam ante passionem, diligebant fortitudinem Christi; sed hec ipsa caritas firma non erat, usque dum, passione et resurrectione sua completa, gratiam eis sancti Spiritus plenius daret. Tunc uero in tantum firma facta est, ut nec ipsa regum [d 1Kb] cornua, uidelicet insolentium potentia, posset  infringi.

Ante faciem eius ibit uerbum, et exiuit in campis. Antequam ueniret in carnem Dominus, precesserunt uerba prophetarum, que ei uenturo testimonium ferrent; et hec eadem uerba exierunt in campis, quando, predicantibus apostolis, totum sunt diuulgata per orbem: non solum autem in propheticis litteris uerbum predicationis Dominum precessit, sed et in apostolis, cum aduentum Christi in carne iam completum mundo euangelizabant, uerbum faciem  eius preiit, quia nimirum primo doctrina ueritatis ad aures eorum qui [e 1Kb] instituendi sunt peruenit, ac deinde fides et intellectus uerbi corda illustrat, ac Deo inhabitatore [f 1Kb] dignos efficit; quod in Euangelio typice designatur, cum ipse Dominus misit discipulos predicaturos in omnem ciuitatem et locum quo erat ipse uenturus: quod usque hodie eodem fieri ordine cernimus; predicatores etenim suos Dominus sequitur, quia prius necesse est docentis sermo audiatur, et sic [g 1Kb] lumen ueritatis in corde audientis figatur, unde apte subiungitur:

Pedes eius steterunt, et mota est terra. Cum enim predicante doctore uestigia ueritatis in mente figuntur [h 1Kb] auditorum, mox ipsa mens in sui consideratione  turbata commouetur. Possunt autem pedes Domini non inconuenienter ipsi doctores accipi, per quos uerbum ministratur, quoniam ille qui per seipsum ubique presens est, per hos quasi per pedes suos in mundum fertur uniuersum. Stant autem hi pedes, et mouetur terra, quia quo doctores sancti fortius in predicanda et custodienda ueritate persistunt, eo citius se terrenorum corda ad agendam pro erratibus suis penitentiam incutiunt; et quoniam eadem actio penitentie nequaquam homini predicanti, sed illustranti est gratie tribuenda, recte subditur:

Aspexit, et defluxerunt gentes. Quod est aperte dicere: Misertus est Dominus, et penituerunt gentes; quo uidelicet intuitu aspexit et Petrum cum negasset; et ille, compunctus memoria sui peccati, mox defluxit  in lacrymas.

Confracti sunt montes uehementer. [i 1Kb] Montes superbos dicit, et de huius seculi uel regno, uel sapientia, uel diuitiis se extollentes, qui, Domino [i 1Kb] aspiciente, non solum confracti sunt, sed et uehementer confracti sunt, quando, illo miserante, nonnulli ex talibus non tantum inanem superbamque altitudinem de erebant, uerum etiam eamdem uiuendo [k 1Kb] simul ac predicando impugnabant. Denique Saulus et Mattheus montes erant, hic de sapientia littere carnalis, ille de mammona iniquitatis elatus, sed dum uterque ad humilitatis magisterium conuersus est, Christi factus est discipulus, montes utique sunt uehementer confracti.

Defluxerunt colles eternales. Collium nomine sicut  et montium superbi exprimuntur homines, sed fortasse minore fastu elationis inflati, nec tamen a reatu tumoris alieni, ideoque salubriter inclinandi, ut a Domino [l 1Kb] mereantur erigi. Qui recte colles eternales uocantur, quia dum temporaliter humiliati a superbie tumore defluunt, in eternum glorificati eriguntur ab eo qui ait: Et omnis qui se humiliat exaltabitur . Alia translatio pro collibus eternalibus planius colles seculi habet, quod ad distinctionem  pertinet collium Domini, id est, uirorum sanctorum, qui, pro sublimitate animi temporalia cuncta et infima contemnentes, tali sunt nomine digni, de quibus Psalmista Domino: Suscipiant, inquit, montes pacem populo tuo, et colles iustitiam .

Itinera eternitatis eius pre laboribus uidi. Itinera sunt temporalitatis Domini, quibus uenit in mundum, ut ad tempus appareret hominibus; itinera autem eternitatis eius, quibus, relicto corporaliter mundo, rediit ad Patrem, cum quo eternaliter mansit, etiam cum temporaliter conuersaretur in mundo: que nimirum itinera desiderauit ipse, cum appropians passioni, dicebat Patri: Ego te clarificaui super [a 1Kb] terram, opus consummaui quod dedisti mihi ut faciam  . Hec de itineribus assumpte temporalitatis, statimque de itineribus eternitatis adiunxit: Et nunc clarifica me tu, Pater, apud temetipsum claritate quam habui priusquam mundus esset, apud te . Hec autem itinera eternitatis propheta pre laboribus uidit, incarnationis uidelicet et passionis, de quibus supra dictum est: Deus a Libano, siue ab Austro, ueniet, et: Cornua sunt in manibus eius, aliaque eiusmodi, que in hoc eodem cantico plurima inueniuntur. De his laboribus dicit Apostolus: Humiliauit semetipsum, factus obediens usque ad mortem, mortem autem crucis ; moxque de itineribus eternitatis, queque per hos labores Mediator Dei et hominum mereretur, adiunxit: Propter quod et Deus illum exaltauit, et donauit illi  nomen quod est super omne nomen, ut in nomine Iesu omne genu flectatur, celestium, terrestrium, et infernorum; et omnis lingua confiteatur, quia iehsu Christus in gloria est Dei Patris ; et quia per eosdem eius labores, perque itinera eadem eternitatis eius, cum, peractis laboribus passionis sue, rediit ad Patrem, non solum Iudeorum, sed et gentium populus ad requiem erat peruenturus sempiternam, apte subiungitur:

Tabernacula Aethiopum expauescent, et tabernacula terre Madian. Aethiopes namque et Madianitas gentium esse populos quis nesciat? quorum nominibus insinuate sunt omnes gentium nationes, que audita predicatione euangelica salubri erant pauore concutiende,  ut sicut propheta futurum adhuc auditum Domini audiuit et timuit, futura considerauit incarnationis eius opera, et expauit, ita gentes, annuntiato sibi per apostolos eodem auditu, eiusdemque operibus iam consummatis, seruire Domino in timore, et exsultare ei inciperent cum tremore. Et bene Aethiopes primo posuit, qui sunt in finibus mundi, ut insinuaret mystice quod in omnem terram exiturus esset sonus predicatorum, et in fines orbis terre uerba eorum. In quo mysterio et prefectus Candacis regine Aethiopum, ut in Actibus apostolorum legitur, primitie gentium, euangelizante Philippo,  fidem et sacramenta Christi percepit. Madianitarum autem gens ab uno filiorum Abraham ex Cethura, qui uocabatur Madian, originem duxit, et est in deserto Saracenorum contra Orientem Rubri maris in Arabia. Paueant ergo ad nomen Christi Aethiopes, ut ad fines orbis fides eius peruentura signetur. Paueant et Madianite, ut Mediterranee quoque plebes per hanc insinuentur esse saluande. Quod autem non ait: Aethiopes et Madianite expauescent, sed tabernacula Aethiopum expauescent, inquit, et tabernacula terre Madian, illo locutionis genere dicitur, quo in Euangelio dictum est: Et exiit tota ciuitas obuiam Iesu; et in psalmo: Et poculum tuum inebrians , dum non ipsa ciuitas, sed hi qui erant in ciuitate [b 1Kb] exierant; neque ipsum  poculum, sed hoc quod est in poculo soleat inebriare: que figura locutionis Grece metonymia, id est, transnominatio uocatur, dum per continentem id quod continetur ostenditur.

Nunquid in fluminibus ira tua, Domine, aut in fluminibus furor tuus, aut in mari impetus tuus? Fluminum et maris uocabulo corda exprimuntur infidelium, que flumina recte uocantur, quia toto intentionis impetu ad inferiora defluunt; mare, quia turbidis amarisque cogitationibus intus obscurantur, et super ceteros sese tumidis iactantie gurgitibus extollunt. Nunquid ergo, ait, tam grauiter peccauerunt hi qui mentem a celestibus desideriis in appetitum demergunt infimorum, quique fastu animi [c 1Kb] instabiles sese contra proximos erigunt, ut in talibus  ira quam merentur nunquam soluenda perseueret? An omnibus per orbem siue leuius siue grauius peccantibus in mundo apparens gratiam tue pietatis impendes? Nam cerno quidem te apostolos ad predicandam gentibus gloriam tuam esse missurum; sed qui sint credituri tue est, non humane, cognitionis. Hoc est enim quod sequitur:

Quoniam ascendens ascendes super equos tuos, et equitatus tuus sanitas. Id est, [d 1Kb] ascendes in corda electorum tuorum per illuminationem gratie, [e 1Kb] per quam, te regente, iter uirtutum incedant, perque orbem totum te euangelizando ferentes perpetue salutis mundo uitam predicent. Cuius equitatus figura etiam iuxta litteram in Domino monstrata est,  cum Ierosolymam tendens, sedebat asino, concinentibus turbis que antecedebant, et que sequebantur, et que obuiam ueniebant: Osanna, benedictus qui uenit in nomine Domini . In qua equitatione sanitas resonabat, quia nimirum illorum iter spirituale signabatur, quo Domino duce per apostolos ad eius que sursum est Ierusalem, que mater est omnium nostrum , uidenda regna ducuntur.

Tendens extendes arcum tuum super sceptra, dicit Dominus. Arcum dicit improuisum diuini examinis aduentum, quo etiam sceptra, id est regna mundi  examinanda esse preuidit. Insinuans ergo propheta quid Dominus super equos suos ascendens, id est apostolos et eorum successores gratia sua implens ac regens agat in illis: Tendens, inquit, extendes arcum tuum super sceptra, id est, comminans per doctores comminaberis iudicium tuum subito aduenturum, ut quicunque ad comminationem ire quasi ad extentum arcum territus fuerit, et pietati tue supplicare curauerit, emissionem sagittarum, id est comminationem non sentiat perennium penarum. Quod autem premittens, tendens extendes arcum tuum super sceptra, addidit: Dicit Dominus, Deum Patrem significat, de quo ipse Filius: Pater, inquit, non iudicat quemquam; sed omne iudicium dedit Filio .

 Fluminibus scindetur terra. Flumina hoc loco non eadem quibus supra iram Domini furoremque timebat, sed illa potius dicit, de quibus ipse in Euangelio: Qui credit, inquit, in me, sicut dicit Scriptura, flumina de uentre eius fluent aque uiue. Et exponens euangelista: Hoc autem dixit, inquit, de Spiritu, quem accepturi erant credentes in eum . His ergo fluminibus scinditur terra, cum carnalium corda, uerbo doctrine salutaris irrigata, duritiam sue infidelitatis sese humiliando conterunt, sinumque interne cogitationis, qui male clausus fuerat, ad accipienda salutifere increpationis siue exhortationis dicta patefaciunt; quod subsequenter latius explicatur cum dicitur:

uidebunt te aque, et dolebunt populi. Scissa quippe  peccantium corda ad agnitionem confessionemque ueritatis crebra allocutione docentium, quasi alluuione frequentium gurgitum, uident Deum interim per fidem, et dolent se tandiu ab illo recessisse per culpam, sed finito dolore penitentie uident eum plenius in futuro per speciem, ac de eius beata in perpetuum uisione letantur. Potest et ita intelligi quod dicitur fluminibus scindetur terra, quasi diceretur ad hoc terram esse scindendam, ut flumina nouiter ex illa orirentur, quod sepe contigisse ueteres historie narrant, ut, uidelicet, terre motu existente, flumina que non erant apparerent. Quod ita fieri posse non ambigit, qui prudenter intelligit ita uenis aquarum innumeris tellurem, sicut uenis sanguinis corpus humanum esse plenissimum; iuxta  quem sensum fluminibus scinditur terra, cum scissa ad penitentiam conscientia carnalis, adeo donante diuina gratia ex tempore proficit, ut etiam ipsa aliis [a 1Kb] fluenta doctrinarum promere possit, horumque corda arentia suo uel exemplo uel sermone ad proferendos uirtutum fructus irriget.

Aspergens aquas in itineribus dedit abyssus uocem suam ab altitudine phantasie sue. Iidem doctores abyssi nomine, qui et fluminum supra, figurantur, sed flumina sunt propter uim fortioris inuectionis, qua duritiam terrene mentis ad agendam pro erratibus  suis penitentiam rescindunt. Abyssus uero recte uocantur ob altitudinem scientie qua ipsi intus implentur, Salomone attestante, qui ait: Aqua profunda uerba ex ore uiri . Aspergens ergo aquas in itineribus dat abyssus uocem suam, cum predicatores sancti profunda ueritatis scientia intus in corde repleti ministerium uerbi foris audientibus exhibent, paulatim et per partes pro capacitate infirmorum proferentes que ipsi intus multa simul et ampla capiunt. In itineribus autem in operibus dicit, uel ipsorum uidelicet doctorum uel auditorum suorum. Aspergunt enim aquas in itineribus suis, cum ubicunque incedunt exempla recte uiuendi, cum uoce predicationis semper intuentibus ostendunt. Aspergunt aquas in itineribus intuentium, cum eis  docendo pariter et uiuendo, quibus actionum uiis [b 1Kb] ingredi debeant premonstrant. Si autem legitur ut [c 1Kb] quidam Codices habent: Disperges aquas in itineribus, Deo dici manifestum est, qui ipse aquas uite de fontibus Isrel longe lateque in nationes totius orbis disperserit, dicens ad discipulos: Ite, docete omnes gentes, baptizantes in nomine Patris, et Filii, et Spiritus sancti. Bene autem cum dixisset quod daret abyssus uocem suam, addidit, ab altitudine phantasie sue, quia quod nobis mirabile sancti predicatores foras pronuntiant, ex eo nimirum fonte sapientie procedit, quo intus ipsi mirabilius contemplatis celestibus gaudiis illustrantur. [d 1Kb] Annon abyssus magna dedit uocem suam ab altitudine phantasie sue, cum diceret apostolus Paulus: Os  nostrum patet ad uos, o Corinthii, cor nostrum dilatatum est; non angustiamini in nobis, angustiamini autem in uisceribus uestris. Tanquam filiis dico, dilatamini et uos . Unde autem uel quo ordine prouenerit, ut salutaribus aquis mundus [e 1Kb] aspergeretur, utque abyssus sapientie celestis terris intonuerit, subsequenter ostenditur, cum dicitur:

Eleuatus est sol, et luna stetit in ordine suo. Eleuatus enim est sol, Dominus uidelicet iustitie post passionem ac resurrectionem suam in celum, et misso a Patre Spiritu, illustrauit Ecclesiam, ac totum dilatauit in orbem, ut ipsa in ordine suo, id est, post impletum dominice incarnationis arcanum, a longo perfidie languore exsurgens staret in fide, uiriliter ageret, et confortaretur in caritate ipsius.  Et quia soli Christum, Ecclesiam lune comparauerat, apte ad eumdem solem conuersus continuo subiecit.

In lumine iacula tua ibunt, in splendore fulgoris armorum. Iacula autem Christi uerba sunt illius, quibus corda hominum compunguntur, ut salutari uulnere inflicto, possit anima fidelis dicere: uulnerata caritate ego sum. Que uidelicet iacula in lumine eunt, quia ministerio doctorum ueritatis uerba mundo palam [f 1Kb] innotuerunt, iuxta quod ipsa ueritas eisdem [g 1Kb] precepit dicens: Que dico in tenebris, dicite in lumine; et quod in aure auditis, predicate super tecta  . Et quoniam eloquia lucis secuta est etiam claritas miraculorum, [a 1Kb] addidit: In splendore fulgoris armorum tuorum. Iaculis quippe bellantes aduersarios feriunt, armis muniendo sese a uulnere defendunt; unde in iaculis merito dicta predicantium, quibus prauitatem infidelium superant, in armis miracula quibus ueritatem sue predicationis confirmant, insinuantur. Eunt ergo in lumine iacula Christi, eunt in splendore fulgoris armorum illius, quia que fecit magnalia, que apparauit arcana, que proposuit mandata, que promisit premia, cuncto iam mundo per euangelicas litteras sole clarius innotuere. Sed et sancti doctores, quia filii lucis sunt, queque illo donante agunt siue loquuntur, luce nimirum ac splendore clare refulgent.

 In comminatione tua minorabis terram, et in furore tuo detrahes gentes. Comminando districtionem iudicii quo impii [b 1Kb] damnentur, humiliabis salubriter eos qui terrena celestibus anteponere solebant, ut, minoratis paulatim terrenis cupiditatibus, que sursum sunt sapere et querere incipiant; et inferendo furorem condemnabis eos in perpetuum, qui [c 1Kb] proterua sua exaltatione ad tempus humiliari contempserunt, quod ne sibi eueniat precatur Psalmista dicens: Domine, ne in ira tua arguas me, neque in furore tuo corripias me .

Existi in salutem populi tui, ut saluos facias Christos tuos. Exiuit Mediator Dei et hominum a Patre, et uenit in mundum, non ut [d 1Kb] iudicaret mundum, sed ut [e 1Kb] saluaretur mundus per ipsum. Christos autem  omnes electos dicit, qui ab unctione gratie spiritualis rectissime hoc uocabulo nuncupantur; unde est illud Psalmiste de his qui sanctis nocere uolentes, diuina sunt prohibitione cerciti: Et corripuit pro eis reges. Nolite tangere christos meos . Saluos autem fecit christos suos, non [f 1Kb] quos christos inuenit, sed quos egrediendo a Patre et in carne apparendo per adoptionis Spiritum christos, id est, unctos, suos fecit. De qua unctione monens suos auditores Ioannes apostolus dicit: Et uos unctionem quam accepistis ab eo maneat in uobis . Hic uersiculus in quibusdam Editionibus ita inuenitur: Existi ut saluares populum tuum per Iesum Christum tuum, quod Patri dictum intelligitur, quia exierit ad saluandum populum suum per Iesum  Christum Filium suum. Deus enim erat in Christo mundum reconcilians sibi, et quia idem exitus, id est, aduentus eius in mundum non solum in resurrectionem fidelium, sed et in ruinam erat perfidorum futurus, apte subiungitur:

Misisti in capita inimicorum mortem, excitasti uincula usque ad [g 1Kb] ceruicem. Qui enim electis suis, quos  christos appellauerat propheta, gaudium salutis [h 1Kb] attulit, ipse illis qui eius ungi gratia neglexerunt, mortem misit eternam: quod in ipsa gente Iudeorum, que Dominum in carne apparentem ad mortem usque persecuta est, corporaliter etiam constat esse impletum; que postquam eum crucifixit, non multis interuenientibus annis, ingruente Romano exercitu, exceptis solum eis qui in fidem se euangelice gratie [i 1Kb] secreuerant, enormi est clade damnata, et ipso insuper regno et patria priuata; et hoc est quod ait: Excitasti uincula usque ad [i 1Kb] ceruicem; ceruicem uidelicet regni, quo contra Dominum fuerant ante erecti, de quo dicit eisdem in se etiam furentibus beatissimus protomartyr Stephanus: Duri ceruice, et incircumcisi cordibus et auribus, uos semper Spiritui  sancto restitistis . Sed huc usque ad [k 1Kb] ceruicem uincula Dominus excitauit, cum ad euersionem superbe gentis hostilem misit exercitum, non solum Iudeorum, sed et omnium qui humilitatem Christiane fidei suscipere respuerunt. Superbiam Dominus [l 1Kb] sternit iuxta hoc quod canit Psalmista de sanctis: Et gladii ancipites in manibus eorum ad faciendam uindictam in nationibus, increpationes in populis, ad alligandos reges eorum in compedibus, et nobiles eorum in [m 1Kb] uinculis ferreis ; ferreis uidelicet, quia eternis, quibus, semel [n 1Kb] tenti, nunquam possint absolui. Quod si quis numero plurali legendum dixerit: Excitasti uincula usque ad ceruices, idem sensus est. Dominus enim iustus concidet ceruices peccatorum.

 Precidisti in alienatione capita potentium, [o 1Kb] mouebuntur in ea gentes. Pro alienatione, in Greco scriptum est in exstasi, quod quidam in stupore, alii in excessu mentis interpretati sunt. Siue autem stupor, siue alienatio, siue excessus mensis dicatur, unum idemque significat, cum quis repentino miraculo turbatus ac stupefactus, a sensu sue mentis redditur alienus, quod accidisse Iudeis crebra Euangelii prodit historia, dicens quod stuperent ac mirarentur in doctrina ac uirtutibus Iesu dicentes: Unde huic hec omnia, cuius nouimus patrem et matrem ? Et in Actibus apostolorum, curato per Petrum et Ioannem claudo ad ostium templi: Impleti sunt, inquit, stupore et exstasi , in qua uidelicet exstasi, id est, admiratione siue alienatione  mentis, multi de populo prouocati sunt ad credendum Domino; sed capita potentium, id est, principes sacerdotum et seniores precisi sunt non credendo a sorte fidelium. [p 1Kb] Mote sunt quoque in ea gentes, dum, auditis siue uisis Domini et apostolorum eius uirtutibus, adeo stupefacte et mirate sunt, ut, anathematizatis abiectisque eis quos coluerunt  diis, nouam Christi fidem deuota mente susciperent, de quibus apte subditur:

Adaperient ora sua sicut pauper edens in occulto. Sicut enim pauper aliquandiu ieiunus permanens, si forte alicubi cibos inuenerit, his se confestim in occulto reficere satagit, neque eos in publicum uult proferre, ne forte ab alio diripiantur, et ipse fame pereat: sic nimirum, sic populi gentium, oblato sibi per apostolos pane uerbi, a quo diutius ieiuni durauerant, mox aperuerunt ora cordis sui, et hunc omni auiditate gustare ceperunt, tanto amplius audiendis siue legendis Scripturis operam dantes, quanto se meminerunt diutius miserrimo genere paupertatis superuacuis, imo et noxiis aures atque animum mancipasse doctrinis. Quo autem ordine paupertas gentium  ad percipiendas uerbi epulas peruenerit insinuatur, cum protinus subinfertur:

Misisti in mare equos tuos, turbantes aquas multas. Mare quippe mundum, equos Dei predicatores sanctos, aquas multas populos nationum dicit. Immissis equis Dei in mare turbate sunt aque multe, quia, dispersis in mundum preconibus uerbi, turbata sunt gentium corda, alia ad credendum ac suscipiendum sacramentum fidei, alia uero ad contradicendum siue etiam [a 1Kb] persequendum precones eiusdem fidei; unde bene Psalmista: Conturbati sunt omnes, inquit, qui uidebant eos, et timuit omnis homo, et annuntiauerunt opera Dei, et facta eius intellexerunt . Conturbatis etenim omnibus, non omnes timuerunt et annuntiauerunt opera Dei, sed quicunque  homines fuerunt, quique uero ab humana ratione alienati, comparati sunt iumentis insipientibus, et similes facti sunt illis. Tales etsi sanctorum uirtutibus conturbati sunt et commoti, nec Deum tamen timere, nec eius facta annuntiare uel intelligere uoluerunt. Bene autem de his equis, sanctis uidelicet predicatoribus, etiam supra dicitur: Quoniam ascendens ascendes super equos tuos, et nunc de iisdem subinfertur: Misisti in mare equos tuos, ut ex utraque sententia colligatur quod ita Dominus in mundum predicatores miserit, ut eisdem predicantibus ipse nunquam absit, sed sicut equis auriga, ita regendis semper eorum mentibus presit.

Custodiui et expauit uenter meus a uoce orationis labiorum meorum. uentrem [b 1Kb] meum more prophetis  consueto animum suum dicit, quia sicut uentre recipiuntur cibi, quibus uirtus ac uita corporis reficiatur; ita cogitationes pie sancto recipiuntur in animo, quibus [c 1Kb] interioris hominis uita, ne [d 1Kb] deficere debeat, sustentetur et contineatur. Custodiui ergo, ait Propheta, diligenter attendens futuras Christi passiones et posteriores glorias, reprobationem populi mei, fidem gentium, conturbatis ad nouam predicationem eisdem gentibus, persecutionem aduersus credentes ab infidelibus mouendam; et expauit cor  meum, ab his que ipse preuidens uentura locutus sum. uel certe contemplatus diuersum generis humani statum: Custodiui, ait, me ipsum, [e 1Kb] tremente animo solertius, ne forte opere, ne forte ore, ne forte corde peccarem, neue aliis predicans ipse reprobus efficerer. Et notandum quia expauisse se dicit a uoce orationis labiorum suorum, cum nichil prorsus orasse in toto hoc carmine uideatur; sed tantummodo timens ac pauens uentura Christi et Ecclesie sacramenta describere; nec tamen fallitur qui carmen suum orationem nuncupat, qui et eidem talem titulum preposuit: Oratio Habacuc prophete pro ignorationibus, quia quidquid uir sanctus loquitur, totum profecto hoc oratio ad Deum est; omne quod agit, is cuius sincera intentio est Domino placendi,  hoc pro ipso apud Deum interpellat, et ipsum Domino commendat.

Et introiuit tremor in ossa mea. Sicut carnis nomine aliquoties Scriptura carnales nostras actiones; ita [f 1Kb] ossium uocabulo fortia solet ac spiritualia facta designare. Expauit igitur, inquit, cor meum ab iis que uentura in mundum preuideo, et quidquid mihi uirtutis spiritualis inesse putaui, totum hoc quasi fragile contremuit, dum maiores beatorum Christi, et apostolorum eius uirtutes et passiones aspicio; quod ipsum uerbo sequenti manifestius explicatur, cum dicitur:

Et subtus me turbata est uirtus mea. Bene autem uirtutem suam, non in se, sed subter se dicit esse turbatam, quia raptus ad contemplationem celestium arcanorum propheta quodammodo se super se uidit  eleuatum; et quo altior efficitur lumine contemplationis, eo se imperfectiorem conspicit merito actionis. Subleuatus enim ad intuenda superna, iure de his que in infimis gesserat conturbatur. Turbata est autem uirtus prophete, contremuerunt ossa, expauit uenter, non solum quia minus se perfectum actione cognouit, uerum etiam quia omnes qui pie uolunt uiuere in Christo, persecutiones passuros dicit: sed et ipsum Christum qui sine peccato intraret in mundum, non sine pena peccati exiturum uidit esse de mundo, iuxta quod et in ipso cantici sui principio [g 1Kb] designauerat. Nec tamen idem pauor ac tremor expers consolationis remansit, cui presentia aduersa spes minorauit, ac leuiora reddidit futurorum [h 1Kb] premiorum. Hoc est enim quod sequitur:

 Requiescam in die tribulationis mee, ut ascendam ad populum transmigrationis mee. Requiescit enim in die non solum retributionis, sed et tribulationis, qui per afflictiones temporales eterna se gaudia [i 1Kb] nacturum esse non dubitat, iuxta illud Apostoli: Spe enim salui facti sumus . Et iterum: Spe gaudentes, in tribulatione patientes . Hec est autem in hac uita requies electorum, ut, relicto infimorum appetitu, tota mentis intentione et quotidianis bonorum operum gressibus  ascendere ac transmigrare nitantur ad consortium eorum qui se in Christo precesserunt, finitisque passionum agonibus, uite accipiant coronam in exemplum eorum qui quondam translati in Babylonem, de Iudea rursum ducibus Zorobabel et Iesu patriam sunt reuersi, quos Scriptura filios transmigrationis appellat, magneque instantia deuotionis restaurasse sancta, que hostis destruxerat, refert; que figura est manifestissima status nostri. Translati enim sumus in primo parente de patria celesti, et in huius seculi Babyloniam, id est confusionem illati; sed donante Domino Iesu Christo Rege ac Pontifice magno, cuius Zorobabel et iehsu typum pretulere, rursus ad patriam uisionemque pacis summe, quod nomen Ierusalem significat, sumus recte reuocati;  ita duntaxat, ut interim in Ierosolyma presentis Ecclesie, nos piis laboribus exercentes, ad ingressum superne Ierusalem, que est mater omnium nostrum, ex tempore preparemur. Si autem legitur indifferenter, ut in quibusdam Codicibus inuenitur: Requiescam in die tribulationis, et non additur mee, potest intelligi iuxta illud quod in psalmo canitur de iusto: In die mala liberabit eum Dominus , quod uidelicet in die iudicii cum reprobos eterna tribulatio comprehendet, iustos e contra requies eterna suscipiat; sed et ante nouissimum illud ac generale iudicium sancti requiescunt in die tribulationis, ascendentes ad populum transmigrationis sue, quando per bona opera translati de mundo, priorum iustorum gaudiis sociantur in celis, cum pariter persecutores  eorum de hac uita sublati tormenta gehenne perpetuo tribulandi subeant. Potest autem dies tribulationis etiam in hac uita intelligi, cum, ingrauescente bonorum temporalium penuria, hi qui talia dilexerant nimium, quasi miseriis circumdati, dolent; sed electus quisque, quamuis eadem incommoda sustinens corporaliter, fixa spe mentis in Domino requiem habet, sciens quia quo grauius in infimis deprimitur, eo celsius post pressuras ad eterna supernorum ciuium consortia ascenderit. Cui sensui apte conuenit quod sequitur:

Quoniam ficus non [a 1Kb] afferet fructum, et non erit generatio in uineis. Mentietur opus oliue, et campi non facient escas. Defecerunt ab esca oues, et non erunt in presepio boues. Ego autem in Domino gloriabor, et gaudebo in Deo Iesu meo. Quia cum, deficiente mundanarum  rerum opulentia, [b 1Kb] carnales quique et huius uite amatores turbantur, iusti non de temporalium [c 1Kb] commodorum amissione contristantur, sed de illa que pauperibus Christi promissa est regni celestis possessione letantur, memores [d 1Kb] promisse consolationis ipsius qui dixit: Nolite timere, pusillus grex, quia complacuit Patri uestro dare uobis regnum. Et quam mira fides, spes, et caritas prophete! necdum Filius Dei in homine apparens nomen Iesu a parentibus accepit, et ille nomen idem in Spiritus preuidens,  in eo se inter aduersa gaudere testatur, qui longe post nasciturus in carne fidelibus suis ianuam celestis patrie aperiret. Si quis autem hos etiam uersiculos figurate querat exponi, ficus, uinea, et oliua, erat synagoga Iudeorum, quod dulcedinem bone operationis fragrantiam feruide dilectionis, pinguedinem animi misericordis Deo deuota proferebat. Oues et boues [e 1Kb] typice erant in eadem plebe; oues, uidelicet, in eis qui uocem summi Pastoris humiliter audiebant; boues uero in illis qui, iugum legis gnauiter portantes, ad faciendos bonorum operum fructus corda audientium sedulo docendo et castigando, quasi terram Domini arando, parabant; hisque spiritualiter uiuentibus spirituales faciebant escas campi diuinarum Scripturarum latissimi, quorum  pabulo delectabatur ille qui ut iumentum factus erat apud Dominum, et semper illi adherebat dicens: Dominus regit me et nichil mihi deerit, in loco pascue ibi me collocauit . Sed hec ficus, tertio ad eam ueniente Domino, hoc est in legislatione per Moysem, in sedula increpatione et exhortatione per prophetas, [f 1Kb] in oblatione gratie per se ipsum, uirtutis fructum ferre neglexit, propter quod ad maledictionem eius eterna ariditate damnata est. Defecit generatio in uineis quondam Domini, id est fructus caritatis in turbis Iudeorum, propter quod sitienti illi acetum pro uino obtulerunt, id est uirtutum suauitatem in se querenti uitiorum acredinem, uirtutes eorum desideranti uitia proferebant. Mentiebatur opus oliue, cum eadem plebs oleo adulationis  impinguaret capita miserorum, dictaque prophete ueracia falso ore resonaret dicens: Ego autem sicut oliua fructifera in domo Dei, speraui in misericordia Dei , propter quod tempore ultime retributionis exstinctas allatura lampades, et cum suis tenebris ab ingressu est patrie celestis excludenda. Campi non faciunt escas, cum plebs eadem, apertis diuinorum apicum paginis, pascua ueritatis inuenire recte intelligendo non ualet. Deficiunt ab esca oues, quia quibus interne refectio dulcedinis abest, unde innocentia uite simplicis proueniat, non est. Sic autem dictum est: defecerunt ab esca oues, id est, quia esca deerat, sicut in Psalmo Propheta: Et caro mea, inquit, immutata est propter oleum , id est, quia oleum quo reficerer siue impinguarer  non erat. Denique quidam Codices sic habent: Defecerunt eo quod non comederent oues, non sunt in presepio boues. Quoniam quidem [g 1Kb] abundant apud Iudeos presepia celestium litterarum; sed quia pabulum celestis intellectus in his non sapiunt, qui suaue iugum Euangelii baiulent, absunt. Que omnia perfide parti gentis sue superuentura considerans propheta, statim quid ipse cum fidelibus eiusdem gentis, imo cum totius, que per orbem [h 1Kb] collecta in Christo, uel electa erat, Ecclesie societate, facturus  esset ostendit: Ego autem, inquiens, non in mea iustitia, sed in fide diuine protectionis gloriabor, gaudebo in Deo Iesu, id est Saluatore meo, quia non in me, sed in illo salutem esse perpendo. Et quasi quereremus ab eo quare gloriaretur in Domino et in Deo Iesu, quem suum proprium magne dilectionis gratia nuncupabat, gauderet, continuo uelut iustissimam eiusdem gaudii causam insinuans, ita suum carmen terminauit:

[a 1Kb] Dominus Deus uirtus mea, et constituet pedes meos in consummationem, et super excelsa statuet me, ut uincam in claritate ipsius. Ac si aperte dicat: Subtus me quidem turbata est uirtus mea, id est dum humane fragilitatis conditionem, que infra est, intueor; ac dum ad diuine opitulationis gratiam  oculos mentis attollo, in illo me uirtutem facere posse confido. Ipse gressus operum meorum ad consummationem firmi finis perducere ualet; ipse me super excelsa statuere, ut uidelicet omnem mundane potentie sublimitatem contemplatione perennium bonorum [b 1Kb] pro nichilo contemnamus. Omnes que mihi uel de aduersis uel de blandimentis seculi occurrunt tentationes uincam in caritate ipsius qua ero, id est, dum in omnibus que ago non meam gloriam, sed ipsius quero a quo me accepisse memini quidquid boni ago. Merito enim adiuuantur a Domino, ut, uictis tentationibus, probati, ad palmam superne uocationis perueniant, qui totam uictorie sue causam ad eius laudem referunt. Quidam Codices habent: Et uincam in Cantico ipsius, quod  ad unum eumdemque sensum respicit. uincit enim in Cantico Domini, quisquis in cunctis quas patitur tribulationibus illi gratias ex corde agere nouit, sciens quoniam diligentibus Deum omnia cooperantur in bonum, et cum beato Iob decantare consueuit: Sit nomen Domini benedictum . Denique Paulus et Silas apostoli inter plagas, tenebras et  uincula carceris, hymnum Deo canebant; ideoque diuinitus adiuti repente uictores exierunt, quia nimirum etsi pedes eorum stricti esse uidebantur in neruo, gressus tamen operum in uirtutibus habebant consummatos. Pulchre autem carminis huius prophetici finis principio respondet. Qui enim, auditis et consideratis Domini in carne apparentis operibus, fideliter timet ac pauescit, fit ut, contemptis eis que in hac uita instar pelagi fluctuantis uario statu feruntur, in ipso solum glorietur et gaudeat cuius gaudiis perpetuo ualet perfrui; ab ipso adiuuetur, ut mundi presentis nec frangatur aduersis nec eneruetur illecebris; ipsius gratie laudes et in presenti canat, ut uincere mereatur, et in futuro quia uicerit canere nunquam desistat. Fit etiam ut talis anima  mundum in claritate Domini uincat, eadem uidelicet claritate eius, et in tempore certaminum sepius ad memoriam reducta, et in tempore premiorum perpetuo conspecta, iuxta quod ipse promisit: Beati mundo corde, quoniam ipsi Deum uidebunt . Notandum autem, exposita oratione, siue cantico, Habacuc, quia nomen quoque eius, quod interpretatur amplexans, sensui eiusdem orationis congruit. Patet enim quia interno amore cordis amplexabatur Dominum, eique adherebat, qui in illo se solum gloriari et gaudere testatur. Utinam autem [c 1Kb] fiat, dilectissima soror et uirgo Christi, ut etiam nos ipsum diligentes tali nomine digni efficiamur. Si enim eum toto corde, tota anima, tota uirtute amplecti satagimus, dignabitur et ipse nos ulnis sue  dilectionis amplecti, memor sui promissi quo ait: Qui autem diligit me, diligetur a Patre meo, et ego diligam eum, et manifestabo ei meipsum ; sicque inter illius sponse merebimur membra numerari, que suo conditori, sponso uidelicet celesti solet letabunda cantare: Leua eius sub capite meo, et dextra illius amplexabitur me. Amen .


Explicit in canticum Habacuc prophete ad sororem Christi uirginem.




uolume back matter






ORDO RERUM QUAE IN HOC TOMO CONTINENTUR.


BEDAE OPERA EXEGETICA.
    Prefatio in Hexemeron. 9
    HEXAEMERON.---LIBER PRIMUS. 13
    LIBER SECUNDUS. 63
    LIBER TERTIUS. 115
    LIBER QUARTUS. 153
    COMMENTARII IN PENTATEUCHUM. 189
    Expositio in Genesim. Ibid.
    Expositio in Exodum. 285
    Explanatio in Leuiticum. 331
    Explanatio in librum Numerorum. 357
    Explanatio in Deuteronomium. 379
    DE TABERNACULO ET uESTIBUS SACRIS LIBER PRIMUS. 393
    CAPUT PRIMUM.---Moyses in montem Dei cum Iosue  ascendens, Aaron et Hur regimen populi relinquit. Ibid.
    CAP. II.---Moyses septimo die ad altiora montis uocatus, quadraginta diebus ac noctibus ibi cum Domino moratur. 398
    CAP. III.---Filii Isrel primitias Domino offerre et sanctuarium facere iubentur. 399
    CAP. Iu.---Descriptio arce. 401
    CAP. u.---Propitiatorii et Cherubin descriptio. 404
    CAP. uI.---Mense descriptio. 407
    CAP. uII.---uasorum mense et panum propositionis descriptio. 411
    CAP. uIII.---Candelabrum. 414
    CAP. IX.---Lucerne candelabri et emunctoria. 419
    LIBER SECUNDUS. 423
    CAPUT PRIMUM.---Tabernaculi et templi descriptio. Ibid.
     CAP. II.---Cortine decem. 425
    CAP. III.---Saga undecim. 430
    CAP. Iu.---Operimentum tertium et quartum de pellibus. 435
    CAP. u.---Tabule tabernaculi. 436
    CAP. uI.---De tabularum tabernaculi positione. 439
    CAP. uII.---uectes et annuli tabularum tabernaculi. 443
    CAP. uIII.---De uelis et columnis tabernaculi et propitiatorio super arca. 445
    CAP. IX.---Tentatorii in introitu tabernaculi et columnarum eius descriptio. 448
    CAP. X.---uectis qui ab angulo usque ad angulum perueniebat. 449
    CAP. XI.---Altaris holocausti et uasorum eius descriptio. 450
    CAP. XII.---Craticule altaris holocausti, annulorum ac uestium descriptio. 454
    CAP. XIII.---Atrium et uasa tabernaculi. 456
    LIBER TERTIUS. 461
    CAPUT PRIMUM.---Olei offerendi ad lucernam descriptio. Ibid.
    CAP. II.---De sacerdotio Aaron et filiorum eius. 464
    CAP. III.---De eodem. 466
    CAP. Iu.---De superhumerali. Ibid.
    CAP. u.---De rationali. 470
    CAP. uI.---Tunica superhumeralis 475
    CAP. uII.---Lamine auree. 478
    CAP. uIII.---Tunica et tiara. 480
    CAP. IX.---Feminalia. 483
    CAP. X.---De quatuor uestium sacerdotalium coloribus, et quatuor elementis et consecratione sacerdotum. 485
    CAP. XI.---Altaris incensi descriptio. 487
    CAP. XII.---De thymiamate adolendo super altari. 491
    CAP. XIII.---De pretio pro animabus singulorum, numerato populo. 494
    CAP. XIu.---Labri enei descriptio. 495
    ALLEGORICA EXPOSITIO IN SAMUELEM.---LIBER PRIMUS. 499
    Prologus. Ibid.
    CAPUT PRIMUM.---Elcana, uir unus in Ramathaim, duas habet uxores: Phenennam filiis abundantem, et Annam sterilitatis opprobria lugentem. Ibid.
    CAP. II.---Anna inter orationes et lacrymas filium, si acceperit, Nazarenum Domino uouet; et, benedicente eam Heli sacerdote, domum cum suis regreditur. 505
    CAP. III.---Anna natum sibi filium Samuel uocat, quem etiam ablactatum cum muneribus et hostiis Domino in eternum accommodat. 507
    CAP. Iu.---Anna cum coniuge in tabernaculo adorans hymnum gratiarum dicit Domino. 509
    CAP. u.---Profanantibus Heli filiis sacerdotale officium, Samuel puer ministrat ante Dominum, accinctus ephod lineo, et benedicente Heli Anna fecundatur a filiis. 512
    CAP. uI.---Augent filii Heli peccatum, etiam monita sui patris contemnentes; Samuel autem proficiens tam Deo quam hominibus placet. 515
    CAP. uII.---ueniens ad Heli propheta, que domui eius ob reatum contemptus sint euentura depromit. 516
    CAP. uIII.---Caligantibus Heli oculis, Samuel dormit in templo Domini, et ad quartam Domini uocationem respondens, que sunt Heli uentura cognoscit, atque ipsi mane reuelat. 519
    CAP. IX.---Ceso et fugato Isrel a Philistiim, et filiis quoque Heli peremptis, arca Dei capitur; quo audito, ipse statim retro cadens perit et nurus eius, nato prius filio Ichabod, qui interpretatur inglorius. 524
    CAP. X.---Tollentibus in templum Dagon arcam Dei Philisteis, primo ipse Dagon, deinde etiam populus ac terra digna ultione plagantur, manetque apud eos arca mensibus septem. 529
    CAP. XI.---Docti a sacerdotibus ac diuinis Philisthiim, arcam Dei merita cum ueneratione remittunt, quam Bethsamite primi recipientes, uictimas Deo offerunt. 532
    CAP. XII.---Bethsamitis ex parte percussis eo quod minas digni arcam uidere presumpserint, Cariatharite suscipiunt et uiginti annis custodiunt. Deinde, admonente Samuel, Isrel, idolis relictis, Domino seruit, offerente eodem holocaustum. Philisthiim, Domino intonante, terrentur et fugiunt. Samuel Isrel iudicat, et in Ramatha Domino altare edificat. 538
    EXPOSITIONIS IN SAMUELEM LIBER SECUNDUS. 545
    Prologus. Ibid.
    CAPUT PRIMUM.---Senescens Samuel ponit filios suos iudices Isrel. uerum his a uia recta declinantibus, postulat sibi regem constitui; cui, precipiente Domino, ius regis  exponens, nec sic eum ualuit a pessima intentione reducere. 548
    CAP. II.---Querens asinas patris sui Saul, deuenit Samuel, qui eum grate suscipiens, asinas docet inuentas; et mane, oleo sancto perungens in regem, que ei sunt uentura premonstrat. 554
    CAP. III.---Conuocato Samuel populo in Masphat, sorte regem querit et inuenit Saul; quem demum reuersum pars electa sequitur. 564
    CAP. Iu.---Iabes Galaad obsessam ab Ammonitis in Gabaath, Sauli mandatur; et superueniente cum exercitu Saul, primo mane liberatur. 567
    CAP. u.---Constituto rege, Samuel se innocentem probat et iustum, et ad terrorem populo pertinaci incutiendum, pluuias de celo tempore messis inuocat. 571
    CAP. uI.---Saul et Ionathan ex populo sibi milites eligunt, et, statione Philisthiim percussa a Ionathan, maioribus copiis iidem filios Isrel terrent. 573
    CAP. uII.---Dilapso a se populo, Saul offert holocaustum; et quod stulte egerit a Samuele redarguitur; quodque alter pro eo sit in regnum ungendus edocetur. 577
    CAP. uIII.---Arma, ob inopiam fabrorum, non habente Isrel, Philisthiim tribus cuneis terram eius, Saul aspectante deuastant; et Ionathan cum armigero inter scopulos reptans, belli simul et uictorie caput exstitit. 581
    CAP. IX.---Adiurat Saul populum ne priusquam hoste exstincto comedat, et ne, hoste exstincto cum sanguine comedat. uetat edificare altare, et oraculum Domini quod querit, ob reatum Ionathe non meretur; quem tamen populus ne moriatur eripit. 588
    CAP. X.---Saul per circuitum hostes Isrel expugnat, filiorum simul et militum gloria clarus. 592
    CAP. XI.---Saul demoliri iussus Amalec, cognatos Moysi, ne simul intereant, iubet secedere. Et quia preceptum ex parte uiolauit, scisso Samuelis pallio, scindendam a se regni gloriam audit. Porro Samuel, occiso per se rege Amalec, ultro Saul uidere contemnit. 594
    EXPOSITIONIS IN SAMUELEM LIBER TERTIUS. 601
    Prologus. Ibid.
    CAPUT PRIMUM.---Samuel, iubente Domino, Dauid bethlehemitem de pascuis adductum ungit in regem, mox perpetua Spiritus gratia coruscum, ita ut etiam Saulem malo spiritu arreptum cithara psallendo releuet. 603
    CAP. II.---Castra Isrel Goliath quadraginta diebus monomachiam petendo terrens, tandem a Dauid in funda et lapide superatur. 609
    CAP. III.---Ionathan et Dauid ineunt fedus; et occurrentes reuerso exercitui mulieres, quia Dauid in laudando Sauli preferunt, perennis ei odii liuorisque fomitem creant. Denique inuasus spiritu malo Saul, nititur eum percutere; sed quia nequit, remotum a se facit tribunum super mille uiros. 624
    CAP. Iu.---Maiorem Saul filiam, quam Dauid promiserat, Hadrieli dans, minorem dat illi, et hanc preputiis Philisthiim desponsatam. 629
    CAP. u.---Querens Saul occidere Dauid, Ionathan interueniente, placatur. 633
    CAP. uI.---Saul nisus percutere Dauid, sed non ualens, domum in quam fugit, iubet custodiri, qui, posito pro se simulacro, desiliens per fenestram uenit ad Samuel. At Saul audiens, premissis nuntiis ternis, aduenit ipse, et prophetat cum ceteris coram Samuel. 635
    CAP. uII.---Ionathan et Dauid innouant fedus, et disponente Saul interficere Dauid, Ionathan illi ut aufugiat sagitte iactu significat. 639
    CAP. uIII.---Achimelech sacerdos, Dauid et sociis eius sanctificatum panem et gladium Goliath dat, Dech Idumeo de abditis speculante insidias. 648
    CAP. IX.---ueniens Dauid ad Achis, et cognitus qui esset, furiosum se simulando euadit; fugiensque in speluncam Odollam, conuenientes ad se uiros quadringentos suscepit, et profectus inde regi Moab suos commendat parentes. 655
    CAP. X.---Saul, querente Dauid, Dech, proditor simul factus et carnifex, Nobe ciuitatem sacerdotum cum habitatoribus percutit, uno euadente ad Dauid Abiathar. 659
    EXPOSITIONIS IN SAMUELEM LIBER QUARTUS. 663
    Proemium. Ibid.
    CAPUT PRIMUM.---Oppugnatam a Philisthiim Ceila saluat Dauid; et superuenturo contra se cum exercitu Saul, aufugit cum sexcentis suis in montem solitudinis Ziph. 664
    CAP. II.---Ionathan et Dauid percutiunt fedus coram Domino, et Zipheis prodentibus, uenit Saul contra Dauid; sed, ne eum capere queat, acrior occurrendi Philistheis necessitas obstat. 668
    CAP. III.---Dauid in spelunca solitudinis Engaddi oram  chlamydis Saul precidit, qua ostensa, eum ad confessionem sui sceleris permouet. Moritur Samuel, et Dauid in desertum Pharan descendit. 674
    CAP. Iu.---Contemnentem se Nabal Dauid ferire disponens, uxoris eius Abigail interuentu et muneribus placatur. Quam post decem dies mortuo Nabal accepit uxorem; accepit et Achinem de Iezrahel, data uxore sua Michol Phalti filio Lais. 681
    CAP. u.---Zipheis prodentibus, Saul descendit contra Dauid, qui eius castra nocte descendens, dormientibus cunctis, et hastam et scyphum aque tollit, eumque excitatum ad confessionem sui prouocat erroris et culpe. 689
    CAP. uI.---Dauid cum sexcentis suis uenit ad Achis, et accepta mansione in Siceleg, uicinos solitudinis incolas uastat. 695
    CAP. uII.---Congregatis aduersus se Philistheis, Saul per pythonissam in Endor Samuel suscitati oraculum querit, et que sibi suisque sint aduersa superuentura cognoscit. 698
    CAP. uIII.---Pugnaturi contra Isrel Philisthiim, Dauid et a castris reuerti et domum ire precipiunt. 702
    CAP. IX.---Dauid, duce puero Aegyptio, Amalecitas qui Siceleg percusserunt uincit, predam eruit, et dona largitur amicis. 704
    CAP. X.---Conserto certamine Isrel fugit, caditque coram Philisthiim; iamque occisis Saul filiis, suum ipse super ensem moriturus irruit; quorum ablata a Philistheis cadauera Iabite digno honore sepeliunt, et ieiuniis a Domino leuamenta malorum deposcunt. 709
    QUAESTIONES IN LIBROS REGUM. 715
    LIBER DE TEMPLO SALOMONIS. 735
    Epistola prefatoria ad Accam. Ibid.
    CAPUT PRIMUM.---Quod edificatio tabernaculi et templi unam eamdem Christi Ecclesiam designet. 737
    CAP. II.---Quomodo Hiram rex Salomonem in opere iuuerit. 739
    CAP. III.---Quot operarios Salomon in opere templi habuerit. 741
    CAP. Iu.---De quali lapide templum sit factum. 744
    CAP. u.---Quando uel ubi edificatum sit templum. 746
    CAP. uI.---Cuius mensure sit factum. 749
    CAP. uII.---De fenestris eius et tabulis per gyrum. 750
    CAP. uIII.---De ascensu uel factura medii ac tertii tabernaculi. 753
    CAP. IX.---Ut parietes cedro ac pauimentum sit abiete tectum. 755
    CAP. X.---De distincta mensura templi ipsius et tabernaculi. 757
    CAP. XI.---Ut omnis domus sit cedro uestita et auro. 759
    CAP. XII.---Ut altare oraculi cedro et auro coopertum sit. 762
    CAP. XIII.---De factura Cherubin 764
    CAP. XIu.---Ut parietes sculpti et pauimentum sit auro uestitum. 767
    CAP. Xu.---De ingressu templi, siue oraculi. 769
    CAP. XuI.---De atriis Domus Domini. 774
    CAP. XuII.---Quot annis templum sit edificatum. 778
    CAP. XuIII.---De columnis ereis. 779
    CAP. XIX.---De mari eneo. 786
    CAP. XX.---De basibus decem et luteribus. 791
    CAP. XXI.---Quod in regione Iordanis facta sint uasa domus Domini. 798
    CAP. XXII.---De altari utroque. 799
    CAP. XXIII.---De mensis decem aureis. 802
    CAP. XXIu.---De decem candelabris. 804
    CAP. XXu.---De cardinibus ostiorum, et perfectione operis domus Domini. 805
    EXPOSITIONIS IN ESDRAM ET NEHEMIAM LIBER PRIMUS. 807
    CAPUT PRIMUM.---Cyrus initio regni sui soluit captiuitatem populi Dei, redditisque uasis sanctis, Ierosolymam illam ascendere et templum reedificare precipit. 810
    CAP. II.---Numerus eorum qui reuersi sunt in Iudeam, ducibus Zorobabel et Iosue; simul et pecunie quam principes patrum ad instaurandum templum obtulere, summa describitur. 817
    CAP. III.---Congregatur populus in Ierusalem mense septimo, et altari edificato faciunt scenopegia, ceterasque deinde solemnitates Domini. 825
    CAP. Iu.---Anno secundo aduentus eorum fundatur domus Domini, sed a populo terre ne perficiatur impeditur. 835
    CAP. u.---Samarite scribunt epistolas accusationis regibus Persarum, et edicto regalium litterarum prohibent opus templi. 841
    EXPOSITIONIS IN ESDRAM ET NEHEMIAM LIBER SECUNDUS. 843
     CAP. uI.---Ad exhortationem Aggei et Zacarie prophetarum Zorobabel et Iosue templum Dei edificant; et Thathannai, dux regionis trans flumen, quid de his fieri debeat a Dario requirit. Ibid.
    CAP. uII.---Darius, recensitis Cyri litteris, templum edificari precipit, quod sexto regni eius anno completur. 848
    CAP. uIII.---Dedicant Domum Dei filii transmigrationis et solemnitatem Pasche celebrant. 854
    CAP. IX.---Ezras sacerdos ascendit de Babylone, habens honorificas regis Artaxerxis litteras ad uniuersos custodes arce publice trans flumen, quibus et ipsum templum Domini honorificabat. 859
    CAP. X.---Numerus eorum qui cum Ezra ascenderunt; et ut auxilium sibi itineris a Domino ieiunando et orando impetrauerint. 868
    CAP. XI.---Ezras donaria regis et consiliariorum eius appendit principibus sacerdotum deferenda in Ierusalem, qui illo uenientes offerunt holocausta Domino. 869
    CAP. XII.---Ezras audiens populum Isrel uxoribus alienigenis esse pollutum, assumit habitum plangentis, ac ueniam reatus a Domino precatur. 873
    CAP. XIII.---Orante ac plorante Ezra, populus et ipse ad penitentiam conuertitur, unanimique consilio ab uxoribus separatur externis. 876
    CAP. XIu.---Summa eorum qui uxores quas duxerant alienigenas eiecerunt. 880
    EXPOSITIONIS IN ESDRAM ET NEHEMIAM LIBER TERTIUS. 883
    CAP. Xu.---Nehemias, pincerna regis Artaxerxis, audita afflictione eorum qui erant in Ierusalem, ieiunat, orat, querit misericordiam a Domino. Ibid.
    CAP. XuI.---Nehemias, accepta licentia et epistolis regis, uenit Ierusalem edificare ciuitatem; a quo anno supputantur septuaginta hebdomades annorum quas predixit angelus Danieli, et pertingunt ad tempus passionis Domini. 884
    CAP. XuII.---Nehemias perueniens Ierusalem, considerat nocte ruinam murorum, et mane causam sui itineris aperiens, cor et manus populi ad edificandum confortat. 886
    CAP. XuIII.---Murus, turres et porte Ierusalem edificantur, incipiente Eliasib sacerdote magno. 887
    CAP. XIX.---Sanaballat et Tobias subsannant edificantes, sed contemnuntur, bella mouent, sed orationibus atque armis pelluntur. 896
    CAP. XX.---Structores armati omnes, ac preparati ad pugnam, sic edificationi murorum insistunt. 898
    CAP. XXI.---Excitato in tumultum populo pro fame ac penuria, Nehemias adiurat optimates ac magistratus ne usuras a fratribus suis exigant, sed potius dent pro illis pecuniam. 899
    CAP. XXII.---Nehemias per se quantum populo pietatis prestiterit, exponit. 900
    CAP. XXIII.---Sanaballat et socii eius Nehemiam ab edificatione muri retrahere tentant, conductis aduersus eum etiam domesticis insidiis; sed his ab eo deprehensis, ciuitatis murus ad perfectum usque completur. Ibid.
    CAP. XXIu.---Facta ciuitate Ierusalem, terrentur gentiles; et Nehemias cantores recenset, et portis custodes deputat. 902
    CAP. XXu.---Nehemias, ut dignos ciuitati habitatores inuenire possit, relegit librum census eorum qui primi ascenderunt de Babylone in Iudeam. 903
    CAP. XXuI.---Mense septimo congregatur populus in Ierusalem, et legente Ezra legem Moysi, intentis auribus audiunt. Ibid.
    CAP. XXuII.---Faciunt solemnitatem Tabernaculorum, legente illis Ezra legem Dei per dies singulos. 905
    CAP. XXuIII.---Peracta solemnitate tabernaculorum, denuo conueniunt ad confitendum, legendum, atque orandum Dominum. 908
    CAP. XXIX.---Oratio siue confessio Ezre, qua deprecatur Dominum meminisse se pacti quod habuit cum patribus eorum. Ibid.
    CAP. XXX.---Principes una cum populo percutiunt fedus, et scribunt ut custodiant omnia mandata Domini, et adiuuent ceremonias domus eius. 909
    CAP. XXXI.---Principes de filiis Iuda, Beniamin et Leui, habitant in Ierusalem, simul et decima pars relique plebis. Ibid.
    CAP. XXXII.---Progenies Iosue, sacerdotis magni, et qui temporibus illis principes fuerunt sacerdotum et leuitarum, exponitur. 911
    CAP. XXXIII.---Dedicatur ciuitas Ierusalem in letitia solemni, et recensentur custodes super gazophylacia thesauri ad oblationes sanctorum. 913
    CAP. XXXIu.---Separantur ab Isrel omnes alienigene,  et gazophylacio domus Domini partes leuitarum ac primitie sacerdotales reponuntur. 920
    CAP. XXXu.---Nehemias reuersus de Babylone in Ierusalem, denuo mundat gazophylacia a uasis gentilium, et refert ibi ea que domum Domini decebant. Ibid.
    CAP. XXXuI.---Nehemias ne requies sabbati mercatu gentilium uioletur sedulus insistit. 921
    CAP. XXXuII.---Nehemias ab uxoribus alienigenis mundat Iudeos, et constituit ordines sacerdotum ac Leuitarum, unumquemque in ministerio suo; et tandem memorie se Dei commendat in bonum. 923
    INTERPRETATIO IN LIBRUM TOBIAE. Ibid.
     EXPOSITIO IN PARABOLAS SALOMONIS. 937
    LIBELLUS de Muliere forti. 1039
    FRAGMENTA in Prouerbia Salomonis. 1051
    EXPOSITIO IN CANTICUM. 1065
    LIBER PRIMUS.---De gratia Dei, contra Iulianum. Ibid.
    LIBER SECUNDUS. 1083
    LIBER TERTIUS. 1111
    LIBER QUARTUS. 1133
    LIBER QUINTUS. 1165
    LIBER SEXTUS. 1193
    LIBER SEPTIMUS. 1223
    EXPOSITIO IN CANTICUM HABACUC. 1235




FINIS TOMI NONAGESIMI PRIMI.

