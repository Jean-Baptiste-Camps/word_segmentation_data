
PATROLOGIAE TOMUS CXCIX.

IOANNES SARESBERIENSIS CARNOT. EPISC. / PETRUS S. R. E. CARD. / GUICHARDUS LUGDUN. ARCHIEP. / GUALTERUS PRIOR. S. uICT. PARIS. / ROGERUS ABBAS S. EuURT. AUREL. / IOANNES CORNUBIENSIS.

TOMUS UNICUS


EXCUDEBATUR ET uENIT APUD I.-P. MIGNE EDITOREM. IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXCIX.


IOANNES SARESBERIENSIS CARNOT. EPISC.



PETRUS S. R. E. CARD.



GUICHARDUS LUGDUN. ARCHIEP.



GUALTERUS PRIOR. S. uICT. PARIS.



ROGERUS ABBAS S. EuURT. AUREL.



IOANNES CORNUBIENSIS.



EXCUDEBATUR ET uENIT APUD I.-P. MIGNE EDITOREM. IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
SAECULUM XII

IOANNIS COGNOMINE SARESBERIENSIS

CARNOTENSIS EPISCOPI

OPERA OMNIA

IUXTA EDITIONEM OXONIENSEM QUAM NUPER AD FIDEM CODICUM MSS. EXEGIT Dr I. A. GILES. ACCEDUNT

PETRI S. R. E. CARDINALIS TITULI S. CHRYSOGONI,



GUICHARDI LUGDUNENSIS ARCHIEPISCOPI,



GUALTERI PRIORIS S. uICTORIS PARISIENSIS,



ROGERI ABBATIS S. EuURTII AURELIANENSIS,



IOANNIS CORNUBIENSIS



OPUSCULA, DIPLOMATA, EPISTOLAE

ACCURANTE I.-P. MIGNE BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

TOMUS UNICUS
uENIT 7 FRANCIS GALLICIS

EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE 1855


ELENCHUS AUCTORUM ET OPERUM QUI IN HOC TOMO CXCIX CONTINENTUR.


IOANNES SARESBERIENSIS CARNOTENSIS EPISCOPUS.
Epistole. 	Col. 1
Polycraticus. 	379
Metalogicus. 	823
De septem septenis. 	945
Entheticus de dogmate philosophorum. 	965
Carmen de membris conspirantibus. 	1005
uita S. Anselmi archiepiscopi Cantuariensis. 	1009
uita S. Thome archiepiscopi Cantuariensis. 	1038



IOANNES CORNUBIENSIS.
Apologia de uerbo incarnato. 	1041
Eulogium ad Alexandrum III papam, quod Christus sit aliquis homo. 	1041
Libellus de canone mystici libaminis. 	1085



GUICHARDUS LUGDUNENSIS ARCHIEPISCOPUS.
Statuta Ecclesie Lugdunensis. 	1092



PETRUS S. R. E. CARDINALIS TITULI S. CHRYSOGONI.
Epistole. 	1119



ROGERUS ABBAS S. EuURTII AURELIANENSIS.
Reuelatio de inuentione S. Pontificis Euurtii. 	1125



GUALTERUS PRIOR S. uICTORIS PARISIENSIS.
Liber contra quatuor labyrinthos Francie. 	1127





Main uolume text




[OPERA OMNIA IOANNIS SARESBERIENSIS.]



PROLEGOMENA





NOTITIA IN IOANNEM SARESBERIENSEM


 Natione Anglus Ioannes, a patria Sarisberiensis uulgo cognaminatus, Parisios profectus anno 1136, magistros habuit Petrum Abelardum, Albericum Remensem, Gilbertum Porretanum, Robertum Pullum, aliosque huius etatis doctrina insignes uiros. In scholis Parisiensibus annos fere duodecim consumpsit instruendis ad paupertatem subleuandam nobilium liberis. Familiaris fuit Theobaldi Cantuariensis archiepiscopi, eiusque successoris S. Thome: ad primum adhuc cancellarium Henrici II, Anglie regis, insigne opus De nugis curialium misit, cum in obsidione Tolose regem comitaretur anno 1159. Regi quoque Anglie acceptus, ab ipso publicis gerendis negotiis adhibitus est. Misit enim eum Romam ad Adrianum papam Iu, ad impetrandum  occupande Hibernie priuilegium, quod solemniter in synodo Guaterfordiensi recitauit, regique obtulit summi pontificis nomine annulum aureum in signum inuestiture. Summis etiam pontificibus charus fuit et notissimus, Eugenio III et Adriano Iu, ut liquet ex libertate et fiducia qua huic pape ausus est exponere plurima curie Romane uitia. Alexandro quoque pape a secretis et epistolis fuit; eo enim potissimum usus est ad scribendum aduersus Octauianum antipapam eiusque fautores. Denique post peragratas Italiam et Galliam, quas nominis sui fama iam impleuerat, promouente in primis Guillelmo Senonensi archiepiscopo simulque electo Carnotensi, et rege approbante eligitur episcopus Carnotensis, tum ob doctrine et uite meritum,  tum maxime quod sancti Thome Cantuariensis archiepiscopi fuisset in exsilio aliisque erumnis socius. Post hanc electionem, die 22 Iulii anno 1176, Cantuariam accesserunt decanus, cantor et cancellarius Ecclesie Carnotensis, petentes Ioannem sibi concedi, cui capitulum absente episcopo dimissorias dedit litteras. Ioanni quoque ipse scripsit Ludouicus rex, ut electioni preberet assensum. Sicque apud Senonas consecratus fuit die Dominica, 8 Augusti, a Mauricio Parisiensi episcopo; die uero Assumptionis beate Marie Ecclesie sue solemnem iniit possessionem, quam per annos quatuor rexit. De eo sic in supplemento Sigeberti: »Successit in Carnotensi urbe Ioannes Salesberiensis, uir honestus et sapiens, qui prius fuerat clericus Theobaldi Cantuariensis episcopi et postea sancti Thome martyris, successoris eiusdem Theobaldi.«  Clericus quoque fuerat Petri Cellensis, ut constat ex epist. 6, lib. uII, ad Lundensem archiepiscopum: »Senonensis archiepiscopus factus est Remensis: magister Ioannes Saresberiensis, quondam clericus noster, factus est episcopus Carnotensis.« Alumnum Ioannem uocat lib. uII, epistolis 20 et 21, de eius electione loquens ad Cantuariensem archipresulem: »Sanctissime, inquit, memorie predecessor uester archiepiscopus Theobaldus de gremio et sinu nostro magistrum Ioannem Carnotensem episcopum inopem et pauperem suscepit, sed, Deo iuuante, usque ad nomen magnorum qui sunt in terra fomentis suis prouexit.« Apud eumdem Cellensem leguntur et septem epistole scripte Ioanni nondum episcopo, et complures  e quibus innotescit arcta cum ipso amicitie necessitudine coniunctum fuisse, a quo exsul in abbatiam benigne exceptus, multisque postea beneficiis donatus fuit, quibus obnoxium se profitetur Ioannes, in primis uero epistola 85, cuius exordium est: »Non est nouum quod mihi uestra benignitas alimentorum subsidia procurauit, que sic meam in terra aliena paupertatem excepit, ut nec patris munus, nec maternus mihi deesse uideretur affectus. Magnum quidem erat sic exsuli prouidere, ut apud exteras nationes ciuium commoditatibus fruerer, sed multo maius est quod mihi diligentia uestra prospexit, ne a natalis soli dulcedine, qua totius generis uniuersitas capitur, perpetuo exsularem. uestrum namque munus est, quod reuersus  sum in terram natiuitatis mee. uestrum munus est, quod principum uirorum assecutus sum notitiam, familiaritatem, gratiamque multorum. uestrum munus est, quod florere in patria uideor, et auctore Domino multis preferri conciuibus et cetaneis meis. Sed quid est quod liberalitatis et munificentie uestre titulos membratim exsequor, cum illorum numerus et immensitas sic totum animum impleant, ut effluant, et totius mentis capacitatem exsuperent! A Domino quidem ut et illa sola, que non sufficio recordari, debeam meruisse quidquid sum et possum. Obligatus itaque sum, ut nulla gratiarum actione ualeam liberari, cum merita uestra omnes conatus meos absorbeant, presertim cum deuotio uestra me sibi continuis obliget beneficiis,« etc.

Factus itaque episcopus Ioannes B. abbati Sancti  Launomari licentiam dedit edificandi oratorii in uilla Moresio an. 1176, episcopatus primo. Concessam a predecessoribus ecclesiam de Choa canonicis Sancte Magdalene Castriduni confirmauit anno 1177. Eodem conuentionem inter Simonem Meldensem episcopum et abbatem Fossatensem initam uice pape fungens in hac parte ratam habuit. Astitit quoque regibus Francie et Anglie iurantibus ituros se in seruitium crucis. Anno 1178, qui episcopatus eius secundus dicitur in chartulario Sancti Auiti, ecclesiam de uillamauri canonicis S. Clodoaldi adiudicauit contra Wauterium archidiaconum Dunensem, 15 Sept.

Concilio Lateranensi interfuit mense Martio 1179, in quo sedentibus Patribus ad condenda noua  decreta, »absit, inquit, noua condi et plurima ueterum reintingi et innouari,« etc. Abbatem Sancti Petri inuestiuit anno eodem de eleemosyna facta monasterio. A sede apostolica delegatus, discordias inter abbatem Sancti Dionysii et canonicos Sancti Exuperii Corboliensis composuit anno 1180. Eodem anno, Ioannis comitis uindocinensis ad Ierosolymitanum iter sese accingentis excepit satisfactionem de iniuriis monasterio Sancti Launomari Blesensis illatis, eumdemque a uinculo excommunicationis, quam ob illatas monachis uindocinensibus iniurias a triennio incurrerat, absoluit. Exstant apud Martennium due ipsius epistole, ne Petrus de Candeio monachos de Fontanis contra formam ordinis Cisterciensis missam in ecclesia de  Lauda celebrare cogeret.

Robertus de Monte in Appendice mortem Ioannis ad annum 1181 refert, alii 1182. Communior inter eruditos sententia est Ioannem e uiuis sublatum fuisse die 25 Octobris anni 1180, ut constat tum ex Necrologio Iosaphatensis monasterii in quo sepultus est, tum ex Chronologia Hugonis monachi Antissiodorensis eius equalis, qui predicto anno mortem Ioannis ascribit, tum ex Guillelmo Nangio, qui eum ob sapientiam et animi strenuitatem laudat. In Necrologio Iosaphati de Ioanne sic habetur: »uIII Kal. Nouemb. depositio domni Ioannis Carnotensis episcopi, uiri christianis institutis preclarisque moribus admodum fulgentis, cuius corpus  iacet apud nos in capella Beate Marie. Hic ante adeptionem episcopatus fuit capellanus sancti Thome Cantuariensis archiepiscopi, cum ipse martyrium passus est apud Anglos.« Necrologium uero Carnotense: . . . . . »Obiit pie recordationis pater noster Ioannes prius B. Thome Cantuariensis archiepiscopi et martyris a secretis, postea huius misericordissime Dei matris Ecclesie episcopus uenerabilis, uir magne religionis, totiusque scientie radiis illustratus, uerbo, uita, moribus pastor omnibus amabilis, soli sibi nimis crudelis, a pedibus usque ad collum cilicio semper carnem domante. Qui domum episcopi ab auena, quam in ea prepositus Baillioli habebat, liberauit, ecclesiamque istam toto cordis affectu, tota mentis intentione  dilexit, et eam diuersorum ornamentorum fulgore decorauit, cappa optima, tribus palliis, annulo episcopali pretioso, uestimentis sacerdotalibus pretiosis. Duo uasa pretiosa eidem ecclesie contulit, in altero quorum sanguinem gloriosi martyris Thome Cantuariensis archiepiscopi uidentibus nobis adhuc stillantem, in altero reliquias sanctorum martyrum Crispini et Crispiniani posuit. Reliquias etiam gloriosas nobis contulit S. Gereonis de comitatu uirginum Coloniensium. Priuilegium etiam acquisiuit, ut seruos Carnotensis ecclesie posset pro necessitate uel manifesta utilitate sua manumittere, non impediente secularis uiolentia potestatis; in quo etiam additur, ut si quando pro iustitia nostra ante seculares uel ecclesiasticos  iudices tracti fuerimus, nullus nobis duellum, uel iudicium candentis ferri, uel aque feruentis seu frigide imponat, sed iustitiam nostram liceat duobus uel tribus testibus legitimis comprobare. Contulit etiam huic ecclesie hec librorum uolumina, Hieronymum super Marcum, Isaiam, et Ezechielem et Danielem, et Epistolas Pauli et XII prophetas. Minus Breuiarium eiusdem et psalmos. Item contra Iouinianum, librum De diuinis officiis, librum Hugonis, et Lamentationes Ieremie, librum De ecclesiastica seu celesti hierarchia, Rabanum De ecclesiasticis officiis, etiam et Paralipomenon, Augustinum contra Iudeos, et De LXXXIII questionibus, De doctrina Christiana, Origenem in Iosue, ualerium, Lactantium, uegetium, Chronica Sigeberti, Psalterium  Lombardi, librum Regum glossatum, Irarchiam, Lanfrancum De Eucaristia contra Berengarium, Historias Ioannis Turonensis, Historias Eutropii, Isidori Etymologias, homilias Leonis PP. Benedictionalem et Collectarium, Senecam De naturalibus questionibus, Tullium De officiis et De oratore, et preter hec Polycraticon suum, et bibliothecam integram, quorum maxima pars temporum incuria deperditi, aut aliquorum damnata cupiditate suffurati fuerunt. Ad opus etiam fratrum, qui anniuersario eius intererunt, acquisiuit in uico Sancti Petri de ualle XI solidos supercensuales apud Mongeruillam, XX sextarios oblitarum cum furnimentis, et campipartem, et alios redditus unius  et dimidiate beate terre. In parochia Chaufurni decimam de Charmeio. In maioria fisci decimam alodorum Genunuille, et alia plura.«

Greco Latinoque facundus eloquio hic presul, posteritati reliquit famosum Polycratici librum, distinctum octo libris, De nugis curialium et uestigiis philosophorum, quod opus Theobaldo Henrici regis Anglie cancellario inscripsisse auctor est Albericus, sed de eo nichil in proemio. De hoc libro Petrus Blesensis epistola 22, ad eumdem, quem magistrum suum appellat: »Librum uestrum De nugis curialibus legi, et mirabiliter me refecit: nam et ibi optima forma eruditionis est, et propter artificiosam sententiarum uarietatem inestimabilis materia uoluptatis.« Eumdem Polycratici librum laudat I  Lipsius ad librum XII Annalium Taciti. uitam quoque sancti Thome Beketi archiepiscopi Cantuariensis composuit Ioannes, sub eo notarii officio functus, eius indiuiduus comes, imo manus et oculus, cuius meritis tantum tribuebat, ut factus episcopus in omnibus chartis tunc temporis datis, non suis, sed sancti martyris meritis pontificalem ascriberet dignitatem. Inter plurimas quas ad eum  Petrus Blesensis scripsit epistolas legenda potissimum 70, ex qua intelligimus Ioannem ita a carne et sanguine fuisse alienum, ut mallet externos ad beneficia promouere, qua nepotes, licet pauperes et honestos. In notis ad epistolam 22 eiusdem Petri Blesensis, qui Ioannis fuerat discipulus, Gussenuilleus encomium fecit nostri Ioannis, de cuius aliis operibus consulendi bibliographi.





NOTITIA LITTERARIA.


 Ioannes Petitus, siue Paruus  a patria Sarisberiensis, natus in prouincia Anglie Sarisberia, que ab imp. Seuero  Seueria etiam dicta, unde pro Sarisberiensi apud Lelandum cap. 176 appellatur idemque est Ioannes Seuerianus; ad quem Petri Blesensis exstant Epistole, et ad quem Morsus Rauennatensis scripsit librum de interpretatione Grecarum dictionum. De studiis eius uidendus Buleus tom. II, Hist. Academ. Paris., pag. 750 seq. Utriusque lingue peritum et in optimorum scriptorum subactum lectione, ingenium et facundiam carmine conspicuam ac prosa, lucubrationes eius testantur. Auctoritatis, siue ut ipse appellat maiestatis pontificie ac sacerdotalis propugnator acerrimus, et propterea a rege Anglie pulsus in exsilium,  idem uitia et abusus aularum et cleri atque ipsorum Pontificum et pulchre perspexit, et libere notauit, ipse familiaris archiepiscoporum Cantuariensium Theobaldi et Thome, et apud pontifices Eugenium III, Adrianum Iu atque Alexandrum III. Gratiosus, Carnotensis denique ab A. 1172 episcopus  interfuit concilio Lateranensi A. 1179, atque diem obiit An. 1182, successorem nactus Petrum Cellensem.  Eius scripta:

Polycraticus siue De nugis curialium et uestigiis philosophorum libri uIII, ad Thomam tunc adhuc cancellarium Anglie  postea ab A. 1162 ad A. 1171 archiepiscopum Cantuariensem. Opus uarium iucundumque lectu, et in quo centone multos pannos purpure et fragmenta melioris eui agnouit  Lipsius ad Taciti XII, 63, quod perspicuum etiam ex indice scriptorum, quem pleniorem et accuratiorem dare est animus in noua editione Biblioth. Latine Iu, 3. Ipse in epistola 80, ad Petrum Cellensem: Edidi librum De Curialium nugis et uestigiis philosophorum, qui mihi a uestro placebit aut displicebit arbitrio. Incultus est, et ex edicto meo a  uobis amicis desiderat emendari. Ad illustrem uirum regis Anglorum cancellarium properabat, sed eum, nisi processus expedierit, cohibete. Garrulus enim est et qui uix amicum habebit in curia. Nollem tamen quod nos curialibus faceret inimicum. Precor ut eum incunctanter erudiatis, eumque exspectanti amico remittite castigatum. Non equidem ut fur ille Cantuariensis Brito, de cuius manibus auelli non potuit antequam totus depingeretur, forte ut facilius possit argui hostium oculis ingerendus.

Prodierunt hi libri Paris. 1513, 4o; inde Lugd. Bat. 1595, 8o, et Paris. 1610, 8o, et emendatiores, subiuncto Metalogico, Lugd. Bat. 1639, 8o, Amst. 1664, 8o, et una cum epistolis in Bibl. Patrum supplemento Coloniensi A. 1622, et in t. XXIII Bibl.  Patrum Lugd. Antiqua uersio Gallica fuit in Bibl. Menarsiana, pag. 35: Polycraticon des traces des philosophes, et des truffes et uanitez de ceux qui suiuent les cours des princes.

Eutheticon metricum quod uidisse se negat Labbeus, est comptum illud nutheticum elegiacum uersuum 306 Polycratico premissum, quod incipit:

Si mihi credideris, linguam cohibebis, etc.
et ad Thomam pertinet quem celebrat uersu, 27:

Quesitus regni tibi cancellarius Angli, etc.
Neque aliud est carmen aduersus barbariem quod Nigello Wireckero preter rem tribuerunt Baleus III, 50, et Pitseus p. 270, ut probe notatum Iac. Thomasio, Diss. de Nigello, § 51 seq., qui etiam § 56 recte notat a Pitseo p. 248 et 246 perperam  distingui tanquam duo diuersa Ioannis Sarisberiensis scripta, Eutheticon metricum, et Eutheticum in Polycraticum. Non omittendum autem quod Andreas Riuinus Lipsie 1655, 8o, edidit duorum ueterum Carnotensium episcoporum, Fulberti et Ioannis de Sarisberia, scripta metrica, in quibus hoc carmen eutheticum exhibetur cum editoris notis, eique subiicitur  carmen alterum, itidem elegiacum, uersuum 200 De membris conspirantibus  , quod incipit:

Concilium celebrant humani corporis artus.
Notam illam Menenii Agrippe fabulam etiam prosario sermone exposuerat Sarisberiensis libro sexto Polycratici, cap. 24.

Metalogici libri Iu, unde Mythologicon perperam effictum est apud Lelandum cap. 176, Baleum III, 1, et Io. Pitseum pag. 248. Continent autem apologiam libro primo quidem grammatice ac philologie, libro II, III et Iu, logice peripatetice contra nescio quem Cornificium suum, quem Iu, 25, Logice criminatorem, philosophantium scurram appellat; cuiusque etiam meminit in prologo Polycratici, pag, 5, quoniam et ego meum Cornificium habeo et  Lanuuium. Prodiere hi libri Paris. 1610, 8o, separato uolumine et subiecti Polycratico Lugd. 1639, 8o. Scripti sunt post Polycraticum, cuius meminit lib. I, cap. 4 et 10, etiam post. A. 1156 defunetum Adrianum Iu, sed superstite adhuc Theobaldo archiepiscopo Cantuariensi, qui diem obiit an. 1161. Utrumque constat ex libri quarti capite ultimo.

Epistole CCCII quas ab A. 1155 ad 1180 scripsit, edite primum e Papyrii Massonii bibliotheca, una cum uita Thome Cantuar., et nonnullis Gerberti siue Syluestri II ac Stephani Tornacensis, Paris. 1611, 4o Eedem sunt quas ad calcem Polycratici recusas esse dixi, in Bibliothece Patrum supplemento Coloniensi A. 1622, et in tomo XXIII editionis Lugdunensis. Plereque etiam eedem ex  illis XCIII que inter epistolas archiepiscopi Cantuariensis uulgate sunt a Christiano Lupo. Bruxell. 1682, 4o.

Interim ecce tibi infra indicem illarum quas dixi CCCII, quarum meliorem editionem promisit Steph. Baluzius  ex quibus etiam petitie epistole septem historice, 128, 159, 167, 195, 214, 234, 268, quas ex ms. regio Parisiensi emendatas exhibet Andreas du Chesne tom. Iu Rer. Francor., pag. 465 seq.

uita S. Thome Cantuariensis archiep., edita Paris. 1611, 4o, una cum Sarisberiensis epistolis. Laudat Petrus Blesensis epistola 114, idem qui epist, 21 Sarisberiensem Thome uiuo oculum et  manum fuisse testatur. Ea usi Stephanus Langtonus in Quadrilogo premisso Thome Epistolis, et Guilelmus Stephanides in Thome uita edita a Iosepho Sparkio in Scriptoribus Historie Anglicane [
    Petro scriptori, 211, 264.
    Domino Pictauiensi, 165, 174, 182, 192, 214, 224. Supra Ioanni.
    Ad populum pastore destitutum, 52.
    R. Constantiensi episcopo, 199.
     R. Abbati Persorensi, 208.
    Radulpho de Arundel, monacho Cantuariensi, 237.
    Radulpho de Bello Monte, 190.
    Magistro Radulpho Lexouiensi, 244.
    Radulpho priori Wigorniensi, 205.
    Radulpho de Wingram, 246.
    Magistro Raimundo 175, 215. Pictauiensis Ecclesie cancellario, 183, 225.
    Regi Anglorum, 24, 44, 61, 62, 63, 64, 70.
    Reginaldo Saresberiensi archidiacono, 198.
    Abbas S. Remigii abbati S. Amandi, 149.
    De Richardi fratris electione in priorem Exoniensem, 79.
    Richardo archidiacono, 71. Magistro Richardo  episcopo, Constantiensi archidiacono, 202.
    Richardo cancellario, 103.
    R. fratri suo, 141, 155, 170.
    Richardo diacono Pictauiensi, 153.
    Richardo priori de Donura, 239.
    Roberto filio Aegidie, 145, 158, 221, 236.
    Roberto decano Eboracensi, 288.
    Roberto archidiacono de Surr. 228, 249.
    Roberto uice archidiacono Cantuariensi, 240.
    Roberto de Limescia, 248.
    Roberto sacriste, 276, 279.
    Magistro Rodulfo Nigro, 171, 173.
    Rogerus archiepiscopus Eboracensis Hugoni Dunelmensi episcopo, Roberto decano et uniuerso capitulo Eboracensi, 288.
     Rogerus Wigorniensis Alexandro pape, 291.
    Rogero de Sidelberia, 142.
    Domino Saresberiensi 200. Supra Iosselino.
    M. Simoni Lupello, 206.
    Simoni priori de Monte Dei et Ilgeberto de ualle S. Petri, 269.
     Magistro Syluestro, thesaurario Lexouiensi, 203.
    Theobaldi, Cantuariensis archiepiscopi testamentum, 57. Hoc edidit etiam ex Archiuis Cantuariensis Ecclesie H. Warthonus pref. ad tom. II, Anglie sacre, pag. XI, atque inde Oudinus tom. II, pag. 1506.
    Theodino. Supra, Alberto.
    Thesaurario Remensi, 168.
    Thome Cantuariensi archiepiscopo, a Carnoto, 278.
    Thomas Cantuariensis, regi Anglorum, 48, 49, 54.
    Thome preposito Cellensi, 116, 133.
    Turstino de Acolt., 255.
     Magistro uinifrido Boni, 200.
    Walcamo, Norwicensi archidiacono, 254.
    Waltero, Rofensi episcopo, 55.
    Abbatibus uniuerse Waulie, 45.
    Domino Wigorniensi, 204.
    Wintoniensi episcopo, 98, 99, 101.







I. A. GILES PRAEFATIO.


Ioannis Saresberiensis Opera nunquam antea in unum collecta sunt, nec huc usque in Anglia integre uel etiam partim typis mandata. Haud uulgari tamen eruditionis fama seculo XII Ioannes enituit et eius scripta inter huius seculi et sequentis monumenta litteraria quibus tempus pepercit primum facile locum sibi uindicant.

Ioannes, cognomento Saresberiensis, a genitali ciuitate forte sic dictus, anno circiter 1120 natus est; alicubi nempe innuit se anno 1138 iuuenem adhuc fuisse  . Ex alio loco  , ubi seipsum Paruum uocat, nonnulli intulerunt uerum eius cognomen fuisse Petit ; sed ex uerbis ambiguis uix hoc elici potest. Quod de Ioannis uita compertum habemus non aliunde notum nisi ab ipso passim allatis. Cap. 10, libri II, Metalogici de suis studiis sic loquitur:

»Cum primum, adolescens admodum, studiorum causa migrassem in Gallias, anno altero postquam illustris rex Anglorum Henricus, Leo iustitie, rebus excessit humanis, contuli me ad Peripateticum Palatinum, qui tunc in monte Sancte Genouefe clarus doctor, et admirabilis omnibus presidebat. Ibi, ad pedes eius, prima artis huius rudimenta accepi, et pro modulo ingenioli mei, quidquid excidebat ab ore eius, tota mentis auiditate excipiebam. Deinde, post discessum eius, qui mihi preproperus uisus est, adhesi magistro Alberico, qui inter ceteros opinatissimus dialecticus enitebat, et erat reuera nominalis secte acerrimus impugnator. Sic ferme toto biennio conuersatus in Monte, artis huius preceptoribus usus sum Alberico, et magistro Roberto Meludensi; ut cognomine designetur, quod meruit in scholarum regimine ; quorum alter ad omnia scrupulosus, locum questionis inueniebat ubique; ut, quamuis polita planities, offendiculo non careret, et ut aiunt, scirpus ei non esset enodis. Nam et ibi monstrabat, quid oporteat enodari. Alter autem, in responsione promptissimus, subterfugii causa propositum nunquam declinauit articulum, quin alteram contradictionis partem eligeret, aut determinata multiplicitate sermonis, doceret unam non esse responsionem. Ille ergo in questionibus subtilis et multus; iste in responsionibus perspicax, breuis et commodus. Que duo, pariter eis, si alicui omnium contigissent, parem utique disputatorem nostra etate non esset inuenire. Ambo enim acuti erant ingenii et studii peruicacis; et, ut reor, magni preclarique uiri in physicis studiis enituissent, si de magno litterarum niterentur fundamento, si tantum institissent uestigiis maiorum, quantum suis applaudebant inuentis. Hec pro tempore, quo illis adhesi. Nam postea unus eorum profectus Bononiam, dedidicit quod docuerat · siquidem et reuersus dedocuit. An melius, iudicent qui eum ante et postea audierunt. Porro alter in diuinis proficiens litteris, etiam eminentioris philosophie, et celebrioris nominis assecutus est gloriam.

»Apud hos, toto exercitatus biennio, sic locis assignandis assueui, et regulis, et aliis rudimentorum elementis, quibus pueriles animi imbuuntur, et in quibus prefati doctores potentissimi erant, et expeditissimi, ut hec omnia mihi uiderer nosse tanquam ungues digitosque meos. Hoc enim plane didiceram,  ut iuuenili leuitate pluris facerem scientiam meam, quam esset. uidebar mihi sciolus, eo quod in iis que audieram, promptus eram. Deinde reuersus in me, et metiens uires meas, bona preceptorum meorum gratia, consulto me ad grammaticum de Conchis transtuli, ipsumque triennio docentem audiui. Interim legi plura, nec me unquam penitebit temporis eius. Postmodum uero Ricardum, cognomento Episcopum, hominem fere nullius discipline expertem, et qui plus pectoris habet quam oris, plus scientie quam facundie, ueritatis quam uanitatis, uirtutis quam ostentationis, secutus sum; et que ab aliis audieram, ab eo cuncta relegi, et inaudita quedam, ad quadriuium pertinentia, in quo aliquatenus Teutonicum preaudieram Hardewinum, didici. Relegi quoque rhetoricam, quam prius cum quibusdam aliis a magistro Theodorico tenuiter auditam, paululum intelligebam. Sed eam postea a Petro Helia plenius accepi. Et quia nobilium liberos, qui mihi, amicorum et cognatorum auxiliis destituto, paupertati mee solatiante Deo, alimenta prestabant, instruendos susceperam, ex necessitate officii et instantia iuuenum urgebar quod audieram, ad memoriam crebrius reuocare. Unde ad magistrum Adam, acutissimi uirum ingenii, et quidquid alii sentiant, multarum litterarum, qui Aristoteli pre ceteris incumbebat, familiaritatem contraxi ulteriorem; ut, licet eum doctorem non habuerim, mihi sua benigne communicaret, et se, quod aut nulli faciebat, aut paucis alienis, mihi patentius exponebat. Putabatur enim inuidia laborare.

»Interim Willermum Suessionensem, qui ad expugnandam, ut aiunt sui, logice uetustatem, et consequentias inopinabiles construendas, et antiquorum sententias diruendas, machinam postmodum fecit, prima logices docui elementa, et tandem iam dicto preceptori apposui. Ibi forte didicit idem esse ex contradictione cum Aristoteles obloquatur, quia idem cum sit, et non sit, non necesse est idem esse. Et item cum aliquid sit, non necesse est idem esse, et non esse. Nihil enim ex contradictione euenit, et contradictionem impossibile est ex aliquo euenire. Unde nec amici machina impellente urgeri potui, ut credam ex uno impossibili omnia impossibilia prouenire. Extraxerunt me hinc rei familiaris angustia, sociorum petitio, et consilium amicorum, ut officium docentis aggrederer. Parui. Reuersus itaque in fine triennii, reperi magistrum Gilbertum, ipsumque audiui in logicis et diuinis; sed nimis cito subtractus est. Successit Robertus Pullus, quem uita pariter et scientia commendabant. Deinde me excepit Simon Pexiacensis, fidus lector, sed obtusior disputator. Sed hos duos in solis theologicis habui preceptores. Sic fere duodecennium mihi elapsum est, diuersis studiis occupato. Iucundum itaque uisum est, ueteres quos reliqueram, et quos adhuc dialectica detinebat in monte, reuisere socios, conferre cum eis super ambiguitatibus pristinis; ut nostrum inuicem, ex collatione mutua, commetiremur profectum. Inuenti sunt qui fuerant, et ubi; neque enim ad palmam uisi sunt processisse ad questiones pristinas dirimendas, neque propositiunculam unam adiecerant. Quibus urgebant stimulis, eisdem et ipsi urgebantur, profecerant in uno duntaxat, didicerant modum, modestiam nesciebant; adeo quidem ut de reparatione eorum posset desperari.«

Lutetie ualedicens, Ioannes Cellense monasterium adiit, cui tunc preerat abbas Petrus, Cellensis dictus, a quo clericus ordinatus est, et ad quem postea nonnullas epistolas scripsit  .

Triennio elapso ad Angliam remeauit et inter familiares Theobaldi Cantuariensis archiepiscopi receptus est. Defuncto pontifice, in famulitium eius successoris, illustris Thome Becqueti, transiit, cuius a partibus deinceps strenue stetit exsulantique exsul ipse fideliter adhesit. Anno 1176 Carnotensis episcopus electus est, et post quartum pontificatus annum obiit, octobris die 25, anno 1180.

Ioannis Saresberiensis Opera, que nunc primum integra prodeunt, sunt hec:

I. EPISTOLAE 329. Has inter nonnulle ab Henrico II, ab archiepiscopo Theobaldo et aliis scripte  .

II. POLYCRATICUS, siue De nugis curialium et uestigiis philosophorum. Inter auctoris nostri scripta philosophica merito prestantior habetur. Cur Polycraticum opus suum Ioannes inscripserit nobis incompertum.

uocis enim etymon de operis natura et argumento nichil nos edocet. Libris octo constat, quibus premittitur metrica prefatio seu prologus, Entheticus dictus, in quo Thome Becquet tunc cancellario, postmodum archiepiscopo Cantuariensi, librum suum nuncupans Ioannes, scribit totum fere genus humanum nugis illis addictum quas in opere suo perstringit.

Ex Petriburgensibus Chronicis  uidetur opus istud anno 1156 absolutum fuisse, etsi forte uariis antea temporibus scriptum posteaque ad incudem ab auctore reuocatum.

Prodierat iam non semel, ex uariis mss.

1. In-fol., sine anni et loci nota, sed Bruxellis, ut uidetur, seu Colonie, anno circiter 1475, ad calcem legitur pema De membris conspirantibus  ;

2. In-8o, Lugduni, 1513, ap. Constantinum Fradin;

3. In-4o, Paris., anno eodem, ap. Bertholdum Rembolt;

4. In-8o, Lugd. Batau., 1595, ex officina Plantini;

5. In Magna Bibliotheca Patrum, in-fol., Colonie Agrippine, 1622, t. Xu, p. 338.

6. In-8o, Lugd. Batau. 1639, ap. Ioannem Maire; hec editio Metalogicum quoque continet;

7. In Maxima Bibliotheca Patrum, in-fol., Lugduni 1677, tom. XXIII, p. 242.

Textum editum ad codicem ms. Cantabrigiensem accurate contulimus, cuius ope multo quam antea emendatior prodit.

III. METALOGICUS. Prodierat iam bis uel ter Polycratico adnexus, et seorsim Parisiis apud Harduinum  Beys, et Lugduni Batau. anno 1630. Huius quoque libri textum cum laudato ms. Cantabrigiensi collatum exhibemus.

Iu. DE SEPTEM SEPTENIS. Liber scholasticus, singulare huius eui specimen philosophicum. Nunc primum in lucem emittitur ex Harleiensi ms. 3969, fol. 206, quod tamen mutilum infeliciter desinit.

u. ENTHETICUS, siue De dogmate philosophorum. Eumdem titulum prefert quem prefatio metrica Polycratico premissa. Entheticum inscripsit auctor, remissiorem fortasse laborem innuens, inter studia magis ardua. Mera tamen hoc coniectura. Huiusmodi enim inscriptionum rationem inquirere curiosi potius quam docti hominis est. Carminis huius textum a cl. uiro Petersen Hamburgi, anno 1843, in-8o, accuratissime editum, contulimus iterum ad ambos qui nunc exstent codices mss., uidelicet Cantabr. I, 1, 2, 31, fol. 46, et Mus. Brit. 13 D. Iu, fol. 109.

uI. Pema DE MEMBRIS CONSPIRANTIBUS. Prodiit, Euthetico iunctus, ad calcem carminis Fulberti Carnotensis, quod publici iuris fecit Andreas Riuinus Lipsie, 1655, in-8o. Recusum postea in Fabricii Bibliotheca medie et infime Latinitatis, tom. Iu, p. 117, ex quo illud excipimus. An alicubi manuscriptum exstet, nobis incompertum.

uII. uITA ANSELMI archiepiscopi Cantuariensis. Ex editione Henrici Wharton, Anglia sacra, II, 149  .

uIII. uITA S. THOMAE Cantuariensis archiepiscopi et martyris. Iam lucem uidit in Collectione cui titulus: uita S. Thome Cantuariensis archiepiscopi et martyris 2 uol. in-8o, Lond. et Oxon. 1845  .

Commentarium in Epistolam Pauli ad Colossenses olim quoque editum est sub nomine Ioannis Saresberiensis ; sed ab illo opus huiusmodi scriptum non constat.

Liber quoque de ecclesiastica disciplina sub titulo: Summa penitentie, auctori nostro inscribitur. Unicum quod exstet huius operis exemplar ms. integrum in bibliotheca Burgundie Bruxellensi asseruatur; inscribitur: Opus Ioannis decani Saresberiensis, Ioannis forte Oxoniensis, tempore Thome Becqueti decani Saresberiensis. Ioannes enim noster nunquam Saresberie decanus fuit.


uide Alexandri III epist. 169, Patr. t. CC.





IOANNIS SARESBERIENSIS EPISCOPI CARNOTENSIS EPISTOLAE.



EPISTOLA PRIMA. AD PAPAM ADRIANUM  .


Domino pape ADRIANO.

Inter monachos abbatie Hugonis, et clerum de Henham controuersia diutius agitata est. Monachi siquidem a nominato Hugone XXXIII solidos petebant, dicentes eos sibi deberi nomine pensionis, in quam eis tenetur ab antiquo ecclesia de Henham: adiicientes memoratum II. ad solutionem eorumdem esse ex speciali pacto, interuiente fidei uinculo, litterarum testimonio obligatum. Et ut petitionis sue intentionem stabilius fundarent, se a duobus decessoribus predicti II. Willelmo et S. sed et ab ipso Hugone dicebant recepisse prefatam pensionem, parati hoc probare incontinenti. Ad hec Humfredus  ecclesiam suam ab antiquo liberam esse dicebat: licet monachi ab Hugone antecessore eius marcam indebitam uiolenter extorserunt. Negabat enim constantissime se cum ipsis de aliqua pensione reddenda quamcunque iniuisse pactionem: asserens se ab abbate Abendonie ecclesiam liberam, et sine expressione cuiusque oneris accepisse, et per archidiaconum episcopi, ut mos est, in possessionem liberam canonice introductum, nec fidei, aut scripture, aut alicuius obligationis uinculum, ex quo conueniri possit, intercessisse. Illos uero, a quibus monachi se prefatam quantitatem recepisse dicebant, asserebat iam dicte ecclesie non fuisse personas, sed conductos sacerdotes, et ecclesiam et  predia instructa a monachis accepisse, ut prefate pensionis summa solui posset. Producebat etiam testes hoc ipsum probare paratos: ipsorum quoque monachorum testimonio utebatur, contra eos proferens scriptum, quo nobis persuaserunt, predictum Segarium non personam predicte ecclesie, sed uicarium, ipsumque conductitium exstitisse. Preterea ecclesiam suam tante paupertatis esse dicebat, ut, deductis episcopalibus et ministrorum necessariis alimentis, onus unius marce uix posset sustinere. Sibi quoque non debere obesse, si nomine ecclesie aliquid quandoque inuitus soluerit, cum et ecclesia utatur iure pupilli, et ei beneficio minoris etatis debeat subueniri. Monachi  uero pactum interuenisse, modis omnibus probare nitebantur, producentes uiros plures, qui assertionem eorum suo uolebant testimonio roborare, et quoniam de paupertate ecclesie causatus fuerat, ei XX solidos annuos sine omni onere, dum illis ecclesiam ad tempus traderet, promittebant. Quidam uero uolentes inter eos componere, XL solidos annuos, deducto omni onere, dum illis ecclesiam cederet, offerebant, parati super hoc idoneos fideiussores dare. Quod cum Humfredus recipere uideretur, habito incontinenti aduocati sui amicorum que consilio, resiliit, dicens non esse tutum se eis aliquo modo rem suam confidere, qui eum omnino eiicere moliebantur: presertim cum ab eis tanto opere grauaretur, ut pre timore monachorum ei  nullus amicorum suorum uel testium audeat assistere, sed et patrem suum contra ipsum uenire compellerent: unde ad uestram audientiam appellauit, diem prefigens festum Epiphanie.



EPISTOLA II. AD EUMDEM.

Domino pape ADRIANO.

Ex mandato apostolice sedis lator horum Berengarius in nostra presentia stetit aduersus Rogerium de Pichewurda acturus, et post multas utriusque partis allegationes inter eos compositum fuit. Sed ne processu temporis alter aduersus alterum suscitandi litem ullam posset habere occasionem,  compositionem inter eos factam fidei religione iuramento fecimus roborari. Porro prefatus Rogerius nichilominus, contra pactionem illam ueniens et fidei religionem, compositioni stare noluit, de quo in nostra conuictus presentia, suspensionis penam reportauit, quam postea per satisfactionem congruam, quam se prestiturum promittebat . . . . . euadens, iterum tergiuersari cepit, et ut manus nostras euaderet, ad uestram appellauit presentiam, diem prefigens Dominicam, qua cantatur: Letare, Ierusalem. Ne uestram itaque possit circumuenire clementiam, cum manifestissime contra fidem uenisse et iuramentum, pro certo sciat eminentia uestre sanctitatis.



EPISTOLA III. AD EUMDEM.


Domino pape ADRIANO.

Ut de his, que ad aures sanctitatis uestre ab insulanis nostris perferuntur, cognita rei totius serie, melius ac lucidius iudicare possitis, de latore presentium, quatenus factum nobis innotuit, uestram mittimus certificare excellentiam. Baiulus quidem horum a uenerabili fratre uestro Henrico bone memorie Eboracensi archiepiscopo presbyter ordinatus in ordine suo aliquandiu ministrauit; contigit autem eum in comitatu quodam exstitisse laicorum, qui precipitem sequentes temeritatem, homicidium quoddam inconsultius perpetrauerunt. Ipse autem in comitatu existens, cum qui postea  occisus fuit, non animo occidendi, sed ut furem qui ei uestimenta sacerdotalia furto subtraxerat, persequebatur. Fratres autem eius in persequendo eo citius incedentes, furem cum uestimento consecuti sunt, et eo uidente, ut subsequebatur, uerumtamen, ut fatetur, nolente, furem deprehensum trucidauerunt: exinde euolutis paucis diebus ab archidiacono ab ordinis sui officio suspensus est, eo quod sedes Eboracensis tum temporis uacabat: nichilominus in diaconatus officio ministrare presumpsit. Quid autem pene ei ad peregrinationis indicium crucem gerenti infligendum sit, uestra sublimitas prouidebit.



EPISTOLA Iu. AD EUMDEM.


Domino pape ADRIANO.

Cum inter magistrum Ricardum Licheffeldensem et Osbertum de Icco super ecclesia Bradeleia controuersia esset in auditorio Cestrensis episcopi diutius protracta, tandem ad audientiam nostram translata est per appellationem. Partibus itaque e regione constitutis, iam dictus Ricardus memoratam ecclesiam sibi restitui postulauit, dicens eam pertinere quasi capellam ad ecclesiam suam et antecessorum suorum, Willelmi scilicet et Walteri tempore, quiete et pleno iure fuisse possessam. Ad hec Helias Stafford. archid. processit in medium, asserens petitionem hanc minime Ricardo competere, eo quod prebendam quamdam Ricardus in  prefata ecclesia possidebat, et ei esset ab episcopo Cestrensi donata et tradita, et chartam donationis episcopi proferebat. Preterea dicebat litem sibi imminere super alia ecclesia ab eodem Ricardo, qui tam episcopo quam archidiacono synodalia et quosdam redditus episcopales moliebatur auferre: et ob hoc ipsum ad sedem apostolicam appellauit, diem prefigens octauum a festo. Beati Andree. Econtra iam dictus Ricardus prebendam, quam nunc calumniatur, in manu episcopi refutasse respondit, ipsumque ad eumdem terminum ad uestram audientiam appellauit super pactionibus illicitis, et male acquisito archidiaconatu, et super introitu quem in ecclesiam de Haltona per manum laicam dicitur habuisse. Archidiaconus tamen super  eiusdem donatione ecclesie chartam episcopi proferebat. uobis itaque causam integram reseruauimus.



EPISTOLA u. AD EUMDEM.

Domino pape ADRIANO.

Steterunt ante nostram presentiam latores horum W. et R., quorum R. querebatur, quod temere W. se ab ecclesia sua uiolenter et absque ordine iudiciario expulisset, per potentatum comitis Simonis, in cuius ulteriorem familiaritatem R. dicebatur promotus, neque hac iniquitate contentus, postmodum per temeritatis sue fautores eumdem presbyterum in alterius ecclesie sue cemeterio inuasit. Eductis itaque sociorum gladiis, tensisque  arcubus et paratis, ipsemet in manu lanceam gestans necem maturam comminabatur, nisi incontinenti fidem daret se ante archidiaconum uenturum, ibique memorate ecclesie renuntiaturum. Sacramenti itaque reuerentia tentus necnon et impressionem aduersarii potentis, quem non poterat nisi cum patria effugere, metuens, sicut pollicitus fuerat, in manu archidiaconi ecclesie sue renuntiauit. Hec et his similia allegans super iniuria sibi irrogata, satisfactionem petebat, duos sacerdotes in medium, qui sibi uim factam testificarentur, producens. Econtra R. uim se huiusmodi inficiabatur, modo de patronorum parma confisus, modo ad legum subtilitatem confugiens, an ecclesiam illam peteret,  quamue actionem proponeret, aut quo iure sibi satisfieri postularet, interrogabat. Porro cum ueritatem facti diligentius inquirere tentaremus, ut quid iuris esset postmodum lucidius appareret, R. appellationem interposuit, cui deferre habemus, diem prefigens Dominicam qua cantabitur: Quasi modo geniti, quem terminum W. coarctauit ad Beate uirginis Purificationem.



EPISTOLA uI. AD EUMDEM.

Domino pape ADRIANO.

Aduersus nobilem uirum comitem Rogerium et Osbertum clericum suum Ernaldus de Diuisis in presentia nostra querelam deposuit, dicens sibi a comite, ut Osbertum suum intruderet, ecclesiam de  Hentona uiolenter et contra omnem reuerentiam iuris esse ablatam, quam canonice, ut dicebat, diu possederat auctoritate uenerabilis fratris nostri I. Sar. episcopi, cuius chartam, que donationis eius titulum astruebat, in medium proferebat: et ut possessionem suam omni solemnitate iuris doceret esse subnixam, concessione cuiusdam militis, quem ecclesie aduocatum esse dicebat, se eamdem obtinuisse ab episcopo asserebat, et ob hoc sibi ecclesie et omnium ablatorum restitutionem fieri postulabat. Tandem post multas citationes et comminationes, a comite, qui hec omnia inficiabatur, restitutionem ecclesie, quam predictus Ernaldus petebat, extorsimus, dummodo comes et suus O. citra frustratorias dilationes, et aliarum difficultatum  molestias, ad questionem iuris admitterentur. Cum ergo partibus super hoc dies esset prefixa, ea die iam dictus O. et procuratores comitis aduersus prenominatum E. petitorium instituerunt, dicentes ipsum iniuste occupare ecclesiam, quam sine assensu comitis, et aduocatorum eiusdem ecclesie, quam contra consuetudinem totius Ecclesie et regni Anglorum, contra constitutionem regis et antiquam omnium procerum dignitatem ingressus erat manu et uiolentia predonis, qui prefato comiti totum fundum, in quo sepe dicta ecclesia sita est, diu abstulerat. Proferebatur insuper mandatum regis, quo precipiebamur comiti super aduocatione ecclesie sue iustitiam exhibere, aut O. pretaxatam ecclesiam restituere, qua post decessum regis contra  ipsius edictum fuerat destitutus. Ad hec Ernaldus se iuste per episcopum assensu aduocati ecclesiam possidere dicebat. Sed aduocatus ille et alii amici eius, potentatu et iniuriis comitis, ut asserebat, adeo terrebantur, quod nullus eorum in hoc iudicio et regno contra ipsum apparere audebat, presertim cum comes et suus O. non modo sua, sed et se regie magnitudinis pondere in iudicio tutarentur contra pauperem, quem ab ecclesia sua multis annis excluserant. Hac de causa ad uestram appellauit audientiam, prefigens diem qua cantatur: Ad te leuaui . Osbertus uero sibi causam uel ecclesiam tanti non esse respondens litis cessit appellationi.



EPISTOLA uII. AD EUMDEM.


Domino pape ADRIANO.

Precibus nobilis uiri Rag. de Sancto Walerico, uenerabili fratri nostro Ricardo Londoniensi episcopo dedimus in mandatis, ut ei de comite Alberico, a quo sibi 60 marcas fide interposita deberi dicebat, canonicam iustitiam exhiberet. Episcopus uero, causis quibusdam interuenientibus mandatum nostrum exsequi prepeditus, cognitionem uenerabilibus uiris Rad. Lond. decano, Hug. archidiacono delegauit. Cum ergo reus tertio legitimis interuallis citatus esset, et auctore probato propositam intentionem implens, non faceret copiam sui, nec, ut oportebat, sufficientes excusatores aut  responsales misisset, memoratus R. actor magna postulauit instantia ut iudices seu tramites iuris suo officio fungerentur: illis autem respondentibus cognitionem cause, non decisionem, sibi ab episcopo delegatam esse, et ob hoc eo inconsulto in causa non posse procedere, prenominatus R. expetiit, ut aut procederent, si licebat, aut patentibus litteris sibi traditis, agitationem negotii episcopo significarent: et quia ab eis in hac petitione non meruit exaudiri, eosdem ad nostram audientiam appellauit. Cum itaque die prefixa in presentia nostra adessent, et rei seriem prefato modo partes exponerent, sepedictus Rag. dicens se a delegatis sibi iudicibus delusum, ipsos ad sedem apostolicam intimauit, diem prefigens in Octauis Pentecostes.  Illi uero suam excusantes innocentiam dicebant episcopum decisionem cause proprio reseruasse examini, et se in causa nequaquam malignatos esse, parati hoc ipsum iuramento corporaliter prestito demonstrare. uos autem, cui diffinitionis, ut oportuit, reseruatus est calculus, cause finem debitum imponetis.



EPISTOLA uIII. AD EUMDEM.

Domino pape ADRIANO.

ueniens ad nostram presentiam prior Rumeliacensis postulabat ecclesiam de Coggeshala, quam monachi de Coggeshala per intrusionem occupauerant, nostro officio sibi restitui. Elapsis uero paucis diebus, abbas citatus et fratres iam dicti loci coram  nobis apparuerunt, priori super ecclesia illa responsuri. Cum uero prior suam intentionem renouasset, abbas, habito consilio cum fratribus, respondit se iam dictam ecclesiam canonice habuisse assensu cuiusdam Theobaldi, qui in Rumiliacensi monasterio prior exstiterat, conuentu prioris concessionem annuente, et approbante. Adiecerunt etiam se de donatione istius ecclesie, pro pensione, de qua monasterio Rumiliacensi soluenda inter eos conuenerat, testes habituros de monachis Rumiliacensibus. Ut autem suis instrumentis et testibus uti possent ad suam innocentiam ostendendam, terminum sibi postulabant indulgeri: quod cum iudicio obtinuissent, Rumiliacum profecti, coadunatis uniuersis fratribus in capitulo,  eos, quorum nitebantur testimonio, minime repererunt, quia cum prior loci omnibus fratribus in uirtute obedientie iniunxisset ut egredientibus aliis illi soli remanerent, qui concessioni sepe dicte ecclesie abbati et monachis predictis facte interfuerant, nec unus solus, ut nobis dictum est, remansit. Quod cum fratres memorati loci uidissent, astruere ceperunt, P. W. I. et R. ad aliud cenobium ex industria prioris missos esse, ne sue ueritati testimonium perhiberent. In presentia tandem uenerabilis fratris nostri Milonis episcopi Morinorum, prefatum priorem appellauerunt, ibidemque ad apostolatus uestri excellentiam eumdem, ut ex testimonio quorumdam abbatum accepimus,  inuitauerunt.



EPISTOLA IX. AD EUMDEM.

Domino pape ADRIANO.

Causam, que inter abbatem de Coggeshala et priorem Rumiliacensem super ecclesia de Coggeshala multum et diu agitata est, nequaquam potuimus terminare, quia post multas citationes et dilationes in nostram presentiam uenerunt, et ibidem uterque alterum ad apostolatus uestri presentiam inuitauit. Prior Rumiliacensis abbatem appellauit, eo quod sibi ecclesiam sepe dictam auferebat et decimas parochianorum, quos a domibus et terris expulerant, diemque prefixit Octauas Pentecostes. Monachi uero exinde suam  pretendentes paupertatem se priorem in presentia episcopi Morinorum ad audientiam uestram appellasse, et festum Sancti Luce terminum sue appellationi fecisse allegarunt, et eamdem coram nobis appellationem renouauerunt.



EPISTOLA X. AD EUMDEM.

Domino pape ADRIANO.

Clerici quatuor, a iudicio uenerabilis fratris nostri episcopi Londoniensis a priore Rumiliac. per appellationem tracti, in nostra presentia constiterunt, a quibus idem prior se querebatur nuper spoliatum quadam capella ecclesie sue de Reia absque iudicio, quam annis 60 et eo amplius quiete inconcusse possederat. Ad cuius rei probationem  his allegationibus utebatur, primo quia sacerdotes illi qui ad memoriam huius etatis poterant peruenire, ambas pariter nomine monasterii Rumiliacensis possederant; tum quia ad aduocationem eiusdem domini equaliter utraque pertinere uidebatur, et quia eamdem capellam in parochia de Reia sitam esse asserebant. Postremo quia corpora defunctorum ad capellam pertinentium ex iure et consuetudine in sepe dicta ecclesia sepeliebantur. Contra hec illi, eo quod sibi de mandato, ut dicebant, non constaret, cautionem de rato a memorato priore exigebant. Prior uero hanc cautionem exigi non oportere asserebat, cum de mandato constaret, tam ex litteris abbatis Cluniacencis et conuentus Rumiliacensis, quam ex apicibus domini Morinensis  episcopi. Preterea dilatoriam hanc exceptionem in initio oportuerat eos opposuisse in auditorio domini Londoniensis, ex abundanti tamen ne causam diutius possent more suo protrahere prefati laici, nobis idoneos fideiussores dedit. Aduersarii uero de legum subtilitate nitentes aliam satisdationem sibi fieri exigebant, eo quod si pro se lata foret sententia, post tempora nostra captiosum illud futurum esset, si denuo monachi litem mouere tentarent, maxime cum iidem laici sepius a diuersis personis se litibus et sumptibus super hac eadem causa uexatos esse quererentur. Prior uero sufficere debere contendebat, quod iudici fides facta foret. Quibus in hunc modum contendentibus,  nos interlocuti sumus, nichil tale ab Ecclesia Romana ad nos usque emanasse, nec meminisse nos aliquid huiusmodi in decretis expressum, et contra consuetudinem regni Anglorum esse quod postularent. Unde prefati uiri, accepta occasione, audientiam uestram appellarunt, diem prefinientes Octauas Pentecostes. Cum ergo causam integram ut oportuit maiestati uestre reseruaremus definiendam, prior se admodum grauatum esse conquestus est, quod de transmarinis partibus ad nos sepius ueniens, nec per nos, nec per dominum Lond. aliquam sit iustitiam assecutus, quod ab Ailwardo archiepiscopo sepe iniuste in hac causa uexatus sit, et quod nunc tandem iustitia sua interuentu appellationis fere in annum differretur,  iam dictum archidiaconum, quem uidelicet laicis patrocinantem, per quem, ut dicebat, hec mala sibi proueniebant, ad sedem apostolicam appellauit, diem prefigens in Octauas Beati Martini.



EPISTOLA XI. AD EUMDEM.

Domino pape ADRIANO.

Alanus de N. ecclesiam illam, qua se iniuste spoliatum esse dicebat, officii nostri auctoritate sibi restitui postulabat, presente A. eiusdem ecclesie possessore, cui diem respondendi A. post multas citationes peremptorium prefixeramus. Alanus uero petitionem A. exceptione rei iudicate submouere nitebatur, dicens eum a possessione iam dicte ecclesie cecidisse, iudicio uenerabilis fratris nostri  Ricardi London. episcopi, tum archidiaconi, lata sententia pro Ernardo decessore; et super hoc litteras domini episcopi hoc attestantes in medium proferebat. Econtra A. sententiam illam, si lata fuit, ei suffragari non posse respondit, cum res inter alios acta uel iudicata aliis prodesse non debeat uel obesse. Et licet merito posset de sententie iniquitate causari, qua absens nec contumax condemnatus est, cum aliquantulo cause sue dispendio, propter reuerentiam episcopi sui domini Londoniensis, cuius ad presens sibi quantum fuit nolebat attentare sententiam, omisso iudicio possessorio petitorium instituit, asserens ecclesiam suam esse, et se personam eius a tempore Mauricii bone memorie Londoniensis episcopi exstitisse, et se hoc  tempore Gilberti pie recordationis episcopi Lond. legitimorum assertione testium canonice comprobasse, plures producens testes, quos eidem iudicio interfuisse dicebat. Cum ergo ex mandato nostro testes examinassent uenerabiles fratres nostri, Rogerius Eboracensis archiepiscopus, Hilarius Cicestrensis, Robertus Lincolniensis episcopi, et alii prudentes uiri, quibus iniunxeramus, eos concordes in omnibus inuenissent, et nos audito testimonio causam fine debito terminare disponeremus, Ernaldus sententiam nostram interposita appellatione preuenit, diem prefigens Dominicam, qua cantabitur: Quasi modo geniti. Nos ergo ut oportuit maiestati apostolice deferentes, causam terminandam  sanctitati uestre integram reseruauimus.



EPISTOLA XII. AD EUMDEM.

ADRIANO pape.

Inter Ricardum clericum et Rad. Mansellum, super ecclesia de Presteberia controuersia diutius agitata est. Cum uero uenerabilis frater noster Walterus Conuentrensis episcopus post multas citationes eam tandem debito fine terminare disponeret: Ricardus, utpote qui prefatam ecclesiam sibi, utpote uiolenter et sine iudicio destitutus, restitui postulabat, probationes quibus se contra Rad. abundare dicebat, in synodo Cestrensi ab episcopo exacte sunt. Producti sunt itaque septem testes, qui, sicut ex testimonio episcopi prefati  accepimus, Ricardum in prefata ecclesia canonice institutum, et sine iudicio eiectum iureiurando firmauerunt. Interuenientibus uero precibus domini regis causa, antequam sententia ferretur, sortita est dilationem. Unde memoratus Ricardus nostram audientiam appellauit: illis autem die prefixa conspectui nostro astantibus, Ricardus restitutionem iam dicte ecclesie petens, querimoniam instaurauit, producens tres testes, qui sicut in foro episcopi, ita et in audientia nostra eum canonice institutum, et sine iudicio eiectum asserebant. Ad hec Rad. quod in presentia episcopi gestum est sibi non debere obesse respondit, cum et ipse ante dilationem meruerit, et illo absente sepedicti Ric. ab episcopo inciuiliter sit recepta probatio. Illis ergo instantibus,  ut a nobis eo presente et audiente eorum probatio reciperetur, Rad. duobus testium crimina in modum exceptionis opposuit, alterum, scilicet sacerdotem, dicens infamem reumque homicidii, et falsificationis monete, multisque latrociniis inuolutum: alterum uero Andream acolytum esse asseruit homicidam: tertium uero reliquit intactum. Ad hec quoque crimina comprobanda dilationem sibi petiit indulgeri. Nos itaque ne non malitie, sed iustitie causa dilationem petere uideretur, ab eo legitimam exegimus cautionem, qua nobis fidem faceret, se non animo malignandi, aut frustratorie dilationis causa eam postulare. Cum uero a nobis dilationis spatium ultra canonicam et legitimam definitionem,  quam ei offerebamus, obtinere non posset, ad uestram presentiam appellauit a pridie Kal. Aprilis prefixa Dominica, qua cantabitur: Ad te leuaui . Actor uero de temporis prolixitate causatus terminum coarctauit diem Pentecostes.



EPISTOLA XIII. AD EUMDEM.

ADRIANO pape.

Litteras sanctitatis uestre debita cum ueneratione suscepimus, quibus continebatur ut tam domino Londoniensi quam capitulo eiusdem Ecclesie, itemque Waltero sacerdote ante nostram presentiam, euocatis, controuersiam que inter eos uertebatur, appellatione remota fine canonico terminaremus. Partibus itaque e regione constitutis, cum  Walterus proponeret duos de precipuis illius Ecclesie uiris, H. archidiaconum, et magistrum Albericum, ambos ex parte capituli sibi denuntiasse, alterum autem, uidelicet magistrum A., ex parte episcopi sibi dixisse, ut in sacerdotem ordinaretur, altario B. Pauli sicut unus ex aliis ministraturus, non solum dominus Londoniensis uerum et uniuersum capitulum se id mandasse constanter sunt inficiati. Duo quoque memorati uiri pro se respondentes idem diffitebantur, fatentes tamen quod ex proprio motu animi magistrum Walterum tanquam amicum super ordinatione conuenerint, interrogauerint, consuluerint, ut ad ordinem presbyteratus accederet dicentes hoc placere capitulo: nichil tamen istorum ex parte capituli se dixisse, aut aliquid  promisisse asserebat. Deinde cum super his consilium haberemus, assidentibus nobis uenerabilibus fratribus nostris Roberto Lincol. Willelmo Norwic. Hilar. Cicestr. episcopis, Londoniensem episcopum, eiusque conuentum a petitione Walt. absoluimus, eo quod aduersus eos nullas afferret probationes. Porro quoniam duo uiri prenominati ex confessione sua quacunque aliquomodo teneri uidebantur, ad emendicatum pro paupere decurrentes suffragium, sacramentum eis detulimus, ut se ex parte episcopi et capituli nichil Waltero denuntiasse et promisisse innuerent, qui cum propositis sacrosanctis euangeliis iurare parati assisterent, Walterus in appellationem prorupit aduersus Londoniensem episcopum, et eius decanum, et sepedictos  Hug. archid. et magistrum A. persone tamen decani deferens, ut per procuratorem appellationem istam prosequatur, senectuti et inualetudini eius parcens. Diem autem eius prefiniuit octauas B. Andree apostoli. Sed quia auctoritate apostolici mandati omnis in hac causa inhibita fuerat appellatio, ad ulteriora procedentes accepto sacramento a memoratis uiris, eosdem omnino absoluimus.



EPISTOLA XIu. AD EUMDEM.

ADRIANO pape.

Sanctitatem uestram circa plurima nouimus occupatam, utpote que sola inter homines totius  Ecclesie Dei incolumitati semper inuigilat. Oportet itaque qui ad aures uestras accedit sermonem ferre abbreuiatum: noster autem uoce quidem breuis est, sed toto dilatatus affectu, eoque magis quod ad Ecclesie Anglorum utilitatem proficit, et gloriam nominis uestri. uenerabilis frater noster Nigellus Eliensis episcopus in explendo mandato uestro super reuocandis illis que bellica tempestas Ecclesie sue extorserat, laborat ad sanguinem, et nichil ueretur, dum Ecclesie sibi commisse prospiciat, et uestre satisfaciat uoluntati. Laboribus quidem eius, sumptibus et doloribus, qui ei uiciniamur, omnes compatimur et tanto amplius quia aduersus eum nondum quieuit indignatio uestra, sed in ceruicem apostolica manus extenta est. uerumtamen ut auris  paterna quod dici credimus expedire, patienter admittat, ei mandatum uestrum non debuit esse captiosum, sed ex quo in exsequendo obediens inuentus est et fidelis, ipsum uestro auxilio oportuerat roborari. Fiat ergo, si placet, quod patrem, quod Romanum decet pontificem, ut iam dictus episcopus auxilium uestrum inueniat in tribulatione, quam pro exsecutione mandati uestri humiliter portare uidetur. Restituite ei, si placet, gratiam uestram, et aduersus hostes Ecclesie fortius dimicabit. Ei namque ad bestias pugnandum est. Quis unquam suum suspendit athletam, ut fortius dimicaret? Pugnam episcopo indixistis, et manus eius tenetis alligatas. Maiestatis itaque uestre pedibus prouoluti supplicamus, ut, soluto episcopo, in eos  qui contra episcopum et nos ipsos, imo, quod maius est, contra apostolicas sanctiones bona Ecclesie ausu sacrilego detinere presumunt, debite animaduersionis pena retorqueatur, et apostolici nominis contemptores uestris stimulis urgeantur ad uiam, ad quam, arcu quam gladio, facilius et felicius reducantur.



EPISTOLA Xu. AD EUMDEM.

ADRIANO pape.

Sanctitatis uestre mandatum nuper accepimus, ut quod de ortu et natiuitate uenerabilis uiri Gauterii canonici Sancti Rufi ex diligenti inquisitione nobis innotuerit, maiestati uestre significare non differamus. Res autem, quam queritis, apud nos multa  questione non indiget, cum luceat per se ipsam adeo, ut pre nobilitate maiorum, claritas totius cognationis latere non possit. Prefatus namque Gauterius, sicut pro certo nouimus, filius fuit illustris militis, de matre nobili, legitimo susceptus matrimonio, et nobilem nostrum W. de Braiosa uicina sanguinis cognatione contingit. Porro in episcopatu Cicestrensi diutius honestissime conuersatus est, et claritatem quam a maioribus contraxit proprie uirtutis titulo decorauit, et semper in omnibus apud nos incessit sine querela. Hec quidem de eo, nobis et uenerabili fratri nostro Cicestrensi episcopo, et aliis conuicinis, celebri totius prouincie testimonio nota sunt.



EPISTOLA XuI. AD EUMDEM.


ADRIANO pape.

In causa que inter G. latorem horum et Gregorium quemdam uertebatur, in presentiam nostram per appellationem tracta, hoc modo processum est. Aug. filius Gregorii et procurator asserebat dominum suum ecclesiam de Becles possedisse, eaque absque ordine iudiciario spoliatum, laicos quosdam et unum clericum, quem iste inimicum suum causatus est, in sue assertionis testimonium producebat. Econtra Gaufridus Gregorium possedisse inficians, dicebat, post tempora illa, de quibus Aug. loquebatur, Bald. quemdam per abbatem Beati Edmundi, et conuentum domino Norwicensi ad prefatam ecclesiam  in plena synodo fuisse representatum, cumque dominus Norwicensis, utrum eadem ecclesia uacaret, diligenter disquisisset, habito tractatu cum fratribus capituli eam uacare respondit archidiaconus ceteris attestantibus in publica audientia, et ita introductum B. memorabat, cui et iste se successisse referebat, ingressus sui satis idonea proferens instrumenta. Aug. uero testes suos audiri instanter postulabat. Deinde Gaufridus Gregorium per procuratorem semper litigare, nunquam sui copiam facere, cum tamen sanus et prope esset, querebatur, adiiciens, si personam eius uideret, ipsum talem esse ostensurum, quod nec hanc ecclesiam nec aliam possidere posset. Huiusmodi loquebatur quasi crimen aliquod uellet intentare. Porro cum exigeremus,  ut rem nobis manifestius aperiret, ad examen apostolice sedis Gregor. appellauit, ibi dicturus ea que in Anglia non audebat exprimere, eo quod regis sit ministerialis. Appellationi autem diem prefiniuit Dominicam qua cantabitur: Quasi modo geniti.



EPISTOLA XuII. AD EUMDEM.

ADRIANO pape.

Super ecclesia de Bolteford inter Alexandrum Malambestiam, et Rogerum presbyterum controuersia diutius agitata est: tandem cum Alexander auctoritate episcopi Lincolniensis in iam dicte ecclesie possessionem propter contumaciam Rogerii esset inductus, et restitutionem fructuum preceptorum  a memorato Rogerio peteret, Rogerius ad nostram audientiam appellauit. Cum ergo causas appellationis, presente aduersario, Rogerius allegaret se ab episcopo Lincolniensi in eo contra rationem iuris grauatum asseruit, quod absens, inauditus, et indefensus, spoliatus est, contumacia sibi imposita, cum nulla unquam uocationem iudicis contumaciter neglexisset. Preterea si contumax exstitisset, possessionem suam intra annum uenienti et parato satisdare iudicio sisti sibi restituendam esse dicebat de iure legum, et canonum, et sancte Ecclesie Romane consuetudine, uestigia cuius, ut iustum est, Anglorum Ecclesia imitatur. Illo itaque ut satisdationem reciperemus instante, restitutionem possessionis petente, Alexander, prefigens Dominicam  proximam post octauas Pasche, uestram audientiam appellauit, qui per misericordiam Domini finem cause debitum imponetis.



EPISTOLA XuIII. AD EUMDEM.

ADRIANO pape.

Cum inter priorem de Pritelewella, et Robertum quemdam controuersia super ecclesia Wacheringiis, quadam collusione, ut de eadem ecclesia Ricardo de Ambli preiudicium fieret, uerteretur, absente eo et non citato, Ricardus de Ambil, qui prefate ecclesie fuerat possessor, per eiusdem prioris concessionem, reclamantibus quibusdam clericis Ricardi, iterum atque iterum absentiam eius, pretendentibus  et eum non citatum obiicientibus, dominus Londoniensis, nichilominus pro Ricardo sententiam tulit aduersus priorem, qui sic uinci uictoriam reputauit. Deinde cum incontinenti facta appellatione, a clericis Ricardi de Ambli ad nostram presentiam, dominus Londoniensis sententiam suam, misso quodam sacerdote Willelmo, niteretur exsecutioni mandare, clerici Ricardi Robertum non admiserunt, nec iniuriose restiterunt, sicut postmodum sacerdos confessus est, sed aduersariorum manus ui moderatissima repulerunt. Quamobrem dominus Londoniensis, audita querimonia Roberti, quod in se manus uiolentas clerici de Ambli iniecissent, eos denuntiauit excommunicatos; G. scilicet sacerdotem, S. A. quos licet huius criminis [reos] crederemus,  sepenumero mandauimus domino Londoniensi quatenus eos pro non excommunicatis haberet, ut fuerunt die appellationis ad nos facte, aut saltem accepto sacramento ab eis quod iuri parerent, absolueret. Quod cum facere distulisset, ab eis sacramentum, quod iudicio ecclesiastico parerent, accepimus, die sibi prefinito, aduersariis in probatione deficientibus, et audita reorum purgatione, ab obiecto sibi crimine os absoluimus.



EPISTOLA XIX. AD EUMDEM.

ADRIANO pape.

Causa que uertebatur inter magistrum Iord. Fantasma et magistrum Ioannem Ioichel., clericos domini Wintoniensis, super Winton. tandem translata  est ad audientiam nostram. Auditis ergo allegationibus magistri Iord. et instrumentis diligenter inspectis, memorato Ioanni uestra et nostra auctoritate inhibuimus, ne contra uoluntatem Iord. scholas regere presumeret in prefata ciuitate. Die uero sequenti in nostra presentia constiterunt, multa in se proponentes ad inuicem: Iordanus, siquidem iamdictum Ioannem contra religionem fidei in predicta ciuitate sibi scholas usurpasse, et damna plurima intulisse dicebat, officio nostro sibi super his satisfieri postulans. Econtra Ioannes se iudicio synodi super fidei lesione innocentiam suam purgasse asserebat, et magistrum Iordanum, cui similis purgatio adiudicata est, quoniam super fidei lesione  similiter fuerat impetitus, omnino defecisse dicebat, petens ut urgeremus uel ad purgationem ex iudicio prestandam, uel ad implendam pactionem que fide interposita dicebatur fuisse roborata. Illis itaque sic altercantibus, Ioannes uestram audientiam appellauit, dicens se ostensurum quod sepedictus Iordanus religionem fidei et sacramenti temerauerat, diem prefigens natiuitatem Beati Ioannis. Cum uero Iord. prolixitatem temporis causaretur, eo quod ab initio Decembris usque ad finem Iunii terminum prorogasset, eam sepefatus Ioannes in festum Beati Michelis protelauit. Nos autem questionem criminum uestre reseruantes discretioni, quia de iure scholarum magistri Iordani constabat, communicato fratrum nostrorum Cicestrensis, Herefordensis, et  Wigornensis episcoporum consilio, domino Wintoniensi dedimus in mandatis, ne prefatum Iordanum super scholis pateretur a Ioanne ulterius fatigari: et si eum inueniret uestre et nostre auctoritatis contemptorem, ipsum publice denuntiaret anathematis uinculo innodatum. Postmodum uero elapsis paucis diebus in nostram presentiam redierunt, Iordano ueterem querelam innouante. Dicebat enim Ioannem post interdictum usurpasse scholas, et in sententiam anathematis incidisse. Ioannes uero hoc constantissime inficiatus est, paratus incontinenti tactis sacrosanctis euangeliis iurare, quod post prohibitionem nostram a magisterio destiterat. Econtra  Iordanus se die prefixa probaturum dicebat, assertione legitimorum testium, quod post edictum magisterium exercuerat, sed Ioannes diem recipere recusauit, dicens se iam in procinctu Romani itineris esse, uos autem, auctore Domino, litigiis eorum finem debitum imponetis.



EPISTOLA XX. AD EUMDEM.

ADRIANO pape.

In causa que uertitur inter Willelmum filium Godefridi, et Willelmum Lichefeldensis ecclesie canonicum, super ecclesia de Salawa, quam sanctitas uestra uenerabili fratri nostro Gauterio Conuentrensi episcopo delegauit, ad nostram audientiam appellatum est, eo quod Willelmus filius G. curiam  episcopi suspectum haberet ut dicebat episcopo tum ei omnem iuxta mandatum uestrum iustitiam offerentem. Cum ergo iamdictus Willelmus resistente aduersario in presentia nostra suam proponeret actionem, eidem Willelmus Lichesfeldensis fori prescriptionem opposuit, appellationem ad nos factam asserens non tenere, eo quod a iudice delegato nisi ad delegantem appellari non liceat. Alter itaque Willelmus statim ad sedem apostolicam appellauit, diem prefigens Kalendas Maias.



EPISTOLA XXI. AD EUMDEM.

ADRIANO pape.

Cum inter Robertum Winegotum, et Willelmum de Sturministra super quibusdam parochianis et decimis,  sedente Adelelmo archidiacono Dorsete controuersia uerteretur, Robertus petente ea sibi restitui, eo quod aliquando sibi adiudicata et resignata fuissent, quod et testibus se probare paratum asserebat, predictus Willelmus, aduersus quem ut possessorem petebatur, ad nostram audientiam appellauit. Cum itaque nostro se conspectui ambo presentassent, eo quod Willelmus, licet appellauerit, minime instructus uenerat, ad uenerabilem fratrem nostrum Iocelinum Saresberiensem diecesanum eorum episcopum causam duximus remittendam, qui cum in synodo sua de causa sufficienter cognouisset, ita et ut ad pronuntiandum accingeretur, sepedictus W. secundo auditorium appellauit. Cum autem  die appellationi prefixa in presentia nostra ambo litigaturi consisterent, sepedictus Robertus, petitione sua semper prefatis parochianis et decimis exposita, tres testes produxit sacerdotes, iurare paratos se presentes adfuisse cum ordine iudiciario adiudicatum fuerat Roberto ius parochiale quod petebat, cum decimis. Quibus diligenter examinatis, et satis concordibus inuentis, cum iam post suscepta testium iuramenta pronuntiaturi essemus, assidentibus nobis uenerabilibus fratribus nostris, Hilario Cicestrensi, Gilberto Herefordensi, et Ricardo Londinensi episcopis, sepedictus Willelmus absque ullius grauaminis allegatione, tertio, contra   iuris formam ut nobis uisum est, ad consistorii uestri excellentiam appellauit, terminum appellationi prefigens Dominicam qua cantabitur: Letare Ierusalem. Robertus uero terminum coarctauit, diem prefigens Epiphaniam.



EPISTOLA XXII. AD EUMDEM.

ADRIANO pape.

Controuersiam, que inter Robertum quemdam, et Ricardum de Ambly uertebatur, super ecclesia de Wacheringiis, serenitas uestra nobis decidendam delegauit. Partibus itaque e regione constitutis, cum assiderent nobis uenerabiles fratris nostri, Ricardus Londoniensis et Hilarius Cicestrensis episcopi, Robertus memoratam ecclesiam petebat, quam sibi  in curia Londoniensi adiudicatam asserebat. Econtra Ricardus quadam collusione aduersus monachos de Pritelewella dictatum esse iudicium allegabat, se uero ecclesie possessorem nunquam citatum, nullam inter se et Robertum latam fuisse sententiam constanter asseuerans, quod et ipse Londoniensis episcopus palam nobis omnibus confessus est. Robertus itaque ad hec nichil respondens, audientiam uestram appellauit, diem constituens Oct. B. Andree.



EPISTOLA XXIII. AD ALFREDUM EPISCOPUM WIGORNENSEM  .

ALFREDO Wigorn. episcopo.

Super prudentia uestra satis admirari non possumus, que, nostro, et fratrum nostrorum consilio  postposito uel contempto, in se uidetur prouocare indignationem superiorum fere omnium potestatum. Summus pontifex, serenissimus princeps, illustris regina, a fraternitate uestra modicum quid exspectant, in quo honestati et indemnitati uestre, quam utilitati eorum, magis prospectum erit. Certe si rem grandem eorum quilibet peteret sigillatim, iure optimo debuerat exaudiri. De nobis et fratribus nostris taceatur ad presens, quos, si placuisset, non oportebat in consilio uestro locum tenere nouissimum. uereor, dilectissime frater, uereor ne consiliarii uestri consilium insipiens et inutile dederint, dum nobis omnibus apud uos preferri studuerint. Omnes consulunt in commune, ut iuxta principum  uoluntatem magistro Salomoni cedant ecclesie, que in transactionem Godefridi et Willelmi uenisse dicuntur. Nonne fuerat eorum tam laudabilis non modo acceptanda, sed preuenienda uoluntas? Honestum et litteratum uirum uestris uolunt obsequiis mancipare, et dum liberalitatis uestre munus implebitis, id agere ne fiant irrita que de labiis episcopi processerunt. Fuerat sane contemplatione litterarum et morum, et iure societatis antique asciscendus, id etiam nemine postulante. Nonne indignus est, in opportunitatibus suis, fratrum consilio, qui illud tam leuiter aspernatur? Nonne preces illius merentur excludi, qui tam piam uoluntatem principum non  admittit? ut de aliis taceatur qui tamen apud uos plurimum posse debent ex merito, uoluntas domini pape pleniori benignitate interpretanda erat. uulgo dici solet et acceptum fideliter, uerum est, quia summi pontificis uoluntas decretum est: et ne in iure constituendo causarumque discissionibus duntaxat obtinere credatur, faciendi necessitatem, cum innotuerit, amantium deuotioni solet indicere. Sed forte dicetis hoc demeruisse magistrum S. qui aduersus innocentiam uestram regine animum concitauit: quid hoc aliud est quam reginam, que eum uobis audientibus excusauit, ream mendacii facere? Et quia uoluntatem domini pape uobis innotuisse non ambigimus, fraternitati uestre presentium significatione precipimus, ut eam impleatis, prohibentes  ne quid contra eam super eiusdem ecclesiis innouetur: precipimus etiam ut nobis faciatis copiam litterarum, quas G. archid. super hoc attulit. Nouit discretio uestra quid eum sequatur, qui scit et non facit Domini uoluntatem.



EPISTOLA XXIu. AD REGEM HENRICUM  .

Regi Anglorum.

Sicut clementioris fame beneficio nobis innotuit, uirtus uestra semper in Domino prosperatur, qui successus uestros adiectis successibus cumulare non desinit, et in tanto prosperorum cursu, uestri et sui dedit habere notitiam. Et quidem que apud nos sunt, tanta pacis et quietis letitia perfruuntur,  ut bellice tempestatis, et cladis publice, totamque precedentium malorum seriem regni uestri felicitas preter opinionem popularem demulceat, uel omnino absorbeat. Digitus Dei est hic, qui in manu pueri sui domini mei regis aurea reformat secula, et omnium auctore Domino molestiarum a commissis uobis nationibus et linguis, propulsauit incursum. Tante tamen felicitati derogatur in uno, quod, languentibus desideriis, diutius destituimur corporali presentia uestra, qui maiestatis, et uirtutis uestre beneficiis indesinenter affluimus. Scimus quid loquamur, qui et ex abundantia cordis loquimur, et pro regni uestri incolumitate etatem ex parte transegimus in laboribus et erumnis. uerumtamen quia, urgente amoris fide, non possumus pro uobis  non esse solliciti, beatitudini uestre, quam in longa et felicia tempora protendat Dominus, supplicamus, ut per latorem presentium ea que circa uos sunt nobis significare dignemini. Certo quidem certius est, quod ab incolumitate uestra, non modo totius insule, que uobis uotis felicibus salutem precatur, salus pendet, sed omnium etiam circumiacentium nationum.



EPISTOLA XXu. AD EPISCOPUM DUNELMENSEM.

H. episcopo Dunelmensi.

Iuxta relationem uestram habemus quod possimus  de fraternitate uestra causari, qui ex constitutione sacrorum canonum, cepiscopis denuntiasse debuistis flagitiosum illum, quem epistola uestra nobis depinxit, ab ecclesia uestra ob tanti sceleris atrocitatem, anathemate condemnatum. Nos autem, licet uenerabilis fratris nostri Eboracensis archiepiscopi litteris fretus fuerit, et pro eo multi et magni uiri, culpam aut omnino reticentes, aut minuentes supplicauerunt: ei neque communionem indulsimus, nec itineris penam remisimus, sed tantum terminum prorogauimus usque ad exaltationem Sancte Crucis, nichil eorum que ei iniuncta fuerunt, in aliquo immutantes. Quia ergo malitia sua aut fallacia ei lucrosa esse non debet, eumdem fraternitati uestre iuxta canonicos sanctiones tractandum relinquimus,  mandantes ut pro modo culpe tanti flagitii, scelus ea seueritate puniatis, ut delictum eius, auctore Domino, per penitentiam deleatur, et ceteri uel timoris metu a similibus terreantur. Nos enim per misericordiam Domini criminum patroni esse noluimus, sed ultores, gratum habentes, quod zelum iustitie inter barbaros retinetis, ratum habituri quidquid secundum Dominum statuetis in illos, qui crucifixum adhuc, qui in Ecclesia adorandus est, persequuntur.



EPISTOLA XXuI. AD . . .

Arguendus eram, Pater, si non conatibus meis in exsecutione mandati uestri necessitas potius quam  negligentia obstetisset. Ergo quia magistrum Willelmum, ex quo a uobis discessi, uidere non potui, antequam uisis litteris uestris ipsum ad dom. A. per dom. archiepiscopum ad impetrandas inducias fecerim euocari. Laborauit ad hec archiepiscopus, et ego adhibitis sociis laboraui, sed non periit in eo labor noster. ueniet itaque ad diem sibi prefixum, et forte qui nostras contempsit, si tamen necesse fuerit, preces nostras admittet. Conuenimus super negotio dominum Cicestrensem, explorantes animum eius quem procul dubio in hac re timere non oportet, quia nobis iureiurando firmauit, quod licet sibi ipsi magnam irrogaretis iniuriam, nullam sibi uellet fieri ultionem, nisi adeo enormis esset, quod saluo  honore dissimulari non posset. Nouit enim innocentiam uestram, et quem in se habeatis affectum. Precepit ergo ut uobis scriberem sibi non displicere, si mandatum domini pape ad unguem exsequimini. Scit etiam quia necesse est uobis ut illud impleatis. uestro quoque A. dedit in mandatis ut uobis dicat, quatenus scripto meo credatis. Scitis forte quare ipsum hoc idem scribere non decuerit. Hoc quidem uult haberi secretum. In festo Magdalene, de pertinentiis ecclesie de Celcra, que ad ius uestrum pertinet, ante dominum archiepiscopum litigabitur. Consulo ut ipsa die aliquis uestrorum adsit, saltem cursor cum rescriptis munimentorum uestrorum, et ius uestrum possimus protestari. Si quid est quod nuntii uestri attulerint quod ad Wigornensem  spectat, sine mora exhibeatur et ei et archiepiscopo.



EPISTOLA XXuII. AD ADRIANUM PAPAM.

Domino pape ADRIANO.

Immoderatus amor tantam mihi dedit audaciam, ut sollicitare presumem pro meis, et amicorum meorum necessitatibus, cum sim puluis et cinis, apostolicam maiestatem: uerum pro his fiducialius supplico, quos uobis, Pater amande, et sancte Romane Ecclesie fideliores agnosco, inter quos est uenerabilis Pater dominus Norwicensis, qui sicut promptiori et pleniori deuotione apostolatui uestro submittitur, in Ecclesia Anglorum fructuosius famulatur. Ita manifestis calumniis sepius affligitur,  indebitis uexationibus mandatorum uestrorum occasione prosternitur, sicut ex rescriptis episcoporum potestis percipere. Walchelinus archidiaconus comprehensus in operibus manuum suarum, ut non modo mandatum nostrum, sed iustitiam Domini euacuet, et sacrarum constitutionum laqueos, et iudicum manus effugiat, religionem uestram circumuenire nititur, sub pretextu et habitu restitutionis, cum tamen per ipsum steterit, si quid ei deest, quo minus eam habuerit. Taceo quod in redemptionem criminis multa promisit, in contemptu sedis apostolice ab ea reuersus, plura commisit. Ad iniuriam uestram uenio: spurium, quem ei reuertenti a uobis focaria peperit, de sacratissimo nomine uestro appellari precepit Adrianum: eamdem  reliquit pater grauidam, sed prouida dispositione statutum est, ut si forte pepererit masculum appellent Beneuentum, quia illic peregrinatur pater, si feminam, dicatur Adriana. O uerum Romani pontificis amicum! qui et in flagitiis ipsius habet memoriam, et de bonitate uestra, quam impune deludit, nequitie sue nomen imponit! Hic est, domine, hic est, qui sanctum episcopum ea sola ratione persequitur, quia criminibus eius episcopus aduersatur. Cum uideatis iniquum, cuius crimina manifesta sunt, precedentia ad iudicium, non ponetis cum eo malitie portionem, licet ille uos, quantum in se est, infamie sue reddat participem. Cum enim, etsi non deiectus, a uobis redire debuerit, uel  correctus, facta sunt semper hominis illius nouissima deteriora prioribus. Dicam, Pater, dicam quod consonat uoce omnium fama concelebrat, qui hunc dimittit, iustitie inimicus est, et uitio consensus, iustitie, honestatis et incontinentie profanator. Wigorniensis episcopus, cui commissa est causa eius, in exsecutione mandati uestri piger est, in proximo insulam egressurus. Placeat ergo uobis ei subrogare quemcunque uolueritis in Anglia iustitie amatorem, ut causa episcopi quandoque debitum finem sortiatur.



EPISTOLA XXuIII. AD EUMDEM.

Domino pape ADRIANO.

Ad ostium maiestatis uestre pulsare toties erubescerem,  nisi pudorem meum et deuotionis mee sinceritas, et eminentie uestre benignitas animaret, et eorum, quibus nulla ratione deesse possum, instantia me ad scribendum compelleret uel inuitum. Sanctorum fratrum, quid apud Meritonam Domino famulantur, et luce bonorum operum illustrant insulam nostram, uexationibus et iniuriis tanto magis compatior, quanto certius habeo eosdem a lesione omnium abstinere, et quod omnibus insulanis patet, utilitati proximorum totis uiribus inseruire. Ad uestrum ergo apostolatum confugere compelluntur, ut laboribus eorum manum misericordie porrigatis. Inter cetera ecclesiam de Effingeham, quam eis, petente domino fundi, donauit dominus Winton., et gloriosus decessor uester Eugenius, secutus eiusdem  domini Wintoniensi scriptum, sub priuilegio confirmauit, in iniuriam apostolice maiestatis, et confusionem sanctorum canonum contulit memoratus episcopus cuidam publicano fere laico filio sacerdotis, qui in ea ecclesia ministrauerat. Ecclesiam quoque eorum de Uppetona miles quidam dissimulante episcopo impune suis decimis spoliauit. Hoc autem, prepediente magnitudine quorumdam iustitie detrahentium, et inualescente malitia multorum, nisi urgente mandato uestro non potuerit emendari. Placeat ergo dignationi uestre, predictorum fratrum causas, et personas benigne admittere, et cito remittere, quia temeritas eorum, qui in usus pauperum, ultra quam hunc, domi expendunt,  moram refugit longiorem. Profecto si latores presentium familiarius inspexeritis, multarum magnarumque uirtutum paruum hospitiolum in altero poteritis admirari, et cum utrumque caritati uestre commendet spiritus: alteri caro et sanguis gratiam compacabit. Prosit Meritonensibus, quod dum essetis in ecclesia Beati Rufi, bonus odor eorum ad uos usque peruenit, et quod mihi seruo uestro communicare solebat inter loquendum dignatio uestra.



EPISTOLA XXIX. AD EUMDEM.

Domino pape ADRIANO.

In amicorum negotiis aures clementie uestre pulsare presumo, cui forte satis esse debebit, si uel  in propriis merear exaudiri: uerum hanc timiditati mee contulistis audaciam, quando me occasionem scribendi uobis ex multorum negotiis rapere precepistis. Nunc autem quia latoris presentium Willelmi necessitati deesse non potui, maiestati uestre quanta possum deuotione, tanta mente pedibus uestris prostratus supplico, ut laboribus eius nunc tandem debitum finem imponatis; iam enim secundo ad sedem apostolicam aduersarii sui malitia trahitur, qui ad appellandum uelox, ad prosequendum tardus, sacrorum canonum non magis ignarus, quam contemptor, fautor curie, persecutor Ecclesie, suffragio secularium potestatum, Catholice unitatis robur nititur eneruare. Hoc nouo tergiuersationis genere nostrates instruit ad Romanum  pontificem, et regem et reginam pariter appellare, ut pro reuerentia uestra, episcoporum manus effugiat, et regis uel regine indignationem prouocet ad innocentiam conterendam.



EPISTOLA XXX. AD EUMDEM.

ADRIANO pape.

Silentium, quod mihi indixeram, uenerabilis Pater, Eliensis episcopus interrupit, qui me maiestati uestre deuotionis sue indicia compulit nuntiare. Credit enim se posse apud eminentiam uestram fidelium uestrorum testimonio et intercessione iuuari, et quia deuotionis sue fidem mihi, uestra gerenti negotia, manifesta operis exhibitione monstrauit:  serenitati uestre attentus supplico, ut ei gratiam illam integram conseruetis, quam a benignitate uestra promeruit, antequam super capita filiorum hominum thronum uestrum Dominus exaltaret. Petit hoc ipsum dominus Cantuariensis, apud quem eentum marcas sterlingorum deposui, quas ad mandatum uestrum implendum a prefato episcopo acceperam. Pronus quidem est in obsequium uestrum memoratus episcopus, sed longe pronior erit, si ei clementie uestre dulcedinem porrexeritis, memor eorum que mihi reuertenti a maiestate uestra iniuncta sunt. Unum eorum, quorum recepi curam, ei credidi commendandum. Ut ergo gratia uestra possit esse securior, ei, si placet, indulte relaxationis  litteras transmittatis. ualeat in euum paternitas uestra, et utinam memoriter teneat quod omnes sciunt et in auribus uestris paucissimi profitentur, Romanum pontificem non posse diu pontificari.



EPISTOLA XXXI. AD. . . .

Licet silere disposuerim, negotium domini pape quod gessi cum domino Eliensi me compulit aures apostolicas litteris onerare. Necesse ergo est ut intentionem meam uestra industria prosequatur. Cum enim negotium uiriliter gestum sit, iuris auctoritate quod factum est roborabitur. Centum marcas sterlingorum, sicut dominus Boso preceperat, nobis ad  implendum mandatum domini pape tradidit dominus Eliensis, decem quoque marcas pro marca auri domino Bosoni per dominum Cantuariensem et me transmittit. Agite itaque cum domino B. ut indulte absolutionis, sicut promisit, episcopo litteras mittat. In quo itaque grauari non debet, si accepto auro uerba remiserit. De cetero nichil est apud nos innouatum, nisi quod inter archiepiscopum Eboracensem et abbatem Gloucestrensem pax reformata est, archiepiscopo liti renuntiante, accepto reditu XCIu librarum. Preterea consulo, ut in itinere isto uel unius anni contrahatis societatem bonorum cum annona: cetera uictualia Lond. cara sunt, quibus prope fluenta magister Rad. abundat. Cum deductis sumptibus Xu millia alecium exspectant.



EPISTOLA XXXII. AD IOANNEM THESAURARIUM CANTUARIENSEM.


IOANNI thesaurario Cantuariensi.

Licet uestro sim offensus silentio, amicos tamen alloquor uel offensus. Alloquor quidem, sed alio sermone quam negligentia uestra meruerit. Fueratis etenim de immoderato silentio obiurgandi, sed indignantis spiritum uenerabilis Pater Rod. episcopus Sancti Andree cohibuit, personam suam et causam industrie uestre commendari desiderans: uexat eum abbas Calcensis, Acephalorum prouocatus exemplo, et per uiam inobedientie quam Christus ignorat, quamdam libertatis imaginem apprehendens ad episcopalis auctoritatis parilitatem assurgit. Episcopi uero causam uobis Pater Cantuariensis  commendat, et ego, et quem contemnere non audebitis, humilis commendat et iustus, Christus Dominus nomen illi. Silentii uestri uitium aliquatenus in episcopi causa purgabitur, dum tamen culpa precedens continuatione sui non uertatur in crimen. Si uero amplius silueritis, non credatis uobis esse parcendum, quia qui nunc amicis non datis uerba, extorquebimus uel uerbera. Apud nos nichil est innouatum, nisi quod dominus Eliensis mandato domini Bosonis satisfecit, sicut illi et uobis secundo iam scripsi.



EPISTOLA XXXIII. AD WILLELMUM NORWICENSEM EPISCOPUM.

WILLELMO Norwicensi episcopo.

Multorum excessibus uiam aperit, qui subiectorum  dissimulatis erroribus, ei prestat audaciam delinquendi. Tu autem in iniuriam sedis apostolice et contemptum nostrum grauiter diceris deliquisse, qui postquam ad nos super causa que uertebatur inter Alexandrum de Draitona et Radulfum extraneum, appellatum fuit, in preiudicium Alexandri, contempta auctoritate nostra, aliquid ausus es innouare. Unde tibi precipiendo mandamus, quatenus proxima Dominica, qua cantabitur: Cantate Domino, nostro conspectui appareas, responsurus memorato Alexandro et R. fratri eius, de inobedientia et contemptu domini pape, et nostro, et participatione sacrilegii, anathematis: hoc quoque prouideas ne multiplicis incontinentie, qua nomen tuum sinistre  fame rumor aspersit, quod minime optamus, reus inueniaris. Nos enim tantos excessus preterire non poterimus incorrectos, ne ex negligentia officii nostri grauius corripiamur ab eo, apud quem, sicut nec munerum, ita non est acceptio personarum.



EPISTOLA XXXIu. AD IOANNEM THESAUR. EBORAC.

IOANNI thesaurario Eboracensi.

Post discessum magistri Willelmi et Rad., quibus negotium, de quo locuti sumus, multa precum instantia commisi, Norwicum profectus sum, ibique negotium uestrum quanta oportuit deuotione et fide gessi. Mea ergo instantia, et amicorum nostrorum, Ioannis monachi, et magistri N., quod uobis debebatur a domino Norwicensi obtinui, licet ille de  uobis plurimum conquereretur, et forte merito. Dicebat enim quod cum inter amicos uos precipuum reputaret, solus in necessitatis articulo ab eo defecistis. Hoc autem contigit cum sub discrimine capitis aduersus archidiaconum suum in summo honoris, et fame periculo dimicaret. Urgebant mala undique, hinc auctoritas apostolica, inde maiestas regis. Alterum, potestati fauentes sanguini eius undique imminebant, et, quod perniciosius reputabat, inimici hominis domestici eius. Amicorum tunc implorauit opem, explorauit fidem, aliisque sibi pro modulo suo assistentibus, solus faciem auertistis in die belli. Cum ergo apud uos sui omnes repulsam paterentur, tandem ipse in propria persona accessit, sed non est exauditus pro reuerentia sua. Noluistis enim  differre prandium, dum instantis pugne uideretis euentum. Porro discipulus, qui Dominum cum iuramento negauerat, urgente caritate, Dominum sequebatur ut uideret finem. uos autem accessistis ad mensam, dum ille, cui promittebatis amoris obsequium traheretur ad crucem. His uero de causis credidit uos illius contemnere beneficium, cui in tanta necessitate noluistis prestare subsidium. Ego uero istas et alias obiectiones eius, etsi mihi ualide uiderentur, quasi aranearum fila dissolui, et tandem homini persuasi ut uos inter fidelissimos, et amicissimos reputet. Scio enim quod iuxta uerbum meum operam dabitis, et diligentiam, ut ope uestra tutus sit ab emulorum suorum insidiis. Sexaginta solidos, quos ab eo accepi, tradidi A. uestro quem oportebat  rasuras distrahere, si clericorum uestrorum uellet impedire clamorem: an benefecerim, rescribetis. Preterea qualiter me cum domino Eliensi uersari oporteat, rescribite; an in pondere an puri argenti pecuniam exigere debeam. A uobis namque et non aliunde mandatum accepi. Transii enim fere rem omnino non pretereundam, cum ad incolumitatem honoris et utilitatis uestre plurimum spectauerit. Si dominus Eboracensis regem coronare uel aliquid aliud aduersus Ecclesiam temeritatis instinctu moliri tentauerit in prouincia nostra, nolite communicare illi, sed ausum reprimite, quia iniuriarum nostrarum ultor est Dominus ultionum Cantuariensium Deus: si tamen uos aquilonares sedes nostra lesit  in aliquo, satisfacere prompti sumus, dum tamen grauemini nobiscum calculum ponere.



EPISTOLA XXXu.

Presentium attestatione notum facimus uniuersitati uestre, controuersias, que inter uenerabilem fratrem nostrum Ricardum Londoniensem episcopum et Henricum de Londonia uertebantur, amicabili compositione in hunc modum esse sopitas. Nobis siquidem assidentibus uiris uenerabilibus Roberto Lincolniensi, Willelmo Norwicensi, Gileberto Hereford., et Hilario Cicestrensi episcopis, idem Henricus in medio contendens asserebat archidiaconatum Colecestrensem, et ecclesias de Fuleham et Stubeham iuste sibi competere, et ipsum episcopum teneri obnoxium ad sex libras annuatim sibi persoluendas,  et ad hec incontinenti probanda et testes producere, et instrumenta proferre paratus erat. Factum est itaque utriusque partis assensu, nostra interueniente auctoritate, quod Rogerum le Brun ecclesiam de Fuleham, quam tenebat, in manu episcopi sponte refutauit, et idem episcopus statim eam predicto Henrico concessit, et inde eum inuestiuit, hac inserta conditione, quod cum idem Rogerus ecclesiam de Stubeham morte aut sponte, uel quacunque ratione tenere desierit, Henricus eam sicut suam libere recipiet, et post ecclesiam de Fuleham episcopo Londoniensi, qui pro tempore fuerit, resignabit. Et hec uolente Rogero pro bono pacis consentiente facta sunt, ipso et decano, et capitulo ecclesie Beati Pauli Londoniensi presente et  annuente, unde et Henricus propter hec memoratis controuersiis omnino renuntiauit, et episcopo plenarie reconciliatus est, ita quod episcopus et Ecclesia eius chartis suis hanc compositionem debent confirmare. Et nos igitur ipsam auctoritate sedis apostolice, cuius uice fungimur, roboramus, et inconuulsam manere precipimus.



EPISTOLA XXXuI. AD ALEXANDRUM PAPAM.

Excellentissimo domino et Patri A. Dei gratia summo pontifici T. Sancte Cant. Ecclesie minister humilis S. et O. S. Do.

Apostolice sedis mandata filii obedientes exsequuntur: qui eis reluctantur, constat damnationis in se prouocare sententiam. Nos autem ab initio  promotionis uestre, interdum cum salutis uiteque discrimine, summi pontificis amplexati sumus obedientiam, et antequam nos innocentie crimen subruat, desideramus uita luceque priuari. Et uos quidem, si reminisci placet, obedientie nostre prompta habetis experimenta. Nam decessorum uestrorum tempore, naufragium, exsilia, nuditatem, pericula mortis, sicut Ecclesia Domini nouit, pro fide sancte Romane Ecclesie non subterfugimus, sed ex aduerso principum stetimus, parati, si opus esset, pro indemnitate Ecclesie proprium sanguinem immolare. uestris quidem creditoribus satisfecimus, et onus uestrum libentissime transtulimus in humeros nostros. Nunc demum onus uestrum potius  portamus, quam nostrum, eo quidem grauius, quo, nisi prouideritis, non modo uestram minuet auctoritatem, sed Romani pontificis, quod magis ueremur, gloriam annulabit. Si quidem latorem presentium Hugonem fidelem uestrum, iuxta mandatum uestrum exigente contumacia domini Londoniensis prebenda Londoniensis Ecclesie inuestiuimus. Episcopus tamen non modo nostris, sed apostolicis decreuit obuiare mandatis. uos itaque, si placet, honorum uestrum seruabitis, et faciem nostram ex causa obedientie confundi non patiemini. Nam qui sedis apostolice contemnit legatum, eum uidetur potius contemnere qui misit illum. Cetera, que ad presentem articulum pertinent, lator presentium  poterit uiua uoce commodius aperire.



EPISTOLA XXXuII. AD . . . . Electio abbatis.

Pastorum absentia uel negligentia tantam infert ecclesiis lesionem ut quod facile, aut breui tempore, in moribus aut rebus periit, uix magno labore, multa uigilantia, longo temporis spatio ualeat in staurari. Exercitus namque, rapine, multiplex temporalium iactura eminent, domi grassatur hostis, imo ramorum et religionis tam propagine quam radice succisa, leo rugiens expositum inuenit ubique quem deuoret. Qui uero, in tanto periculo constitutus, non timet; non tam examinis quam examinatus est. Sed et illorum, qui tantis debent morbis occurrere  uel mederi, periclitatur salus, nisi totam uigilantiam suam erogent in procuranda salute subditorum. Unde et nos desolationi uestre paterno compatientes affectu, a domino nostro rege obtinuimus, ut secundum institutionem sacrorum canonum pastorem idoneum uobis preficere ualeamus. Res autem celeritatem et diligentiam exigit, cum omnis mora salutis differende periculum trahat, et ecclesie uestre status in eo uersetur calculo, ut religiosis uestris lugendus potius quam referendus uideatur. Religio perit interius, exteriora distrahuntur, diripiuntur, et defluunt; non est domi qui auxilium porrigat aut consilium. Morbus iam inueteratus est, cum diu defuerit qui hec mala propulsare uellet  et posset. Quia ergo presentiam nostram uobis ad presens non possumus exhibere, uenerabiles fratres nostros Gauter. Conuentrensem et Alf. Wigornensem, episcopos, dilectos filios uestros, per Sorensem et Winchelcumbensem  abbates ad uos transmittimus, in uirtute obedientie pro auctoritate apostolica precipientes, ut eorum consilio proxima Dominica post festum S. Ioannis Baptiste eligatis uobis in abbatem, personam religiosam, litteratam, habentem bonum testimonium ab his qui foris sunt, qui, auctore Domino, presse ualeat, et prodesse. Si uero prenominatorum fratrum aliquem animo et corpore abesse contigerit, nichilominus obtineat apud uos consilium reliquorum. Scimus autem quod tam religioso, tam salubri consilio gratanter acquiescet,  quisquis in uobis non querit que sua sunt, sed que Iesu Christi. Illorum uero uocem omnino euacuamus, qui sancto Spiritui resistentes a prenominatis fratribus ad hoc destinatis, inuenientur suam, et aliorum, quantum in ipsis est, impedire salutem: nec ad dominum regem se credat aliquis uestrum habere confugium, quia ei salutis uestre dilatio molesta erit, qui uobis, ne differretur, in hac parte commisit uices suas. ualete.



EPISTOLA XXXuIII. AD ADRIANUM PAPAM.

Domino pape ADRIANO.

Dilectus filius noster R. cantor Lincolniensis Ecclesie, uir litterarum eruditione, et morum honestate  laudabilis, urgente necessitatis articulo, ad lapidem adiutorii, successorem Petri confugere cogitur, et sedis apostolice auxilium implorare, quod illa in exhibenda iustitia consueuit omnibus impertiri. Causam eius, etsi nobis ad plenum non liqueat, iustam esse confidimus: nec eum ex conscientia credimus in lesionem alterius transgredi lineam equitatis. Supplicamus itaque maiestati uestre, ut personam eius, si placet, benigne admittatis, et iustitiam suam benignitate solita expediri precipiatis. uir enim tantus, et qui in eo uersetur officio, cum indemnitate Ecclesie sue diu abesse non poterit. Quidquid autem est quod aduersus eum, imo contra sanctam Romanam Ecclesiam presumptum esse uideritis, illud auctore Domino clementia uestra  in melius reformabit.



EPISTOLA XXXIX. AD ALEXANDRUM PAPAM.

ALEXANDRO pape.

Excellentie sanctitatis uestre eos tutius commendare presumimus, quos fide et caritate illustres, uita et moribus nouimus regulariter esse institutos. Placeat itaque successori beati Petri, iniuriis et uexationibus pauperum fratrum, in ecclesia Sancte Oside uirginis in habitu regulari deuotum Domino famulatum exhibentium, apostolica dignum auctoritate adhibere remedium. Ecclesia quidem illa luce bonorum operum et religionis, integritate uite, ac conuersationis sanctitate, totam insulam nostram irradiat, et ecclesiam, que apud nos est, in tantum  caritatis adornat exemplis, ut eam merito maiestati apostolice debeam commendare. Lator horum, Abel nomine, ecclesie illius abbas, a uenerabili fratre nostro Ricardo Lond. episcopo, sumptibus, uexationibus fatigatus, ad auxilium misericordie uestre confugere necesse habuit. In causam namque a prefato episcopo tractus est super quibusdam ecclesiis ad ecclesiam suam donatione Ricardi bone memorie Lond. episcopi, fundatoris eiusdem ecclesie, qui quartus ante eum in ecclesia Beati Pauli militauit, deuolutis: chartam quoque illustris regis Henrici primi, et confirmationem bone, iucunde recordationis Rad. Cant. archiepiscopi eis de ecclesiis in testimonium donationis collocatam,  auctoritas Calixti pape, qui tunc temporis sancte Romane Ecclesie feliciter presidebat, suo priuilegio dignum duxit roborare. Genibus itaque maiestatis uestre prouoluti, pro fratribus iam dicte ecclesie et cum eis supplicamus attentius, ut abbatem illorum ad auxilium misericordie uestre confugientem benigne, si placet, admittatis, et quod tandiu possederunt, auctoritate apostolica roboratum de cetero quiete possideant, ut orationibus ex debito pro Romano pontifice faciendis expeditis, negotiis suis liberius, et affectuosius ualeant inuigilare. Chartas autem, quarum rescripta uobis signata mittimus, uidimus, manibus nostris tractauimus.



EPISTOLA XL. AD EUMDEM.


ALEXANDRO pape.

Cum inter moniales de Gisam et B. archidiaconum Norwicensem super ecclesia de Nenton. controuersia ageretur, Baldewinus in modum exceptionis bonorum, que sibi a monialibus ablata dicebat, restitutionem, antequam ad causam principalem accederem, sibi fieri postulauit. Ad hec monialium procuratores, ecclesiam suam a Baldewino sepe plurimum iniuste uexatam querebantur, et se tergiuersationes eius sustinere non posse, cum illas in partibus suis deprehendere nemo sufficiat. Ideo ad sedem apostolicam ipsum appellauerunt, diem prefigentes purificationem beate uirginis Marie.



EPISTOLA XLI. AD EUMDEM.


ALEXANDRO pape.

Ecclesia Morinensis his qui eam impugnant, sancto episcopo Milone, Patre optimo, destitutam, maternum semper impendit affectum, et in necessitatibus suis multa pietatis solatia dignoscitur contulisse: ipsi autem pro nobis mala retribuunt, et querentes que sua sunt, matrem suam scindere moliuntur. Inde est quod sanctitatis uestre genibus prouoluti, quanta deuotione possumus, supplicamus, ut gratia uestra que consueuit punire ingratos, sinum clementie dignis et bene merentibus aperire, Ecclesiam Morinensem clementer respiciat et conatus manifeste ambitionis euacuet. Dextera siquidem  apostolica teneras plantationes gratie sue beneficiis irrigare consueuit, ut proficiant et omnem, ne marcescant aut deficiant, concussionis molestiam amouere: quod quidem, si placet, tanto iustius facietis, quanto fiducialius speratur quod uenerabilis frater noster Milo, qui sancto Miloni in episcopatus successit sedem, in sanctitatem quoque succedet et uirtutem.



EPISTOLA XLII. AD EUMDEM.

Domino pape ALEXANDRO.

Quanti me faciunt, qui se meis precibus apud maiestatem uestram confidunt posse iuuari! utinam mihi fiat secundum uerba eorum! Et quidem apud  uos fiducialiter ago, non de meorum conscientia meritorum, sed de uestra benignitate presumens, semper reminiscens cum gaudio et exsultatione, que processerunt de labiis uestris, quando Ferentini arcam futurorum, annulum proprium mihi contulistis, et balteum. Ab illo ergo die speraui semper in his, scio per misericordiam Domini uestram, quoniam non confundar. Extunc lator presentium amicus mihi exstitit, licet bone memorie Henrico Eboracensi archiepiscopo, qui me persequebatur, ut scitis, adheserit his diebus, unde ei debeo gratias ampliores. uobis pro eo supplicatur a magnis uiris, et talibus, ut magni reputare debeam, si uestigia eorum mihi liceat adorare. At certus sum quod quanticunque sint, nullus eorum  me minimo seruulo uestro uobis fidelior est, aut deuotior. Ad pedes ergo misericordie uestre prouolutus supplico, ut iustitiam eius promoueri precipiatis, nec eum ab arctioris uite uia, quam religiosorum consilio aggressus est premittatis auelli ob eorum improbitatem, quibus uidetur esse religio consummata, si in causis omnibus obtinuerint.



EPISTOLA XLIII. AD ABBATEM DE ARROASIA.

uenerabilibus amicis fratribus in Christo dilectissimis, R. abbati, et filiis pacis, qui in capitulo Arroasie conuenient, T. sancte Cantuariensis ecclesie minister humilis salutem.

Ab ordine uestro de nouo apud uos scandala  emerserunt, tanto quidem amariora fidelibus, quanto preuisa minus, et preter opinionem omnium acciderunt. Zelus quidem et contentio, carnalis affectus indicia sunt, et proprie dignitatis inordinata defensio ambitionem arguit, et conuincit. Ecce inter fratres uestros non modo emulatio, sed iam rixa est, iam fere auergit in pugnam. Sepe interposuimus partes nostras, ut pax reformaretur in domo Domini, et compositione uel iudicio scandala de medio tollerentur. uexati ergo sumus, et non profecimus quidquam, sed fiunt in dies, nisi Deus manum apponat, nouissima eorum deteriora prioribus. Abbas de Lileshulla, et fratres eius iustitie semitas non sequuntur, eo quod aberrant longius a caritate, et nesciunt uiam pacis, utraque  pars culpam refundit in alteram, ne tum ueritas elucescat, pars abbatis uidetur impedire, Inde est quod unanimitati uestre supplicamus in Domino, ut nostris laboribus nunc demum finem imponatis, et aut pacem reformetis Ecclesie, si tamen fieri potest, partibus commanentibus, aut in securi iustitie succidatis radicem arboris, que dissensionum et iurgiorum fructus amarissimos facit. ualeat semper dilectio uestra, memor nostri in orationibus suis apud Altissimum.



EPISTOLA XLIu. AD REGEM.

Domino regi Anglorum.

Illa est regnorum uera pax, et semper optanda  tranquillitas, cum in fide et dilectione sibi coherent membra Ecclesie, et sacerdotibus debitam reuerentiam principes, et principibus plene fidelitatis exhibent obsequium sacerdotes. Si uero suis in se facultatibus collidantur, tam secularis, quam ecclesiastice potestatis eneruabitur uigor, quia iuxta uocem Altissimi, in se diuisum regnum quodlibet desolatur. Nos autem semper, maxime temporibus uestris, huic unitati conciliande et seruande inuigilauimus, et corporis rerumque dispendia fecimus, ut in unum fidei et caritatis he concurrerent potestates; et, Domino quidem auctore, hucusque profecimus, sed modo uersamur in labore et periculo grauiori. Scissura enim Ecclesie Romane nouitatis suscitat amatores, et presumptionibus multam  dedit audaciam. Siquidem alii apud nos Alexandrum, alii disponunt et adire et uisitare uictorem. Nobis autem incertum est quis eorum causam habeat potiorem nec possumus eos, qui ad alterutrum inconsulta leuitate euolant, auctoritate uestra reprimere, et tenere, sed nec aliquem recipere, nisi consilio uestro, dum res in pendulo est, in regno uestro licitum esse credimus: nec expedit aliquo modo ut Ecclesia Anglorum Romane Ecclesie scindatur exemplo, uel regno et sacerdotio prestet materiam contendendi. Cum ergo episcoporum quidam, et abbatum Romam eant aut mittant, quid faciemus nos, qui pre ceteris pendemus a consilio uestro, et sumus pre ceteris Romane Ecclesie obligati? Quidquid enim alii faciant,  nos eam ex professione nostra statutis temporibus cogimur uisitare. Erit autem nobis periculosum, si apud eum, qui uicturus est, quem nondum nouimus, alii qui minus honoris ab Ecclesia Romana acceperunt, deuotionem nostram preuenerint. Dicitur autem quod maiestas uestra quibusdam dedit illuc eundi licentiam, et nominatim his qui letantur de morte Adriani, qui, sicut mater unicum amat filium, ita uos diligebat: et sunt nonnulli eorum, sicut celebre est, in insidiis persone aut Ecclesie nostre. Supplicamus itaque dulcedini uestre, ut in hac parte prouideatis etati, infirmitati nostre, et quod magis optamus et oramus, glorie uestre. A modo enim iam breues erunt dies nostri, nec pro eis multum sollicitamur ad  presens, sed pro Ecclesia Cantuariensi, quam paruitati mee et maiestati uestre commisit Deus. Nec est quod uestram magis deceat excellentiam, quam ut eam seruetis indemnem. Ipsa est enim caput regni uestri, et uobis et toti regno, fidei parens in Christo. Quidquid autem ei detractum fuerit, uestrum deturpabit honorem, eo quod honor capitis eque nunquam cetera membra decebit. Incautus est enim qui caput exponit periculis, ut ignobilem sui honoret partem. Super his exspectamus et desideramus consilium et auxilium uestrum. ualeat in euum sublimitas uestra. Lator presentium rem plenius exponet.



EPISTOLA XLu. AD ABBATES WAULIAE.


Dilectis in Domino filiis abbatibus uniuersis, de sinu monasterii Waulie procreatis salutem.

Commonuimus scripto nostro fratres illos, qui a sui abbatis obedientia recedentes, uocem alterius, cui nullo professionis uinculo tenebantur astricti, audierunt, et cum eo a congregatione et unitate monasterii sui declinauerunt. Illi uero nichilominus, ut dicitur, in schismate persistentes, in contumeliam ordinis uestri et iniuriam capituli Cisterciensis quo ab abbate Waulie appellatum est, officii nostri admonitione contempta, eumdem abbatem sequi non desistunt. Unde caritatem uestram presentium auctoritate sollicitare compellimur, ut uenerabilem amicum nostrum Philippum abbatem Eleemosyne,  cuius, ut dicitur, armantur consilio, diligentius conueniatis, ut fratrum illorum inobedientiam nequaquam foueat, sed ad Patrem suum, qui eos in Christo dignoscitur genuisse, redire permittat. Eisdem quoque fratribus auctoritate nostra precipiatis, ut redeant, et matris sue scissuram caritatis uinculo, fructu obedientie, unitate spiritus studeant resarcire. Si uero mandati nostri contemptores in schismate suo perseuerare maluerint, sententiam, quam in eos abbas suus canonice dederit, ratam habebimus, et auctore Domino in regno Anglorum faciemus inuiolabiliter obseruari.



EPISTOLA XLuI. AD HILARIUM CICESTR. EPISCOPUM.

HILARIO episcopo Cicestren.

 Sepe quidem, dilectissime frater, accusauimus moram silentii uestri, et coniiciebamus ab eo caritatis tepuisse feruorem, eo quod taciturnitas non amantis specie uidetur induta. Ceterum cum ex post facto diuturni silentii causa nobis innotuit, pro certo cognouimus non tam dilationi ueniam indulgendam, quam dilectioni, et sollicitudini, super sano consilio gratiam referendam. Nemo siquidem fratrum aut fidelium nostrorum, qui circa uos sunt, tantam nostri curam habere uisus est, ut eorum que circa dominum regem fiunt, nos certos faceret, aut ignaros euentuum premuniret. Unde et uobis nos ampliorem fatemur gratiam debere, qui licet plus quam uellemus silueritis, postmodum tamen  taciturnitatis moram discretione prouida compensastis. Et quia articulus grauior uidetur incidisse, uos sicut fratrem et amicum carissimum rogamus attentius, ut nos in singulis que expedire noueritis premuniatis, quia consilio uestro plurimum acquiescere iam pridem decreuimus. Et hic modus est, quo uestram absentiam nobis facere poteritis fructuosam, si que Ecclesie nostre salubria sunt studueritis procurare. ualete.



EPISTOLA XLuII.

Suscepimus litteras domini regis, quibus queritur Willelmum abbatem et ecclesiam suam de Lisleshula a nobis male tractatam esse, petens causam, que inter uos et iam dictum abbatem uertitur, a nobis fine canonico terminari, et nisi uelitis acquiescere,  non patietur, quod in iam dicte ecclesie aliquid a modo habeatis. Nos autem iam dicto abbati persuasimus ut appellationi omni renuntiet, si et uos renuntiare uolueritis, et nostrum subire iudicium, et iam sub hac conditione renuntiauit appellationi et facte et faciende. Inde est quod uobis, si conditionem hanc admiseritis, diem prefigimus Dominicam, qua cantabitur: Misericordia Domini: et tunc, auctore Domino, quod in abbatem statuistis, si iustum apparuerit, roborabimus, euacuabimus si fuerit iniustum. Nobis enim merita causarum facilius clarescent, poteruntque partes sine uexatione iustitiam consequi, et religionis cultus in Ecclesia reformari, si partium assertione ueritas innotuerit. Et hoc modo regium, qui pernecessarius  est, poteritis retinere fauorem, quem amittetis omnino, si ecclesiam suam aliqua improbitate uolueritis conculcare. Si uero memorata die conditione prescripta adesse placuerit, nobis, si placet, sine mora rescribite, aut si conditio displicuerit: indecens enim est, si aut nos deludimur ab amicis, aut amicos deludimus. ualete.



EPISTOLA XLuIII. AD REGEM.

T[heobaldi] Cantuariensis regi Anglorum.

Etsi propriis et priuatis urgeamur angustiis, procellis tamen publicis magis affligimur, et fortius cruciamur. Nos enim in propria persona manus Domini uisitauit, in flagello clementie sue, et de longa et graui infirmitate aliquantulum iam erexit.  uerumtamen omni infirmitate grauior est anime nostre procella discordie, que, Domino permittente, scidit Ecclesiam, regnaque collidens et principatus, a populo Domini securitatem excussit et pacem. Hec est afflictio nostra quotidiana, hic omnium bonorum iustissimus dolor et amarissimus gemitus, et quidem eo amarior, quod in absentia uestra incerti sumus quid sperare oporteat, quid timere. Inde est quod in absentia uestra serenitati uestre affectuosius supplicamus, ut nos de statu uestro sollicitos certiorare dignemini. Si enim res uestre prospere fuerint, speramus in Domino, quia nos et Ecclesia Dei, que apud uos est, prosperabitur. Nam in unitate consistit, et, Domino auctore, nunquam  schismaticis adherebit. Ecclesia uero Gallicana, sicut nobis ueridica relatione innotuit, recepit Alexandrum et ab Octauiano recessit. Quod autem ad humanum spectat examen, meliori et saniori parti uidetur adhesisse, cum omnibus constet quod persona Alexandri honestior est, prudentior, litteratior, eloquentior: et causa eius ab omnibus inde uenientibus sincerior et iustior predicetur. Et quamuis neutrius illorum adhuc nuntium aut scriptum uiderimus, scimus tamen quia omnes nostrates, si uester consensus adfuerit, proniores sunt in partem Alexandri. Audiuimus autem quod imperator uos in partem Octauiani trahere conetur: sed absit, ut in tanto periculo Ecclesie pro amore uel honore hominis faciatis nisi quod credideritis  Domino placiturum, nec decet maiestatem uestram, si placet, ut inconsulta Ecclesia regni uestri superponatis ei hominem, qui sine electione, et ut publice dicitur, sine gratia Domini per fauorem et uim imperatoris tantum honorem ausus est occupare. Nam tota fere Ecclesia Romana in parte Alexandri est. Incredibile autem est, quod pars illa possit obtinere et preualere per hominem cui iustitia deest, cui Dominus aduersatur: eos uero in humili casu preualuisse, crebra recolimus relatione, quos Gallicana recepit et fouit Ecclesia, et infelicem exitum eorum quos Teutonicus impetus introduxit. Sic obtinuerunt temporibus nostris Innocentius aduersus Petrum, Calixtus aduersus Burdinum, Urbanus aduersus Wibertum, Paschalis aduersus  tres, Albertum, Maginulfum, Theodoricum, et multi similiter in diebus Patrum. Nobis ergo prouideat dignatio uestra, uestrumque in partem illam Deus inclinet assensum, que iustitie et ueritati innititur, et Christo propitio triumphabit, et si uobis placet, in tanto periculo totius Ecclesie Domini, utendum est uobis consilio regni uestri, nichilque in preiudicium eius statuendum est sine consilio cleri uestri.



EPISTOLA XLIX. AD CANCELLARIUM REGIS.

Cantuar.

Grauati sumus plus quam tibi uel aliis dicere possumus, et nondum bene euasimus. Spes tamen nobis est euadendi salubriter, quia nobis, auctore Domino, propositum est satisfacere flagellanti, et  flagellum eternum declinare castigatione presenti: eoque certiores sumus de uenia, quo grauius affligimur presenti corporis pena. Flagellat enim Dominus omnem filium quem recipit. Parati ergo sumus patienti et leto animo amara suscipere de manu Domini, qui dulcia toties in usum accepimus uel abusum. Itaque siue uiuimus, siue morimur, Domini sumus. Nihil enim aliud desideramus in uita, licet aliquid propositi differamus, donec domini regis et tuo utamur consilio. Interim domui nostre, et anime nostre disponimus, et pro consilio religiosorum, amodo, prestante Domino, efficacius disponemus. Est autem quod tam de consilio religionis, quam de proprio concepimus spiritu, ut  omnes malas consuetudines que nostris temporibus et per nos orte sunt in archiepiscopatu, emendemus ante exitum nostrum. Unde cum in extremis agere uideremur, Domino uouimus inter cetera, quod consuetudinem de secundis auxiliis, quam frater noster archidiaconus ecclesiis imposuit, destrueremus, et ab ea relaxantes ecclesias et liberantes, sub anathemate prohibuimus, ne ulterius ab aliquo exigantur. Et ne hoc nostrum beneficium, aut potius debitum, in posterum ualeat infirmari; hoc ipsum scripto nostro confirmauimus. Tu quoque, si presens nostras uidisses angustias, gratum haberes quidquid fieri uideres pro nostra salute, et nostram malles animam liberari, quam de peccatis et damnatione nostra, pecuniam et diuitias infinitas acquirere.  Inde est quod te ad presens in uexatione huius auxilii audire non possumus, sine lesione uoti et salutis nostre periculo. Sed si Deus nobis uitam dederit et sanitatem, quam nondum bene adepti sumus, speramus quod adhuc ita tibi per manum nostram Dominus prouidebit, quod talibus non egebis auxiliis, et gratias ages Domino, quod a mala consuetudine suam temporibus uestris liberauerit Ecclesiam. Rogamus itaque, ut quod fecimus gratum habeas, quia nobis parum prodesset totus mundus, si animam perderemus.



EPISTOLA L. De Meritona.

Causam, que inter dilectos fratres nostros canonicos Meritonenses, et monachos de Melsa uertebatur,  super possessione loci qui dicitur Acchab. et B. et damnis, que sibi canonici querebantur illata, ex mandato domini pape decidentes, monachos canonicis condemnauimus, in restitutionem prefati loci, ad damna sibi resarcienda. Quorum summam cum illi ad octoginta marcas, seruata ueritate et adhibita moderatione, extenderent, nos partibus nostris interpositis eam ad 40 marcarum reduximus quantitatem. uestre itaque fraternitati mandamus, et domini pape auctoritate precipimus, ut prefatos monachos memoratis fratribus, iam dictum locum, et pecuniam prefatam, omni occasione remota, restituere compellatis, ne in exsecutione mandati apostolici negligentie uos quisquam arguere possit obnoxios. Hoc autem monachis  non debet suffragari, quod illius prescriptum fundum aduocato, sicut nobis confessi sunt, tradiderunt, cum ille qui dolo desiit possidere pro possessore damnetur: unde locum incontinenti restituant, et pecuniam infra instantem festiuitatem Omnium Sanctorum persoluant. Quod si dominus fundi uobis quacunque occasione se opposuerit, cum seueritate ecclesiastica, adhibita diligentia, cercere non differatis.



EPISTOLA LI. AD . . .

Interdum sibi lesit nasum, uel eruit oculum, qui salutifero signo faciem munire disponit. Quorsum hec? inquis. Ad illa que mihi scripsistis  respondeo, non tamen infortunio tuo insulto, miror magis, et tanto acerbiore dolore compatior, quanto utrumque sincerius diligo, quorum alteri, si querela iusta est, opera periit et impensa; alterum perniciosius uitium ingratitudinis dehonestat. Porro alterius iactura longe grauior est. Hinc enim rerum, inde honestatis dispendium. Ceterum, si sapis, hec uersatilis fortune iniuria tuis usibus militat: compensat enim cognitione rerum, quod ingratorum uitio uisa est subtraxisse. Auxit ergo prudentiam, que te hoc stimulo uoluit excitari. Iubent ab aula duces mercenarios milites, si hostem fortuna subduxerit: eodem imminente auidius reuocantur. Quisquis ergo uult stipendiis gaudere perennibus, a militia non recedat. At istud non ducis  tantum, hostis quoque beneficium est. Profecto nisi mauis dissimulare, in portu nauigas, et pro arbitrio tuo, uestra licet lubrica sit, fortuna mutabit flabit spiritus tuus, fluent aque, grando concidet, coruscationes et tonitrua imminebunt. Mouebuntur ad hec mentes hominum, et ad conditionis sue notitiam reducentur.



EPISTOLA LII. AD CLERICOS EXONIENSIS ECCLESIAE.

Ad populum pastore destitutum.

Licet orbitati uestre paterno compatiamur affectu, magnum tamen ex eo concepti doloris habemus solatium, quod beatum Patrem uestrum ad superna migrasse confidimus, et apud Patrem misericordiarum solitis precibus, sed efficacia maiori,  patrocinari poterit et nobis et uobis. Ceterum, quia sine periculo animarum rerumque dispendio, uiduitas Ecclesie desolate protelari non potest, caritatem uestram rogamus, et exhortamur in Domino, ut id ipsum sapiatis, et omnem scandalorum et schismatis occasionem omni cum diligentia declinetis, incedentes unanimes in domo Domini, et que Iesu Christi sunt, priuatis commodis preferentes. Quo uero, sicut oportet, possitis in prouidendo uobis pastore procedere, precipimus quatenus ad conseruandam Ecclesie pacem, dominum regem, honesta de collegio uestro legatione transmissa, adeatis, preces ei deuotione debita porrigentes, ut canonice eligendi uobis pastorem libertatem concedat, et destitutioni ecclesie, ea, que  Christianum principem decet, miseratione prouideat.



EPISTOLA LIII. AD ALEXANDRUM PAPAM.

Domino pape ALEXANDRO.

uenerabilis frater noster Mauricius Bangorensis episcopus, facultate et possessione tenuis, sed opinione nostra uir religiosus, et timens Dominum, Ecclesiam, cui auctore Domino presidet, turbatam et deturpatam inuenit a malitia inhabitantium in ea, utpote legis diuine ignaram, et canonicas institutiones penitus ignorantem. Gens enim rudis et indomita, bestiali more uiuens, aspernatur uerbum uite, et Christum nominetenus profitentes,  uita et moribus diffitentur. Ab his enim Christiani usitato commercio in partes transmarinas uenundati, ab infidelibus captiuantur. Legem uero matrimonii contemnentes, concubinas quas cum uxoribus habent, commutant pretio, et crimen incestus ignorantes, consanguinearum turpitudinem reuelare non erubescunt. Quod autem miserabilius, ut populus, sic et sacerdos, eisdem imbuti erroribus, pestem fouent, et pernicioso corrumpunt exemplo, quos ad uiam uirtutis et ueritatis reducere oportebat. Ad hunc uero pestilentie cumulum, istorum barbarorum princeps O. et rex auunculi sui abutens filia, tam a nobis quam ab episcopo suo, frequenter admonitus, ut licentius et liberius possit in sua militia permanere, partem cleri non modicam  in patrocinium flagitiorum suorum traxit, et ipsum episcopum bonis suis spoliatum ab episcopatu expulit, quia tam eius quam populi, zelo caritatis succensus, adeo audacter redarguebat errores. Episcopus uero quosdam de clero, quosdam de populo contumaces, anathematis uinculo innodauit, ipsi uero palantes et uagi ad uicinos episcopos Wallie, Anglie, Hiberne, Scotie, confugiunt, et ab ipsis ordines, chrisma, et alia sacramenta Ecclesie fraudulenter percipiunt. Unde rigor ecclesiastice discipline in partibus illis adeo iam detepuit, ut ibi iam pene heresis et schismatis seminarium pullulet. Idcirco sanctitati uestre, Pater reuerende, supplicamus, ut nobis et prefato episcopo suffraganeo nostro in auxilium exsurgatis, et  patentibus litteris uestris communiter ad episcopos Anglie, Wallie, Hibernie, Scotie destinatis, precipiatis, quatenus quod nos, urgente necessitate, episcopi apud nos exsulantis canonice statuemus in Wallenses, ipsi ratum habeant, et sententiam nostram firmiter obseruent.



EPISTOLA LIu. AD REGEM.

Regi Anglorum, Cantuariensis archiepiscopus.

Quam pia deuotione uobis seruierim, uerbis enarrare superfluum duco, cum mihi multorum temporum manifesta opera attestentur, et fidei mee testis in celo sit, et conscientie conscius in Excelso. Attrita est caro mea, et tam etate quam laboribus prefatigati sunt artus, et egritudo grauis et diuturna  dierum meorum finem in breui adesse denuntiat. Desideratam diu faciem uestram uidere sperabam, antequam moriar, et eos quos mee custodie in regno uestro commendauerat Deus, ipso inspectore et teste uobis presentialiter decreueram commendare. Sed, quia ad eius examen citius uocor, ante cuius tribunal in breui stabimus omnes, serenitatem uestram, regios corde prouolutus ad pedes, litteris coram Domino iudice omnium presentibus alloquor, attentius supplicans, ut fidelem uestrum, cuius in uos nunquam deuotio tepuit, agentem in extremis dignemini exaudire. Exaudite, queso, ut uos in extremis uestris exaudiat Deus. Exaudite me pro domo Domini, et pro paruulis  eius, quos humano destitutos solatio derelinquo, ut domum uestram tueatur Altissimus, et paruulos uestros, et filiorum uestrorum in euum consoletur. Transmitto uobis et semini uestro, benedictionem a Domino Iesu Christo: et uos, si placet, destitutis meis maiestatis uestre solatium mittite. Commendo uobis sanctam Cantuariensem Ecclesiam, de cuius manu per ministerium meum regni gubernaculum accepistis, ut eam, si placet, ab incursu prauorum hominum tueamini: et mihi, qui eam, licet indignus, disponente Domino, hactenus ut potui et sciui, rexi, talem studeatis subrogare pastorem, qui tanta sede non uideatur indignus, cui religio placeat, qui uirtutum meritis placere credatur Altissimo. Fidelis uester suum  uobis consilium debet: ecce coram Domino et omnibus sanctis eius, consilium do. Non queratis in hac re que uestra sunt, sed que Domini, quia ego pro eo respondeo uobis, quod si causam eius fideliter procuraueritis, et ipse uestras utiliter promouebit. Post multas uexationes, auctore Domino, in Ecclesia Cantuariensi reformauimus pacem, religionis promouimus cultum, idoneos ex conscientia nostra custodes prefecimus ordini, et ne quis eorum cuiusquam temeritate mutetur, antequam archiepiscopus subrogetur, prohibeat dignatio uestra, eosque cohibeat qui scissuras et noua molimina molientur. Quoniam et nos hoc sub anathemate inhibuimus, et eos excommunicauimus, qui dispositionem ordinis quam fecimus  immutare presument: preterea alumnos nostros, clericos et laicos, quos nostri et sepe uestri obsequii ministros nostros habuimus, uestre committimus protectioni, rogantes ut que eis contulimus misericorditer conseruetis, nec eos patiamini alicuius importunitate uexari. Audiat adhuc Dominus meus clementissimus uerbum unum, et egredientem animam meam letificet, residuum bonorum meorum mobilium, et que usque ad exitum pro incerto uite, diuturnitate egritudinis, in usus uisa fuerant conseruanda, sicut Deus inspirauit, post exitum meum precepi pauperibus erogari. Illos qui fraudem committent, aut qui, quominus pro salute mea, et uestra, et liberorum uestrorum erogentur, impedient, anathemate iam promulgato  condemnans. Ratam habete, si placet, dispositionem meam, et eam transmissis ad officiales uestros patentibus litteris confirmate. Neque enim quidquam auri superest uel argenti, sed uictualia tantum et que magno damno poterunt esse amissa pauperibus, et uobis nullo erunt emolumento, uel minimo.



EPISTOLA Lu. AD WALTERUM ROFF. EPISC.

WALTERO Roffensi episcopo.

Grauiter offendit in Christum, cui in fratrum unitate amenissimus factus est locus, qui ea que in domo eius ad pacem facta sunt, nititur perturbare. Nos autem Cantuariensis Ecclesie semper  dileximus pacem, et Domino propitio, nobis in fratres nostros caritatis in dies profecit affectus, et ab eis post tempora nostra omnem auferri cupimus materiam scandalorum. Ex nostra itaque conscientia idoneos pro facultate custodes prefecimus ordini, et quorum ministerio per gratiam Domini iam annis pluribus religio profecit: et extrinsece administratio possessionis solito laudabilius procurata est. Quod ergo statuimus, auctoritate qua fungimur monere precipimus inconuulsum, et priores amori utilitati subditorum insistere, et subditos in omni humilitate et reuerentia, suis obedire prelatis. Walterum quoque, quem ob suam non ecclesie culpam, a prioratu amouimus, ab officio prioratus, et subprioratus, et omni prelatione,  ordinis, in Ecclesia Cantuariensi in perpetuum submouemus, indulgentes tamen ei, si pacificus fuerit, consortium fratrum, et cohabitationem Cantuariensis Ecclesie: et si laudabiliter se priuatus habuerit, eum ad alias obedientias Ecclesie nostre, uel ad alterius Ecclesie regimen ascendere non uetamus, dum ad prioratum et subprioratum, et ceteras claues ordinis interdictas nequaquam aspiret. Si uero unquam ad hoc aspirauerit, omnes quos huius moliminis habuerit adiutores anathemati subiugamus. Tibi quoque, Waltere, ne hoc facias, ex parte omnipotentis Dei, sub anathemate interdicimus, et quacunque die hoc attentaueris, omnibus fratribus nostris episcopis, et omnibus parochianis et subditis uestris in uirtute obedientie  precipimus, ne tibi donec cesses, et condigne satisfacias, ullomodo communicare presumant. Sed et si quid machinatus fueris in fraudem huius nostre constitutionis, te cum omnibus complicibus tuis iam dicte sententie noueris subiacere. Noli ergo, frater, errare; noli, Deus enim non irridetur, sed habe pacem cum fratribus tuis: et quod in nos immeritos deliquisti, tibi indulgeat Deus! Deus pacis et solatii sit uobiscum, dilectissime frater, et nos, quos ad presens separat humane conditionis infirmitas, in eterna beatitudine secum perpetuo faciat exsultare.



EPISTOLA LuI. AD NIGELLUM ELIENSEM EPISCOPUM.

NIGELLO Eliensi episcopo.

 Nos super re non ambigua consuluistis, et quam presertim a sapientibus expediri potius oportuerat, quam differri. Siquidem rerum turpium nulla deliberatio est, turpitudinis dilata repulsa quamdam consensus inhonesti pretendit imaginem. Quid autem turpius est quam totius diuine legis auctoritate contempta in Sancta sanctorum impudenter irruere, et impellente auaritia, contra ius et fas, ius hereditarium in rebus ecclesiasticis imo et in ipso altari uindicare? Quis, nisi profanus, patienter audiat, nedum petat, quod tam manifeste sacri canones inhibent, quod utriusque Testamenti tam expresse condemnat auctoritas? Reuoluite canones, quoniam in hac parte latissime patent, et plane uidebitis petentium  talia improbatam esse petitionem, et eorum qui tales audiunt, durissime plectendum esse assensum. Non est relictus nobis dissimulandi locus, quia in concilio Lateranensi, cui nos et uos, frater episcope, interfuimus, domino Innocentio presidente audiuimus, uota talia, promulgato canone condemnari. Sed forte regia nos urget auctoritas; recte quidem nisi sciretis Dominum homini preferendum, nisi religio principis possit circumueniri, nisi per subreptionem ab eo nonnulla esse extorta, iam fuissetis experti. Summa ergo consilii nostri hec est, ut legi Domini et sacris canonibus, iuxta professionem uestram obtemperetis: et quoties uos tales angustie presserint, incidere in manus hominum, quam Dei uiuentis, tutius iudicetis. Sed est forsan unde merueritis  super successionibus huiusmodi uexari, eo quod in fraudem canonum ad cessiones et substitutiones illicitas nimium proni estis.



EPISTOLA LuII. Theobaldi Cantuariensis archiepiscopi testamentum.

Supremis deficientium uoluntatibus suum accommodant iura fauorem, et in se uelut inhumanus prouocat iram Domini, qui piis eorum desideriis obuius contradicit. Nostra quidem uoluntas est, et que, Domino auctore, nunquam mutabitur, ut residuum bonorum nostrorum mobilium, que propter necessitates domesticas, et diuturnitatem languoris usque ad exitum uite duximus conseruanda, in usus pauperum omnino cedant, secundum quod nobis Dominus inspirauit, et sicut dedimus in mandatis uenerabili  fratri nostro Waltero Roffensi episcopo, et fidelibus nostris, Philippo cancellario nostro, magistro Radulfo Lexouiensi, et Ioanni de Saresberia quos eleemosyne nostre dispensande prefecimus: precipimus ergo quod ab initio dispositionis nostre precepimus, et omnibus ministris et fidelibus nostris, per fidem quam nobis debent, iniunximus, ut istis obtemperent, et eis omnia nostra exponant, et amicos Dei omnes suppliciter exoramus, ut pro misericordia Domini omnipotentis, eis auxilium et consilium prebeant. Omnes autem qui in prefatis pauperum rebus fraudem committent, aut qui, quo minus dispositio nostra procedat, impedient, anathematis sententia condemnauimus, ipsique officiales regis, si se dispositioni nostre perturbande immiscuerint, se fidelium  communione nouerint esse priuatos, et tanquam sacrilegi, et excommunicati ab introitu omnium ecclesiarum abstineant. Omnibus autem dispositionis nostre adiutoribus, benedictionem Domini et nostram damus, et ipsos beneficiorum sancte Cantuariensis Ecclesie participes constituimus, eisque de iniuncta sibi penitentia XL dierum indulgentiam facimus. Preterea ex parte omnipotentis Domini et sub anathemate interdicimus, ne quis officialium domini regis ad res, que propriis monachorum Cantuariensis Ecclesie usibus dicate sunt, temerantia manum presumat extendere, sed habeant omnes res suas in ea integritate, et libertate, qua easdem ipsis domini pape et nostro priuilegio fecimus confirmari. Ad hec sub eodem anathemate, terrarum, que ad archiepiscopum  pertinent, omnem alienationem fieri prohibemus, et excidia, et damna nemorum, donec nobis successor subrogetur, nisi quantum necessarius Ecclesie exegerit usus, uel dominus rex proprio ore preceperit, uel misericordia discreta cum moderatione, pauperum hominum necessitati indulserit. Sub eadem quoque interminatione clericis episcopatus nostri prohibemus indebitis exactionibus et iniustis uexationibus opprimi: et eis omnes libertates et consuetudines iustas, quas habuerunt tempore Willelmi bone memorie decessoris nostri, precipimus obseruari.



EPISTOLA LuIII. AD RICARDUM LONDON. EPISCOPUM.

 RICARDO Londoniensi episcopo.

Que rectum ordinem deserunt, aut nunquam, aut raro letos exitus sortiuntur. Est autem in causis ordo rectissimus, ut precedat sententiam examinatio, et tunc demum quis pena feriatur legitima, cum innocentiam suam tueri aut non potest, aut contemnit. uos autem, si Adelitie de ualoniis iusta est querimonia, ipsam contra legitimum ordinem disponitis condemnare, et audientia sibi denegata, omnem defensionis ei precluditis uiam. Meminimus quidem nos uobis super hoc alia uice scripsisse, quatenus ipsam loco et tempore congruo euocatam ordine canonico tractaretis; et quidquid in eam statuendum foret, maturo, non precipiti iudicio consuluimus, et precepimus, roborari. At illa se exinde  durius tractari conqueritur. Nos uero religionis propositum nolumus impedire, sed preeunte iustitia, que sapientis faciem antecedit, illud sine scandalo officii nostri cupimus adimpleri. Inde est quod dilectioni uestre iterato mandamus, ut in memorata causa ordine legitimo procedatis, ita iustitiam prudentia temperantes, ut qui zelum, quem in Domino habetis, audierint, scientiam quoque uobis gaudeant adfuisse. Precipimus itaque ut ei audientiam debitam prebeatis, et tunc secundum Dominum causa debitum finem sortiatur. Conuenient Lond. nobiscum, auctore Domino, in breui, fratres nostri, ut de eorum consilio, si interim uestro officio exsequendo diligentiam placuerit adhibere causam hanc tutius possitis definire.



EPISTOLA LIX. AD RANDULFUM DE SERRIS, DE ELECTIONE ROMANI PONTIFICIS ALEXANDRI.


Amicissimo suo magistro R. de Serris suus IOANNES de Sar. salutem, et si quid ea melius.

Angustiarum nostrarum, dilecte mi, te non ambigo esse participem, cum nos, licet aliter, et dissimiliter, non alia uel dissimilis causa sollicitet. Nos e uicino iacula fortune seuientis excipimus in manibus nostris, et oculis iugiter subest continui materia laboris, et doloris, et meroris. Non locum, non tempus indulget amara sors letitie, aut quieti, uix solatii uel tenuis spes relinquitur. Sed illa a Domino: si quidem iam de humano desperatur auxilio: et me quidem rei familiaris sub  onere alieni eris et importunitate creditorum urget angustia, sed hanc sollicitudinem denigrat meror, et quidquid priuatum est, impetus fortioris, et publici metus absorbet. Sentis ipse quid sentiam, quod loquor tibi ipsi, ut arbitror, iugi meditatione proloqueris, et mestum dicturientis uerbum mente preuenis circumspecta. Nam et tu nisi te ipsum exueris, dum de communis domini nostri sollicitaris infirmitate, cura uigili et continua, uersaris in laboribus et doloribus nostris: dum uniuersalis Ecclesie, a cuius uberibus coaluimus, collisiones uides, causam pensas, pericula premetiris, dolorem dolori adiicit meditatio, dolorem quem ferre non sustines. In his tamen omnibus mitius agitur  tecum, qui ad omnem auram et horam, et ad omnem querelam familie desolate presens non cogeris lacrymari, qui liberioris conditionis fortunam nactus, nequaquam times tibi aut exsilium imminere, aut necessitatem piaculare flagitium committendi. Degis enim sub principe, cuius memoria in iucunditate et benedictione est. Nos autem timemus supra modum ne Teutonicus imperator circumueniat fraudulentiis suis, et subuertat serenitatem principis nostri, mihi tam parum uidetur habere discretionis, quem conuenticuli Papiensis presumptio mouet, nisi ut Alexandri, si quis de ea dubitet, electio, etiam partis aduersantis testimonio roboretur. Ut enim temeritatem illius preteream, qui Romanam Ecclesiam, que solius Domini reseruatur  examini, iudicare presumpsit, et eum qui fuerat excommunicatus, sicut cardinalium indicat inhonoratio Bisuntina, edicto peremptorio citauit ad iudicium, et preiudiciali sententia alterum ueteris officii, et dignitatis nomine, alterum appellatione Romani pontificis salutauit, senatoribus et populo fauoris sui reuelans arcana: quidquid Papie gestum est, tam equitati, quam legitimis constitutionibus, et sanctionibus Patrum inuenitur aduersum. Quippe absentes condemnati sunt, et in causa non examinata, imo potius non ibi, non sic, non a talibus examinanda, impudenter, et imprudenter, et nequiter est precipitata sententia.

Sed forte absentantes quam absentes potius dici placet. Hoc plane his qui sancte Romane Ecclesie  priuilegium aut ignorant, aut dissimulant. Uniuersalem Ecclesiam quis particularis Ecclesie subiecit iudicio? Quis Teutonicos constituit iudices nationum? Quis hanc brutis et impetuosis hominibus auctoritatem contulit, ut pro arbitrio principem statuant super capita filiorum hominum? Et quidem hoc furor eorum sepissime attentauit, sed auctore Domino, toties prostratus et confusus super iniquitate sua erubuit. Sed scio quid Teutonicus moliatur. Eram enim Rome, presidente beato Eugenio, quando, prima legatione missa in regni sui initio, tanti ausi impudentiam tumor intolerabilis et lingua incauta detexit. Promittebat enim se totius orbis reformaturum imperium, et urbi subiiciendum  orbem, euentuque facili omnia subacturum, si ei ad hoc solius Romani pontificis fauor adesset. Id enim agebat, ut in quemcunque denuntiatis inimicitiis materialem gladium imperator, in eumdem Romanus pontifex spiritualem gladium exereret. Non inuenit adhuc qui tante consentiret iniquitati, ipsoque repugnante Moyse, id est contradicente lege Domini, Balaamitam sibi asciuit pontificem, per quem malediceret populo Domini. Filium itaque maledictionis, per cuius designationem et exspectationem, per multas successiones, a primis familie patribus ad ipsum, cui reseruabatur, maledicti deriuatum est et cognomen et nomen. Et forte ad purgationem et probationem Ecclesie Romane, Teutonicorum impetus, tanquam Cananeus  alter, relictus est in eternum, ut semper ad eruditionem ipsam inquietet, uictusque corruat, ipsaque fortior, gratior et gloriosior Sponsi reddatur amplexibus post triumphum. Sic ad gloriam Patrum, teste Lateranensi palatio, ubi hoc inuisibilibus picturis et laici legunt; ad gloriam Patrum, schismatici, quos secularis potestas intrusit, dantur pontificibus pro scabello, et eorum memoriam recolunt posteri pro triumpho. Libera debent esse iudicia, et quisquis ea uiribus nititur perturbare, capitalem ab antiquis constitutionibus meretur penam. Porro ecclesiastica debent esse liberrima, et de sacrorum canonum sanctione, sicut electio pastoris est in Ecclesia libere, et sine mundane potestatis prenominatione celebranda, sic eadem  in Ecclesia a iudicibus ecclesiasticis, amotis secularibus terribilibusque personis, secundum regulas ecclesiasticas examinanda est: quidquid uero contra presumitur, in irritum deuocatur. At hec uelut in castris, et sub gladio, minis et terroribus spes examinationis a simplicibus, a meticulosis, fraudulenter extorta, a dolosis, uiolentis et malitiosis, contra ius et fas, precipitata est. Quid tamen inquisitum est, quid probatum? utrius scilicet electorum canonica, aut sanior esset electio, facti questio simulabatur, et iuris. Factum itaque, pro uoluntate partis, que ponit carnem brachium suum, propositum est, et probatum. Probatum est, inquam, uictorem solum electum, a saniore parte cardinalium petitione populi, consensu et desiderio  cleri, et solemniter iumentatum, locatum esse in sede Petri, presente Rollando, et non contradicente, imo consentiente, et suis clericis precipiente ut ei obedirent, quem in sede apostolica uidebant pontificii insignibus decoratum. Hoc quoque probatum est, quod duodecimo die post promotionem uictoris, egressus ab urbe Rollandus prope terram Siculi in loco non celebri primum est iumentatus. Annon inspexisti probationis modum? Hoc enim iurauerunt, decanus basilice B. Petri, et duo fratres eius in persona totius capituli, iurauerunt et religiosi, rectores cleri Romani: hoc ipsum prefectus uerbis, et alii ciues iurare obtulerunt; sed clericorum duntaxat recepta sunt iuramenta, quoniam  hec omnia tractauerunt manibus suis.

Quis uel cecus non deprehendat tam manifestam malitiam, mendacia tam aperta? Nam fere omnibus notum est, cuius momenti sint, presertim in electione Romani pontificis, rectores illi, quos ad tuendam malitiam suam concilium Papiense magnificat. Cui non est incredibile eos hec tractasse, qui iactitant. Sed esto, quod interfuerint initio iurgiorum, nunquid R. usque ad conseruationem suam per dies duodecim persecuti sunt? Nunquid hoc uidit capitulum B. Petri, in cuius persona iuratum est, an rectores qui pro se iurauerunt? Nunquid hec omnia prefectus uidit, exsul, et cui urbem intrare non licet? Sed et ipse, ut uulgariter dici solet, Octauiani nepos est, et e uicino, ut rectius  dixerim, cognatus, utpote sororis filius. Sed alii ciues hec omnia inspexerunt, ut tuto iurarent. Nunquid ad terram Siculi accesserunt? Plane fideliter examinati sunt testes, qui hec omnia, presente illo sacro concilio, iurauerunt. Sed de industria ciuibus remissa est necessitas iuramenti, quoniam non erant utique iuraturi. Nam, etsi non conscientie, at fame dispendium apud conciues suos incurrere uerebantur. Ceterum sanioris partis numerositas quo defluxit? Si prudentie et iustitie incolumitate uigebant, quo motu recesserunt a ueritate et iustitia quam tenebant? Anne pecunia illa corrupti sunt, quam senatores se ab Octauiano accepisse confessi sunt, ut iurarent promotionem eius? Que reparationi murorum a populo addicta  est, acclamantibus multis, quod non licet mittere eam in Corbonam, eo quod pretium sanguinis est? Ex illo magno neruo soli tres remanserunt, digni quidem cardinales, de quibus Teutones in castris ferrent sententiam. Audiuit hec omnia Willelmus Papiensis cardinalis S. Petri ad uincula, presente concilio non negauit. Sed quid pro uictore asseruit? quare neglecta est attestatio eius? Interrogandus erat: satis enim habebat oris et pectoris, et etatis, ut pro se loqueretur. Sed plane interrogatus non est, quod fuerat negaturus, et scienter obmutuit in tumultu, qui furoris uidebat impetum, et quod hec presumptio in nullo preiudicat ecclesiastice libertati. Unum tamen edoctus sum silentio eius, quia qui in tanto discrimine Ecclesie non  uidetur ad martyrium properare, si uictoris adeo sana fuit electio, quare cardinales episcopi et omnes alii, exceptis his tribus, quos tu quidem noueras, sed amodo mundus agnoscet, consecrationi illius defuerunt? Quid ascitos Tuscie episcopos a consecratione inhibuit, nisi sacrilegii conscientia? Miror quod omnes pauperem sequuntur Alexandrum, maluntque cum eo exsulare a facie principum, quam adherentes emulo eius cum principibus gentium imperare. Hic episcopi, hic presbyteri, hic diaconi, hic curia tota, et ordine de tanto quisquis non exsulat, hic est: eos Papiensis concilii sententia non terret, sed in ipsum imperatorem, et idolum suum cum omnibus cultoribus suis, sperantes in Domino,  in potentia uirtutis eius, confortati in Spiritu sancto sententiam anathematis intorserunt.

Transeo ad nouas et inauditas decretalis synodi subscriptiones, in quibus ex episcoporum defectu pro eis comites admittuntur, in quibus illi precipuam sibi uindicant auctoritatem episcopalium sedium, quarum aut nulla est aut electio reprobata. Reginaldus enim cancellarius imperatoris se Coloniensem gessit archiepiscopum, cum certum sit electionem eius a Romano pontifice, beato Adriano, fuisse damnatam, nec uideo quare, cum episcopatum ambiat, a uictore suo distulerit consecrari, nisi quia imminentem ruinam timet. Guido comes de Planderada, Rauennatis archiepiscopi suppleuit uicem, cum nec filius suus, cuius electio quassata est,  licet bonus iuuenis sit, adhuc uice archiepiscopi fungi possit. Cui non hec ridicula uideantur? Scene theatralis hec species est, potius quam reuerendi imago concilii. Quid, quod regnorum et prouinciarum magnus, falsus tamen, collectus est numerus, ut subscriptores isti ignaros rerum secum facilius in precipitium trahant? Quis ad illius concilii statuta moueatur, ubi:

. . . . . . sedere patres censere parati,
Si regnum, si templa petat, iugulumque senatus,
Passurasque infanda nurus. 
et si quid tyrannicum atrocius excogitari potest? Et quidem bene cum Ecclesia actum est, quod Cesar,  qui aderat, plura iubere erubuit, quam ipsa pati.

Possem pluribus ad ea que scripsisti rescribere, sed hec satis esse arbitror ad persuadendum, ut si fieri potest, Alexandrum dominus Remensis recipiat, et consensus, si ita uiderit expedire, donec fiat, commode differatur. Nam hoc satis persuasum credo ut non acquiescat imperatoris idolum adorare. Si uero periculum immineret, rem interim differri commodissimum est. In rebus arduis periculosa est precipitatio, et mora que in rebus expeditis periculum trahit, frequenter parit opportunitatem gerendorum. Papiensis et Placentinus episcopi satis et supra modum, pro parte que confidit in homine, sollicitati sunt, sed neuter  eorum consensit consilio et actibus iniquorum, quoniam exspectant et ipsi regnum Domini, eis tamen imminet imperator, ut eorum exemplo roborati remotiores uerbum faciant pro ueritate securius, ascendentes ex aduerso luporum, se ipsos murum opponant inexpugnabilem pro domo Isrel. Et quia tibi non aliter ac mihi ipsi loquor, quidquid feruet in pectore, patenter exponam. Tu quasi uicinior, et cui rerum facies familiarius innotescit, poteris de singulis plenius et fidelius iudicare. Si schismaticus furor roboratis partibus minus ingruerit, ut penes quos Ecclesie Romane constet auctoritas, esse possit ambiguum, nichil mihi uidetur consultius, quam preelectionis sententiam differri in diem reuelationis iusti iudicii Domini,  quoniam illa sola dies uictum factura nocentem est. Si quidem, ut ait ille:

Nulla manus belli mutato iudice pura est.
Et hominis iustitia meritorum ueritate non plane, non pleno intellectu, aliqua erroris nube plerumque subuertitur. At iustitia Domini in eternum iustitia est. Interim donec illuminet abscondita tenebrarum, inuocandus est et rogandus, ut manifesto demonstret iudicio, quem ipse preelegit accipere sortem ministerii huius. Si tamen nichil est quod questioni faciat locum, aut dubitare permittat uel academicum fere ad omnia fluctuantem, cum nouum par decertantium, in omnium intuentium stuporem, Domino permittente, processerit, hinc tota  stante Ecclesia, inde solis tribus flagellis arundineis, in se, dum scindere unitatem moliuntur, diuinam prouocantibus ultionem. Si personam persone conferas, alter, litteratus est, modestus, humilis, iustitie zelator: alter solam semper amplexus est uanitatem; si causam cause, alter ingessit se tanquam fur et latro manu uiolenta, exquisitis dolis, sponso indignante, in sponse amplexus irruit: alter casto pudore substitit antequam introduceretur a sponsa. Unde uerendum ne tam manifesti sceleris dilata damnatio suum schismati uideatur prebere consensum.

Licet dominus Cantuariensis languore grauissimo, ut nosti, teneatur, huius tamen necessitate uerbi, conuocatis episcopis et clero totius regni, Londinum  properat, ut fratrum conuocato concilio, quid facto opus sit, domino regi eum consulenti significet. Timebamus ne ex causa itineris amplius grauaretur: ideoque Acardum uestrum per aliquot dies detinui renitentem, ut de statu Domini, ipso referente que uiderat, certiorari possis. Ex quo autem lecticam ascendit, aliquatenus uidetur confortatus, licet adhuc nimium infestetur: aliquantulum interdum quieuit uomica et sponte naturali, purgatio reparatur. Wintoniensis et Dunelmensis, ut aiunt, si Octauiano palam auderent pro uoto suffragari, libenter cederent in partem eius: econtra Eboracensis, et thesaurarius noster fouent totis uiribus Alexandrum, non tamen soli sunt, quoniam pars hec pluribus est et melioribus accepta, sed  eam uehementius tuentur.



EPISTOLA LX. AD. . .

Solent pigmentarii diuersas species commiscere, acumen pungentium sic mitigare lenibus, et amaris contemperare dulcia, ut cum in noue speciei saporem et efficaciam coaluerint, uniuersa dulcescant, et ad subuersionem mentium efficaciora sint uniuersa, quam singula. Hoc autem et idcirco forte sepius euenit quod ea que dulciora sunt, sumuntur auidius, et immoderatio sobrietatis metam deserit, cum hostem qui minime precauetur, gratia dulcedinis introducit. Tu quidem an pigmentarius quandoque fueris, incertum habeo, certus equidem  quod pigmentarios in aliquo imitaris, si tamen recte diceris imitari, quos in quarumdam confectione specierum uideris rectius anteire. Et forte ideo precedenti autumno uarias uini species cemisti, quarum cemptio et comportatio  operam tuam a gerendis aliis auocabant. Sed licet manum uulgaris pigmentarii dedigneris, linguam tamen et calamum cum uniuersi pulueris pigmentarii, qui tamen philosophum decet, uim redoleant, nequaquam sufficies excusare: nam et loquela tua manifestum te facit, et dissimulantem pagina nuper mihi missa conuincit. In amicum siquidem imperitum sermone et scientia ingenium illud Lexouiense exeris, linguam acuis Lexouiensem, cum qua nunquam manum  conserere mihi propositum est ab initio, et uelut orator prepotens, nunc tua stabiliens, nunc destruens aliena, mihi omnem defensionis preludis uiam, et quidem preclusa esset, ut mutire non possem, si occupationes meas nouisses ad plenum. Sed in eo bene cum simplicibus, mei scilicet similibus, agitur, quos uos sapientes spiritus prophetie non semper illustrat. Facile tamen crediderim Lexouienses, cum plurima sciant, et quecunque uoluerint eloquantur, esse diuinos. Nunquid ergo ex quacunque causa ausu temerario contendam tecum, qui auctoritate et merito Lexouiensibus Patribus adequaris. Domini si quidem Lexouienses Patres non modo eloquentium, sed eloquentie quodammodo sunt. Nam cum Aurelia censibus qui multarum  rerum peritiam et usum habent, equentur in plurimis, in eo facillime antecedunt, quod hic nascuntur et fiunt eloquentes, adeo quidem ut omnem etatem et sexum genuinus eloquentie usus imbuat, et informet. Quid ergo, impeditioris lingue homuncio, torrenti tante eloquentie respondebo? Licet autem nequeam de pari resistere, tamen quibus me immerito inustum perstrinxeris, impune forte percurrere licebit uenia impetrata. Accusas itaque diuturnitatem silentii mei, nonne silere licitum est? imo et iustum apud sapientes, et facundos, eum qui impeditioris lingue est, et animi obtusioris. Nonne, si frequentius loquatur aut scribat, ad hec minus idoneus, suam ignominiam denudabit, aut perpetuabit? Transeunt enim que dicuntur, sed que  scripta sunt, permanent. Qui tamen te ipso taciturnior uideor, tibi, qui scribenti rescribo semper, et interdum scripto preuenio te scripturum. Sed forte illiterata facies litterarum, et aride lingue color exsanguis, scripturientem aut dicturientem exprimunt potius quam scribentem aliquid, aut dicentem. Recte quidem si dicor elinguis aut mutus, cum et simili uerborum schemate male formata mulier dicatur informis, et littere que minimum sonant, mutarum nomine censeantur. Ceterum taciturnitatis mee aliam exprimis causam, notans supercilium elationis mee, qui de throno potestatis, qua me uti fingis, amicum humilem qualiquali chartula uisitare dedignor. Unde peccatum hoc in me iacis, aut quis eorum, cum quibus uixi, criminationis huius  auctor est, aut delator? Thronum mihi potestatis et usum improperas: at quantulacunque temporis experientia didicisti ; didicisti, inquam, quod in domo domini mei primos recubitus non usurpo, quod sponte mea et ultronea uoluntate pluribus cedo. Iustum siquidem est ut in tanta patris domo, sicut meritis et dignitatibus, ita me honoribus, et usu potestatis plurimi antecedant. Amicum inquis humilem. Quid, queso, aliud est hec humilitatis professio, quam callida quedam ostentatio dignitatis et gradus, subaffectata dissimulatio celsitudinis et honoris? Qualiquali chartula adiecisti. Quam enim aliam, nisi qualemqualem,  uidelicet ineptam, mittet indoctus et rudis, et qui preuisus ab aliquo Lexouiensi, tanquam Meris alius obmutescet? Hic utique apertos oculos habuisti, et de uiribus meis recte iudicas, dum a me nonnisi chartulam qualemqualem exspectas. Deinde ut supercilii me conuincas, aut negligentie, numerum nostrorum qui Tolosam aggrediuntur mihi obiicis, ac si omnes Tolosipetas per urbem Lexouiensium aut Baiocensium transitum nouerim habituros. Situm namque urbium uestrarum ignoro, et nescio qua transituri erant, quos in urbe Pictauorum ex edicto regis oportuit conuenire. Te quidem minime ibi inueniendum credidi, nec audieram quod tu felicem expeditionem alio modo quam orationibus prosequaris. Noueram tamen ex relatione multorum  quia res sine Lexouiensibus duci non poterat, quia lingue eorum incendia belli facte sunt, ipsique in manibus ignem ferentes et gladium Domino exercituum famulantur. Unde liquet, et quauis luce clarius est, quod legem requiri oportet ex ore eorum: custodes enim scientie sunt, et auctoritate qua preeminent, possunt, et debent, ut in se concurrant populi, imperare. Te interim domui tue composita pace quiescere arbitrabar, ignorans an te uisurus esset aliquis eorum, qui egrediebantur a finibus nostris. Nam cum de uestris plurimi reuertantur, nemo preter Willelmum medicum mihi tue salutationis alloquium reportauit. uidisti tamen de domo et mensa domini mei plurimos redeuntes. Tu quidem hec fecisti, et tacui: imo tu tacuisti, et ego  conticui. Negare non possum, quin pluribus transeuntibus operam dederim, quorum nonnullos, ut tibi in aure loquar, cum litteris ad te perferendis libentius dimisissem, quam cum uariis portionibus supellectilis mee, qua me militantium nudauit improbitas. Postremo genius mihi, ut ais, fuerat defraudandus, et somniorum dulcedine, et solemnitatibus epularum. Nosti siquidem quia uoluptatis amatorem nichil aliud impediuit. Nam domini mei amicorumque negotia, sed nec curam rei familiaris attendis. Cum itaque innocentiam meam, superbie, negligentie, et uoluptatis nota inusseris, hec in epistola, quasi conterens uelut uarium puluerem pigmentarium miscuisti, et quia poterant amarescere  singula, aures mihi ante dulciloquio perfricuisti; ne intelligam quid loquaris. Et caritatis hoc igne concoquis, ut uniuersa propinata dulcescant. Fiat ergo quod uis, cedo maiori, et omnia bene et amice interpretor.



EPISTOLA LXI. AD REGEM HENRICUM.

Domino regi Anglorum,

Maiestatem regiam excogitatis circumuenire fallaciis, sacrilegii instar est, presertim ubi indignationem potestatis aduersus innocentiam procurat dolus, et in dispendia salutis laborans impietas odii seminatrix fraternam molitur exstinguere caritatem. Cum alia crimina Deus oderit, hoc est quod ob insignem sui malitiam detestatur anima  eius. uestram uero sanctitatem, sicut accepimus et dolemus, iniqui circumuenire conati sunt, litteras uobis nostro conceptas nomine porrigentes, quibus significabatur, me in extreme difficultatis articulo positum penitere super promotione uenerabilis fratris nostri Rogerii Eboracensis archiepiscopi, et maiestati uestre preces porrigere, ut quia mihi quod in hac parte deliqui negatum est emendare, uos illud per collatam uobis a Domino potestatem, accepto tempore iustitias iudicandi, et exercendi uindictas, in nationibus emendetis. Ecce Domino inspectore et iudice loquar in auribus uestris quod uerum est. Litteras istas nec scripsi, nec scribere uolui, nec ab aliquo meorum scriptas noui. False sunt, et eis ad delusionem uestram, et sui damnationem  solus falsarius scienter usus est; quisquis sit ille, plane suum portabit iudicium, et ex auctoritate sacrorum canonum in laqueum anathematis incidet, quoniam qui talia agunt, tanquam discordiarum, scissurarumque satores et incentores detestatur anima Domini. Supplicamus itaque serenitati uestre, ut tante malitie auctores, si placet, comprehendi iubeatis ad penam, et eos tam acerba administratione puniri faciatis, ut qui uindictam audierint doceantur, et doceant uero et iusto principi fallacias, et malitiam non placere.



EPISTOLA LXII. AD REGEM HENRICUM.

Regi Anglorum.

uirtus principum nullo clarius elucet indicio,  quam si maiestate eius pacem populus, Ecclesia quietem, et religio gratum Domino recipiat incrementum. Regum enim thronus in eum uigore solido roboratur, qui tantarum uirtutum nititur fundamentis. Hec in auribus uestris crebro repetimus, eo quod constat ipsam gratam esse auditui uestro: et sicut in opere clariora, ita ex usu frequenti maiestati uestre gratiora sunt. Dum in his uestra uersatur intentio, prosperabuntur in Domino, et in totius mundi gloria gressus uestri. Nam et hoc sanctorum, quorum quieti prospicitis, suffragia impetrabunt. Incumbit orationibus pro uobis ad Dominum, monasterium Sancte Marie Eboracensis, quod tanto uobis fiducialius commendamus, quanto ex  omnium prouincialium testimonio illud, et uere religionis cultu, et pia deuotione in uos et liberos uestros commendatione dignius esse confidimus. Turbauit pacem eius diutius, sicut pro certo accepimus, frater quidam, qui tandem urgente se malitia et leuitate morum, uelut palea inutilis ab area Domini auolauit. Deinde uestram adiit maiestatem ut ex eo se odibilem Domino conuinceret, quod monasterio detrahere non erubuit, et contra Regulam B. Benedicti priuilegium delinquendi conatus est impetrare: pro reuerentia uestra uoluerunt eum recipere fratres secundum statuta Ordinis sui. At ipse non acquieuit intrare, nisi ingressu eius ordo monasticus solueretur. uestre itaque excellentie supplicamus ut eiusdem religiosos loci fratres  benigne audiatis, et illi negetis auditum, qui fratres pro uobis iugiter orantes nititur impedire. Ad hec causam uniuersalis Ecclesie ante pedes misericordie uestre prouoluti uobis attentius commendamus, rogantes Dominum pro nobis, et uos pro uobis et Ecclesia uestra, ne ad preces imperatoris aliquid statuatur a uobis, unde furor schismatis amplius inualescat.



EPISTOLA LXIII. AD EUMDEM.

Regi Anglorum.

Qui non spernit pauperum preces, misericors et miserator Dominus Ecclesie sue gemitus exaudiuit, et per gratiam suam uobis restituit pacem, quam possitis, ut oportet restituere subditis uestris. Iustum  enim est, ut sint consolationum participes qui contriti sunt in laboribus uestris, et qui facultates, corpora, animas, uestrum exposuerunt ad libitum, uobiscum, uel ad modicum ualeant respirare, ut uestris postmodum obsequiis sint, cum opus fuerit, aptiores. Ceterum, quia in absentia uestra, nec spes quietis est cetaneis nostris, uultum uestrum desiderat uniuersa terra, rogat Dominum, in cuius manu corda sunt regum, ut uobis ueram pacem, et sibi uestram gratiam largiatur, et ut in regno uestro ad consolationem et utilitatem cleri et populi, placeat amplius commanere; eos qui pro uobis orant, audire consueuit Altissimus, et hanc ipsam petitionem humilium acceptam esse confidimus apud eum. Supplicamus itaque maiestati  uestre, ut uobis placeat, quod placere Domino arbitramur, et ut redeatis ad peculiarem populum uestrum, pro cuius necessitate et precibus pacem uobis a Domino credimus undique reformatam. Moueat uos deuotio populi, moueat affectus liberorum, a quorum aspectu uix rigidissimus parens posset tandiu oculos continere: fides moueat coniugalis, moueat amenitas locorum, et affluentia deliciarum, quas non sufficimus enarrare: et ne propriam pretereamus causam, moueat animum uestrum desolatio mea, qui pre etate et egritudine desideratum aduentum uestrum diu non potero exspectare. Pelli mee consumptis carnibus adhesit os meum, recessum minatur spiritus, heret tamen  membris in desiderio et spe aduentus uestri, exspectat quidem et sperat, et interim aurem surdam prestat uocanti nature, et recusat oculos claudere nisi preuisa facie uestra. Summa itaque precum et desiderii mei est, ut, quam cito opportune redire poteritis, redeatis. Preterea fama est quod imperator per cancellarium suum, uos in apostolicum suum, qualiscunque sit causa eius, nititur inclinare, sed Domino protegente animum uestrum, Deum cuilibet homini preferetis. Scitis quia: Maledictus est omnis qui confidit in homine, et ponit carnem brachium suum . Et quidem in rebus tam arduis et tam periculosis tutius est differre in tempus, quam ante tempus precipitare consensum. Super hoc autem, et quibusdam aliis, uestro uel  saltem archidiaconi mei consilio et presenti colloquio plurimum indigerem.



EPISTOLA LXIu. AD EUMDEM.

Anglorum regi.

In eo maxime uiget et proficit gloria principis Christiani, si pium Domino, a quo omnis principatus est, impendit famulatum, eique pacis, exsultationis et glorie perpetuatur hereditas, qui procellas componit Ecclesie laborantis, et fideli, et felici procurat obsequio, ut exsultans sponsa cupitis sponsi queat amplexibus inherere. In se uero prouocat omnipotentem manum Altissimi, qui naufragium  Christi pleno miserationis affectu non excipit, qui Ecclesie collisiones aut operatur, aut negligit, et abutens potestate concessa, consensu fouet malitiam quam non reprimit aut exstinguit. Collisio siquidem populorum, et indubitata regnorum subuersio, et fomes schismatis est predamnati a Domino, et iam iam labentis indicium principatus. Speramus autem in Patre misericordiarum, auctore consolationum, quod thronus uester benedictione perpetua solidabitur, et quod filii uestri, et filii filiorum solium regni, quod ab eo accepistis, et salubri administratione disponitis, feliciter hereditabunt, cum in subditis uestris tantam, ipso propitio, inuenerimus concordie unitatem, ut fidem eorum in petra Ecclesie solidatam esse, fidelissimis et manifestissimis  constet indiciis. Cum enim ex mandato uestro Anglorum conuenisset Ecclesia, proposita est in auribus sapientium questio, super qua fidei uestre sinceritas, ut oportuit, optimates regni uestri dignata est consultare. Lecta sunt hinc inde plurima quibus pars alterutra sententiam suam tueri poterat, uel errorem. Deinde in medium prolata est norma fidei, regula gerendorum que in Patrum sanctionibus inuenitur, ut sic innotesceret uniuersis, utrius cause facies ei commodius posset aptari, adeoque propitiante Patre misericordiarum, processum est, ut ex assertionibus partium ueritas eluceret, cum et testes ab insperato procedentes, apud nos causam ueritatis instruxerint, et nefanda  schismatici opera preconante fama publicarentur. Itaque, secundum ea que proposita sunt, non quidem iudicatum est, quia nec licuit, non statutum aliquid in preiudicium regie maiestatis, quia nec debuit; sed, quod licuit, quod debuit, quod iussio maiestatis uestre exegit, consilium, Domino teste et iudice, formatum est, quod fidelis prudentia subditorum uero principi dictare debuerat non rogata: illud quoque ut prima, sicut iustum est, uobis gratia debeatur, et operis gloria consummati, prout precepistis, sine omni publicatione in libris conscientie signari fecimus, quos uobis a latoribus presentium magistro Bartholomeo archidiacono, et Willelmo de uer capellano nostro, iussimus aperiri. Nam predictus archidiaconus scrutiniis et deliberationibus  interfuit uniuersis, et uota singulorum, et omnium explorauit nobiscum. Et que accipietis ab eo, de nostro pectore processisse non dubitetis. Eos uobis commendamus, rogantes attentius, ut personas eorum, si placet, commendatas habeatis, et nostras, que in manibus sunt eorum, petitiones, benigne admittatis,



EPISTOLA LXIu  . AD EUMDEM.

Amor fiduciam parit, et apud eum quem ardenter amat, fiducialius agere consueuit. Quo autem affectu uos semper amauerim, operibus quam uerbis ostendere, semper honestius et utilius reputaui,  cum tamen pro uoto nunquam affectum implere potuerim. Qui omnia nouit mihi conscius est, quod deuotio, quam in uos habui, uires meas semper excessit. Spero itaque quod et maiestas uestra in affectu dulcedinis condescendet mihi et paruulis meis. Et quidem omnes alumnos meos me pridem uobis memini commendasse. Nunc autem eum uobis commendo pre ceteris, qui in obsequio meo pre ceteris laborauit, et minimum accepit de manu mea, cum sinceritate fidei et exhibitione operis meruerit plurimum. Ad pedes ergo clementie uestre prouoluor, quanta possum deuotione supplicans, ut eum commendatum habeatis, ipsique meum defectum suppleat benignitas uestra, et cum me amiserit, ei pro me serenitas uestra, si  placet, respondeat in affectu dulcedinis, et consolatione patris amissi. Is est Ioannes de Sar. quem utique alii commendarem, si alium inter amicos et dominos haberem potiorem.



EPISTOLA LXIu. AD EUMDEM.

Nunquam satisfiet in carne desiderio meo, nisi desideratissimam faciem uestram mihi in carne uidere contigerit. Dimittet tum in pace seruulum suum Christus, si antequam egrediar a patientie labore ad pacem, filium pacis mihi uidere dederit christum Domini. Det mihi Christus uidere christum suum, et exinde morti properanti gratulabundus occurram. Exspecto in spe ista, et crebris apud  me dico suspiriis: Nunquid non dabit mihi Christus meus, ut uideam, quem desideranti dedit inungere christum? Nunquid non uidebo filium dextere a laboribus temperantem, temperantem a periculis, antequam moriar? Est mihi domi adhuc thesaurus incomparabilis, thesaurus paterne benedictionis, quem uobis reseruo, si ad patrem agentem in extremis maiestas uestra dignetur accedere. Constitui uos in caput gentium, matris uestre pedibus uestris subieci filios, et adhuc quidem de promptuario gratie plenioris, dum audiatis uocationem Patris, adiicietur uobis de rore celi desuper, et de pinguedine terre benedictio cumulata. Quod si redire non licet, uel non placet, thesaurum hunc uobis restituendum ab Ecclesia, fidei ipsius  commendo, et uos commendaui, et ipsam uobis esse desiderio commendatam. Mater uestra est, sponsa Christi est, et quouis gloriosior, et potentior principatu, nec aduersus eam porte inferi preualebunt. Accepit a Christo suo, ut illuc, quos decreuerit, nullo prohibente, intrudat, et inde quos uoluerit potenter eiiciat. Si uultis, imo quia uultis Christum habere propitium, sponsam eius que est Ecclesia, cuius et ipse caput est, illa enim capitis corpus, studeatis habere propitiam. Nam cui deest gratia Ecclesie, tota creatrix Trinitas aduersatur.

Suggerunt uobis filii seculi huius, ut Ecclesie minuatis auctoritatem, ut uobis regia dignitas augeatur.  Certe uestram impugnant maiestatem, et indignationem Domini procurant, quicunque sunt illi. Ipse est qui dilatauit terminos uestros, ipse qui uestram prouexit gloriam. Omnino iniquum est si uos benefactoris uestri et Domini gloriam contrahatis, pena dignum est, et procul dubio pena acerbissima punietur, imo Domino propitio non punietur, quia, ipso propitiante, non fiet. Conuenit uos sponsus Ecclesie per os meum, conuenit pastor omnium, princeps apostolorum Petrus, rogantes attentius, ut si eos principatus uestri habere uultis patronos et adiutores, pastorem in Ecclesia Exoniensi secundum Dominum uelitis ordinari, et eamdem de tanto naufragio eripere studeatis. Prima omnium est, cui prospexistis in regno. Attendat,  si placet, dignatio uestra quid sit exinde consecuta. Nostis quos exclusit ab Ecclesia, qui et columbarum uenditores eiecit, et absit ut quisquam intreat, quem Christus exclusit! Sponsorem me pro Petro constituo, quia honor quem ei exhibebitis, uobis etiam in presenti centuplata mercede rependet. Ad hec si moram feceritis longiorem, uel archidiaconum meum, si cum indemnitate uestra fieri potest, mihi remitti queso.



EPISTOLA LXu. AD EPISCOPOS ANGLIAE  .

uenerabilibus fratribus episcopis, et uniuersis Christi fidelibus, per Angliam constitutis salutem.

Expetiit, ut audistis, hostis antiquus integritatem  Ecclesie, et omnibus fallacie et nequitie sue innitens uiribus, insolubilem scindere molitus est unitatem. Ceterum foris est indeficiens pietas, sicut ad probationem fidelium procellas preuidet eminentes, ita easdem emergentes et inualescentes in usum electorum salubri dispensatione contemperat, ut qui erudiuntur in pena, probati per penitentiam coronentur. Qui ergo a malitia inhabitantium suam turbari permisit Ecclesiam, eam precisis membris putridis, iam imminente spe pacis incipit serenare, et in capite Ecclesie, sede Petri uirum apostolicum statuit, electum et consecratum canonice, ab omnibus qui recte sapiunt et catholice approbatum. Is est dominus Alexander, quem in Patrem et pastorem, assensu principum  nostrorum, Anglicana et Gallicana receperunt Ecclesie, et sancte Rome Ecclesie plena deuotione obediens, Octauianum, cum omnibus fautoribus suis, uelut manifeste schismaticum et hereticum condemnauit. Inde est quod uniuersitati uestre precipiendo mandamus, et exhortamur in Domino, quatenus domino Alexandro tanquam Patri obediatis, et ei reuerentiam Romano pontifici debitam, per omnia exhibeatis.



EPISTOLA LXuI. AD REGEM HENRICUM.

Ex litteris, quas mihi uestra serenitas destinauit, planum est prudentiam uestram suggestione malignantium  aduersus innocentiam meam fuisse circumuentam. Siquidem illi, quos uestros parochianos esse asseritis, a domino archiepiscopo per decanos, et alios officiales suos sepe citati sunt, et cum in sua contumacia pertinaces semper inuenirentur, tandem denuntiatum est eis sub interminatione anathematis, ut copiam sui in synodo facerent. Illis itaque absentibus, imo potius se contumaciter absentantibus, presentes fuerunt officiales archidiaconi per quos illi sepissime citati fuerant. Cum autem per eos, et de citationibus, et de contumaci responsione absentantium constitisset, rem ad consultationem domini archiepiscopi, licet synodus aliud suaderet, credidi referendam. Mihi namque fere tota synodus reluctabatur, et nonnulli detrahebant, dicentes me dissimulare  iustitiam Cantuariensis Ecclesie, et domini archiepiscopi, ob fauorem uestrum, qui accepto tempore languoris eius, ex insperato in ipsum insurgere decreuistis, et Cantuariensis Ecclesie terminos ingredi, et eam his que centum annis possedit mutilare. Stupebant autem omnes super tanti ausus pertinacia impunita. Cum autem quinque aut septem interiacentes parochie, ut aiunt, oculate fidei, manifestent fundum, de quo agitur, nullo modo ad Cistrensem Ecclesiam pertinere: erant quoque presentes clerici, qui sibi uim et atroces iniurias illatas querebantur, et uicinis constabat omnibus, quod eisdem parochianis sacerdotes nostri per totum annum omnia diuina ministrant. Hec et multo plura ad dominum archiepiscopum, et pro  parte, me inuito, prolata sunt, adeoque undique conclamatum, ut et ego de dilatione nonnullam suspicionem contraherem. Precepi ergo ut contumaces parochianos suos uestros, sicut decanus et synodus suadebat, anathemati subiugaret. Ego uero die sequenti hoc illi decano, ceteris audientibus, sicut iniunctum fuerat denuntiaui. Et hec est illa mea sententia, quam ex ignorantia iuris processisse uestra discretio deprehendit et reprehendit. Me si quidem sermone et scientia fateor imperitum, et qui nunc sufficio intueri quidquid uolueritis impugnare. Nam ad hoc quis idoneus? Sed nescio an ex uestra prudentia istud processerit, quod illi, qui semper nostre fuerunt iurisdictioni subiecti, concipientes  spiritum sapientie grandioris, [ad] uocationes illius, cui, etsi non episcopali iure, tamen metropolitico subiecti fuerunt, dedignati sunt facere copiam sui, uel ad hec ut fori prescriptione uterentur. Scio enim hec ex alto processisse consilio. Non tamen hec allego ad excusationem mei, si me esse in culpa pronuntiaueritis, quia malo a uobis ueniam postulare, quam uti rationibus iuris, et allegare mandatum Domini, et necessitatem obsequendi. Ad reliqua seorsim respondebitur: consulo tamen ut Dominum meum ante concilium uideatis.



EPISTOLA LXuII. AD . . .

Ex testimonio uestro accepimus, quia latrix presentium,  a clerico, cui matrimonio iuncta erat, derelicta alteri nupsit, et ex eo suscepit liberos. Clericus uero peregre moratus in sacerdotem promotus est, reuersusque, uxore, quam duxerat, contempta, cepit in sacerdotii ordine ministrare. Cum uero tam ex eorum confessione, quam ex legitima testium assertione constet, ipsam cum clerico matrimonium contraxisse, planum est quia secundo marito deinceps adherere non potest. Quod enim clericus se tempore contracti matrimonii subdiaconum fuisse asserit, cum hoc probari nequeat, eatenus proficit, ut indignus censeatur ordine quem contempsit, nec permittatur in eo ministrare, quem coniugatus illicita usurpatione presumpsit. Siquidem constat cum ex multis, tum  ex secundo concilio Toletano, quod eos qui ad subdiaconatum accedunt, oportet continentiam profiteri. Itemque ex concilio Arelatensi liquet, quia assumi aliquem coniugatorum ad sacerdotium non oportet, nisi fuerit premissa conuersio; unde nisi uxor continentiam quam uouere uult preeligeret, procul dubio priori uiro restituenda esset, ipseque sacerdotii administratione priuatus, corporis sui potestatem iuxta sanctum Apostolum indulgeret uxori. Hoc enim et beatus Eugenius in causa simili diffiniuit, ut qui relicta uxore ad presbyteratum accesserat, auulsus ab altari rediret ad officium coniugale, quoad uxor uellet continentiam profiteri. Nunc autem, quia clericus in ordinatione continentiam uouit, et uxor uotum mariti ob amorem  castitatis, et spem penitentie fructuose, ratum habet et gratum, imminet utrique necessitas continendi, et sacerdoti ad presens preclusa est licentia ministrandi. Qui enim ad presbyteratum accessit, uotum continentie dissimulare non potest, cum illud aut expressum, aut tacitum, etiam diaconorum ordinationi ex decreto Martini pape doceatur incertum. Ait enim: Diaconus qui eligitur, si contestatus fuerit pro accipiendo matrimonio, et se dixerit in castitate manere non posse, hic non ordinetur. Quod si in ordinatione tacuerit, et ordinatus fuerit, et postea matrimonium desiderauerit, sit alienus a ministerio, et uacet a clero. Consonat huic et Leo, tuba celestis, qui subdiaconibus  carnale interdicit connubium, et omnibus sacris ordinibus sincerissimam castimonie indicit puritatem. Erunt igitur hi perpetuo coniuges, etiam separati, et in coniugio positi, tanquam coniugium non habentes, manebuntque, arcente se uoto continentie, cui obligati sunt, perpetuo singulares. Quod si ad opus carnalis commercii forte redierint, si quidem secum, uoti fracti, si cum aliis, adulterii reatum incurrent. Nec in eo iuuatur presumptio sacerdotis, quod ab ipso iusiurandum, ut se tempore contracti matrimonii subdiaconum fuisse doceret, ex abundanti accepistis, cum hoc solus asseruerit, et postmodum in presentia domini Cicestrensis, ut scribitis, se deierasse confessus sit; ut nec dicenti fides habenda sit, nec neganti, nisi  ut confessio ipsius contra se eumdem sufficiat condemnare. Si enim subdiaconus erat, puniendus est contemptor ordinis; si non erat, eque plectendus est coniugalis fidei uiolator, eo quidem magis quo secundis nuptiis, si tamen nuptie sunt dicende, causam uisus est prestitisse. Ut enim ait B. Augustinus in libro De adulterinis coniugiis: »Si tu abstines sine uxoris uoluntate, tribuis ei fornicandi licentiam, et peccatum illius tue imputabitur abstinentie.« Quid ergo, si deseris? quid si decennio aut amplius peregrinaris? quid si reuertens, celibem uitam, ignara coniuge, simulas, uel in alterius transis amplexus? proinde tota fere culpa uidetur esse presbyteri, mulieris eque leuis, nisi quatenus consensu secundo, ex quo primum uirum superesse  cognouit, secundi uiri quidem aut omnino nulla, aut certe minima, nisi et ipse forte prioris matrimonii conscius fuerit. Quia ergo secunde que uise sunt non fuerunt nuptie, maritus posterior si continere non potest, aut non uult, quod forte magis expediret propter liberos, quam uoluerit ducat, tantum in Domino. Presbyter uero, qui causam dedit dissidio, ad restitutionem dotis tenetur uxori, presertim cum in presentia uestra, in uerbo ueritatis, quod omni stipulationi preualet, in ore sacerdotis se estimationem illius promiserit redditurum. Si quid autem sincerius et utilius a Domino caritati uestre illuxerit, ex officio uestro illud explete. Nos enim ista consulendo prescripsimus, sine preiudicio  sententie sanioris, episcopo Lincolniensi. Presbyter, quem cum latrice presentium constat matrimonium contraxisse, quia adulterii causam dedit, et uxore relicta, sacerdotium usurpauit, arcendus est a ministerio quod presumpsit, cum uxor eius continentiam elegerit. Illicitum est presbytero redire ad nuptias quas contempsit. Continentie siquidem uotum sacris ordinibus aut expressum, aut tacite insertum est, nec prodest presbytero, quod se tempore continentie subdiaconum fuisse iurauit solus, presente et petente domino Wigornensi, cum idem disquirente episcopo Cicestrensi se deierasse confessus sit. Profecto si subdiaconus contraxit matrimonium, ordine contempto et temerato sacerdotio indignus est: si acolythus, eque contempto  sacerdotio indignus est, et presumpto; ceterum qui dissidio causam dedit ad restitutionem dotis tenetur uxori, presertim cum, in presentia Wigorniensis episcopi se iuramento obligauerit. Precipimus itaque, ut ipsum compellatis restituere, quod in estimatione dotis promisit in presentia domini Wigorniensis aut amplius, quantum ratio exegerit, si ad hoc eius suppetunt facultates.



EPISTOLA LXuIII. AD . . .

Charitatis zelus accenditur in prelatis, quoties deprehendunt in moribus subiectorum, unde eis possit salutis dispendium imminere. Nos autem ex tuarum conceptione litterarum te decorem domus Domini desiderare confidimus, eique operi diligentiam  prestiturum, ut in tua custodia mundi sint, qui ferunt uasa Domini, et ut Domino puritate actuum, et morum innocentia consecrentur, qui ei debent ex iniuncto sibi officio sibi subditos consecrare. Ceterum quod a nobis in rebus non ambiguis consilium exigere uoluisti, humilitatis nota est, non ignorantie argumentum. Siquidem tua discretio non ignorat quid sacri canones statuant de continentia clericorum. Nam et Siricius papa alias in domo clericorum esse non patitur: nisi eas tantum quas propter solas necessitudinum causas habitare cum eisdem synodus Nicena permisit. Eas autem tam ex decretis Symmachi, quam ex concilio Carthaginensi, uariisque sanctionibus Romanorum pontificum facile est colligere, ut he sole uideantur  admitti, a quibus aut natura, aut reuerentia morum, aut honesta causa, qualis est miseratio, in afflictis et corpore debilitatis omnem sinistre opinionis maculam demit: et licet plerique canones matrem, sororem, auiam, amitam, materteram, neptes, domesticamque familiam et personas quas conciliant primi gradus affinitatis, ex cohabitatione noluit esse suspectas. Beatus tamen Augustinus nec cum sorore clericum habitare consensit, eo quod cum sororibus interdum cohabitent non sorores, ubi, sicut ait ethnicus.

Cognato poterit nomine culpa tegi.
Ex his ergo qualiter tibi agendum sit, cum Reniero, quem cum quadam quondam fornicaria sua  sub paterni famulitii imagine habitare scripsisti, tua discretio poterit, habita ratione personarum facilius moderari, quam nos quibus persone ignote sunt, et opinio personarum. Neque enim quia cohabitant, eosdem fornicari consequens est, cum possint, Domino propitiante, non esse quod fuerunt, et erratus precedentes delere penitentia subsequenti. uerum si persone suspecte sunt, ad legitimam purgationem urgeri possunt: demumque pena et absolutio consequetur, cum innocentia eorum in iudicio apparuerit, aut reatus. Quod autem de iuramento, quod secundum consuetudinem Lincolniensis ecclesie prestatur ab his qui ordinantur, adiecisti, non damnamus, quod a Patribus qui in ea precesserunt ecclesia meliores nobis, admissum  est, nec approbamus quidem, cum ex eo liqueat maxime causam periculi natam esse, et facilem materiam grauius delinquendi. Non itaque quod peccatum sit uouere sublimia, sed quia humana infirmitas »nititur in uetitum semper ,« et quod non licet, etiam cum acerbissime urit, acceptat: sic et lege data subintrauit et culpa, factumque, ut ait Apostolus, supra modum peccans peccatum, cum illicitorum prohibitioni date legis accessit preuaricatio. uiderint auctores et fautores iuramenti, quid fecerint. Utinam cesset preuaricatio, castitasque seruetur, ut non ex delinquentium, presidentiumque consensu, suscipiat uires peccatum, et negligentia uel malitia incrementum! De illo autem sacerdote, qui in fornicarie abusum Ecclesie  bona dilapidans, sanctuarii contemnit curam, caliceque inhabili et inepto, redemptionis nostre indigne et periculose tractauit pretium: hoc precipimus, ut eum seueritate canonica corripias, ut in pena unius multorum corrigantur errores. Sit itaque sollicitudinis tue attentius prouidere, ut in omnibus ecclesiis tibi commissis, pro facultatibus earum non modo argentei calices instaurentur, sed uestimenta, et omnia utensilia sacri ministerii sic reparentur, ut modo possit honeste Domino ministrari. In hac autem parte, non monachis, non canonicis, non alicui omnino persone parcas, quin Domino de bonis suis honoris primitie persoluantur, et plane quisque sicut Dominum diligit, et animam suam, sic commissam sibi honorabit ecclesiam.  Lincolniensis uero sacerdos, si in iudicio culpe, que in eum impingitur, obnoxius apparuerit, et quod illa que ei pepererat, sine confessionis aut communionis participatione decesserit, et deinde, ut Christianam haberet sepulturam, in Ecclesia fecerit purificari, tam diu secundum statuta Patrum ordinis sui administratione priuetur donec ipsum condigna penitentia, quantum ad humanum spectat examen, constet ueniam meruisse. Sed et capellanus eius eidem pene subiaceat, nisi suam condigne ualeat innocentiam declarare. Eoque, si purgatio prestanda est, magis uidetur hic onerandus, quo minus meruit habere fidei, dum confessioni proprie uisus est reluctari. Et quidem eius est mortuum soluere et ligare qui solus potest mortuos suscitare,  et qui potestatis huius arbitrium discipulis contulit super terram, hanc speciali priuilegio diuine maiestatis in celis retinuit dignitatem. Ceterum, dilecte in Domino fili, ea cautele diligentia uersare in talibus, ut uideri non possis sitire pecuniam delinquentium, sed, quod pastorem decet, querere salutem animarum. Nosti siquidem quod et seculi leges eos acerbissime puniunt, lege Iulia repetundarum, qui in faciendis ex officio, uel non faciendis, sordidum sectantur lucrum. Sed et canones prelatis omnibus ordinis et officii sui periculum infligunt, qui interdictum subiectis officium pretio accepto aut promisso restituunt. Ergo ut in tua sedulitate glorificetur Deus, et tuum ministerium honoretur, excute  manus tuas a sordibus et calumniis, ne officium iudicis, quod tibi a Domino commissum est, negotiationis species uideatur.



EPISTOLA LXIX. AD EPISCOPUM CESTRENSEM.

Domino Cestrensi.

Que perniciosius ledunt, et Ecclesiam immundioribus sordibus polluunt, ex officio pastorali debemus acrius persequi, et a domo Domini ualidius propulsare. Si quidem et nos ex consensu culpa subditorum inuoluit, et reos conuincit ante Dominum, nisi eorum delicta, cum ualemus, studuerimus emendare. Meminimus autem uos per Alanum de Wilnai, archidiaconis et decanis, et officialibus Conuentrensis Ecclesie scripta nostra misisse ad  conuellendam pestiferam radicem Simoniace prauitatis, que in episcopatu Cicestrensi de nouo dicitur germinare. Nam uicarii, ut in ecclesiis admittantur, singuli XII denarios coguntur exsoluere, et hanc redempta quodammodo Domino sanctificandi licentia, annuam ministris potius Satane quam Ecclesie, soluere pensionem. Hoc autem amplius fieri sub anathemate prohibuimus, tradentes Satane principi suo eos, qui hanc Simoniacam prauitatem ulterius exercebunt. Precepimus archidiaconos et ministros eorum antiquis consuetudinibus esse contentos. Sicut autem iterata clericorum de Dorbisria lacrymabilis indicat querimonia, iam dictus Alanus mandatum nostrum diu fraudulenter suppressit, donec ipse et complices sui suam in dispositione  pauperum potuerint explesse prauitatem, et quasi eos ad uetitum nostra prohibitio animasset, imminente solemnitate Paschali, sacerdotes quibus ex necessitate sacramenti sacrum chrisma deesse non poterat, illud emere compulerunt. Quod quam sit sacris canonibus aduersum fidelis nouit Ecclesia, nec ipsi poterant ignorare, cum constet sancte memorie Gauterum episcopum uestrum hac uenditionem chrismatis apud uos condemnasse, et sub anathemate prohibuisse, ne ulterius distrahatur ad pretium. Unde quidam ad nos uenientes detulerunt, se a Ioanne Lexouiensi, et complicibus suis grauamina multa perpessos. Quidam etiam queruntur quod eos per appellationem ad nos factam ab officio suo suspendere conatus sit. Inde est quod discretioni  uestre precipiendo mandamus, quatenus rei ueritatem exactissima diligentia iniquitatis, et si A. litteras nostras fraudulenter suppressisse constiterit, eum auctoritate nostra ab officio suspendatis, donec uobis et Ecclesie Cantuariensi condigne satisfaciat. Ioannem quoque Lexouiensem, et ministros archidiaconi Dorberiensis compellatis auctoritate uestra restituere clericis quod ex praua, quam premisimus, consuetudine, uei sacri chrismatis exsecrata uenditione ab eis extorserint, postquam nos hanc nequitiam condemnauimus. Si uero uobis in hoc obtemperare neglexerunt, eos auctoritate uestra ab introitu ecclesie suspendatis, donec ablata clericis restituant, et satisfaciant nobis. Si autem  aliquos post appellationem ad nos factam suspendere presumpserint, eos relaxetis, et suspensores denuntietis a nobis esse suspensos a liminibus ecclesie, quandiu aliis in inflicta sibi suspensionis sententia perstiterint. Quod si hanc nostram contempserint auctoritatem, precipimus ut cum litteris nostris adeatis uenerabilem fratrem nostrum Herefordensem episcopum, et contemptores sancte Cantuariensis Ecclesie faciatis publice excommunicari.



EPISTOLA LXX. AD REGEM.

Regi Anglorum.

Audita undique collisione regnorum, et emergentibus nouis rerum figuris, et increbrescentibus a  nostra iniquitate malis, precipuam de salute uestra, unde tot populorum salus est, concepimus sollicitudinem, que super flagellum Domini, quo per gratiam eius flagellantur in corpore, die noctuque affligit in mente. Unde cogimur statum uestrum per nuntium explorare, qui eum si fieri posset, mallemus presentialiter intueri. Meminimus autem nos uobis supplicasse, ut salutem, cum presentiam uestram malitia temporis inuideat, archidiaconum nostrum, qui nobis unicus est, et consilii nostri primus redire permitteretis. Debuerat enim uenisse non uocatus, fueratque inobedientie ante Dominum et homines arguendus, nisi eum uestra necessitas excusaret. Sed quia uoluntatem uestram nostre semper pretulimus, et quatenus licuerit proferre  decreuimus, ipsi quod deliquit pro uoluntate uestra indulgemus: uolentes, ut quandiu necessitas exegerit, insistat obsequio uestro, et ut totam fidem suam et industriam necessitati uestre accommodet, precipimus; ita tamen ut quam cito potueritis carere eo, ipsum, si placet, redire permittatis. Nam et ego ipse, quem misericordia Domini afflixit lecto, etiam cum temporalis uite dispendio, negotia uestra libentissime portarem in humeris meis, dum pax reformaretur terris et populis, quos uestro regimini commisit Dominus. Spero autem quod quanto libentius acquiesco, et semper acquieui uoluntati uestre, tanto si placet benignius condescendetis necessitati mee, et preces meas de remittendo cancellario, et promouendo negotio Exoniensis Ecclesie  facilius audietis, noueritisque pro certo quod id nullo modo peteremus, nisi illud crederemus esse Domino gratum, et uobis utile et honestum. Audite si placet quod in isto tam affectuose postulamus articulo, fortasse nichil amplius petituri.



EPISTOLA LXXI. AD R. ARCHIDIACONUM.

Archidiacono.

Sepe iam reuocatus es, qui ad unius patris senis et languentis uocationem rediisse debueras. Et quidem uerendum est ne tarditatem tuam puniat Dominus, si ab inobedientia obsurdescis, beneficiorum immemor, patrisque, quem languentem in humeris portare debueras, contemptor. Eras omnino inexcusabilis  et maledictioni nostre proximus, nisi tuam absentiam sub pretextu necessitatis sue dominus rex excusaret. Ceterum, quia publicam utilitatem, que in negotiis domini regis uertitur, priuate utilitati preferimus, uoluntatem ipsius, quam semper, quatenus licuit, et expediebat, nostre pretulimus, adhuc sustinemus nostro preiudicasse mandato, sub ea tamen conditione ut quam cito gratiam eius potueris obtinere, ad nos redire non differas. Et hoc tam necessitati tue, quam uoluntati eius ad presens indulgemus, ueriti periculum tuum, si eo offenso redieris. Timemus enim ne si periculum amisse gratie pro nobis incurras, eam per nos recuperare non possis. Breues enim sunt dies nostri, et quam sumus nos ipsi, aut nostri pro nobis  exinde gratiam habituri, non satis exploratum est. Languet enim plerumque gratia defunctorum, et cum ipsis meritorum memoria leuiter euanescit. Speramus tamen, et utinam spes nostra nullum confundat, inualescente caritate in cordibus amicorum nostrorum per Spiritum sanctum! Tu uero ne quid in fraudem huius indulgentie facias, modis omnibus precaue, certus, quia iustitia Domini nullius hominis errore deluditur. Ad hec in promouendis precibus nostris apud dominum regem super negotio Exoniensis Ecclesie, dilectionem et diligentiam tuam experiendam esse decreuimus, rogantes attentius ut ea sic procures, ut hoc absentie et domini regis, et tue habeamus solatium, et promissi inuicem amoris et obsequii certissimum argumentum.  In eo autem sumus articulo, ut consilium nostrum suspectum esse non debeat, et quo non auderemus, presertim in ecclesiasticis aliquid postulare, quod non credamus Domino placiturum, et Ecclesie et regno conducere, et modis omnibus expedire. Utique si rem grandem peteremus, confidimus esse nos audiendos. De monacho, qui se abbatem Boxel. gerit, rescribe uoluntatem domini regis et consilium tuum.



EPISTOLA LXXII. AD ABBATISSAM DE AMBRESBURI.

Quoties persone ecclesiastice omni iure contempto ecclesiasticas impugnant sanctiones, eo quidem grauius puniende sunt, quo ad sacrilegii crimen et scelus apostasie quodammodo uidentur accedere.  In eos siquidem merito exercetur acerbitas iuris qui sub habitu religionis, et quodam impio uelamine pietatis impune iustitiam subuertere moliuntur. Hoc tui esse propositi sepe audiuimus, et si uera sunt que dicuntur, iam palam erumpit impietas, et ut audaciam tuam exerceas in innocentum lesione, Romano schismati, et nostre infirmitati eque congratularis. Sed potens est Dominus, suam serenare Ecclesiam, et nostrum pro beneplacito suo releuare laborem, et tibi pro meritis respondere. Distuleramus penam suspensionis ad tempus; sed, ut dicitur tu diutius penam suspensionis non pateris suspendi. Niteris enim sedis apostolice statuta conuellere. Et ad succidendam radicem fundaminis tui, securim  prouocas festinantem. Constat enim dilectum filium nostrum Iordanum Saresberiensis Ecclesie thesaurarium a domino papa Adriano in possessionem ecclesie de Froila confirmatum: et tu eum, sicut eius indicat querimonia, in iniuriam sedis apostolice et nostram, uiolenter et manu armata, quod nec feminam, nec monialem, nec religiosum quempiam decet, destituere presumpsisti. Quia ergo ei in iustitia deesse non possumus, tibi precipiendo mandamus, quatenus ei aut prefatam ecclesiam cum ablatorum integritate sine dilatione restituas, aut in Octauis Assumptionis Beate Marie nostro conspectui super obiectis appareas responsura. Licet enim de iure tuam possemus punire inobedientiam: malumus tamen per patientiam exspectare dum cito  errata corrigas, et sic imminens flagellum euadere merearis. Munitus est Iordanus apostolico priuilegio, munitus est litteris tuis, munitus est testium sufficientia, sicut nosti, et meminisse debueras, quam fideliter, quam utiliter ipse et sui persepe sudauerint.



EPISTOLA LXXIII. AD . . .

Optatos mihi successus fortuna inuidet, et pio affectui sepissime impia reluctatur. In partibus uestris cordis mei thesaurus pridem locatus est, et quod in mundo pretiosissimum duco, apud uos mihi est fidelium copia amicorum. Sin autem deceptus sum, gratus tamen est admodum labefacte et credule opinionis error. De moribus enim amicorum  sanctum semper esse debet, uenerandumque iudicium; peruersi ingenii est de eis facile perperam iudicare, recte quoque copiam dixerim, eo quod multis amicus me uice uersa a multis amari confido. Confido, inquam, a spe indubitata non ambigens, et scio quod spes ista non confundit, eo quod caritas nescit finem confusionis. Licet enim interdum errorem habeat ex simplicitate conscientie, omnem uitat confusionem ex merito subuenientis gratie, uirtutisque perfecte. Quid ergo dulcius quam talem thesaurum frequenter inuisere, unde anima iucundatur, et alios iucunditatis sue facit esse participes? Ubi est amor, inquit, ibi est oculus, et ubi est thesaurus, ibi est cor tuum. Quid ergo  amarius quam ab eius contemplatione suspendi, quod aut soluit, aut pre ceteris cor appetit, et in quod radius oculi semper tendit? Hec quidem amaritudo mea iampridem, et amaritudo amarissima, ut neminem apud uos uidere licuerit amicorum, unde teste conscientia, ut huic mederer angustie, me nuper impelli permisi, ut descenderem ad gentem amicam, sed causam inuisam. Accessi quidem ad uos, sed ibidem grauatus, cumulatus, et exulceratus est dolor meus. Cum enim desideratam faciem uestram nocturno tempore, et ad modicum, et uix uidissem, eadem mihi solito infortunio cito nimis subtracta est, ut eam nec ad salutandum mihi discedenti, et eo magis cupienti mane licuerit uidere. Quesiui diu, diu exspectaui, rogaui, sollicitaui  multos, sed non fuit qui adiuuaret, hoc in me tunc fortuna potuit; sed licet temeraria sit amare et salutare absentem, nec audebit, nec quidem poterit prohibere. ualete et presentiam uestram animo meo subtrahi non posse noueritis.



EPISTOLA LXXIu. AD ABBATISSAM DE AMBRESBURI.

Regia nos impellit auctoritas, ut sancte Romane Ecclesie uindicemus iniuriam, et, ut de nostro taceamus, contemptum regie maiestatis. Nos autem ne istud facere cogeremur, uos paterna mansuetudine commonuimus, quatenus dilecto filio Iordano thesaurario restitueretis possessionem ecclesie de Froila, quam ei constat presidente beato Adriano  fuisse a Romana Ecclesia confirmatam. Unde et ipsum post edictum domini regis, in contemptum Ecclesie Romane uiolenter et absque ordine iudiciario eiecistis, sicut eius iterata indicat querimonia. Sed quia adhuc in uestra contumacia perseueratis, uobis precipiendo mandamus, quatenus iuxta mandatum domine regine, quod suscepisti, memorato Iordano prefatam ecclesiam tenere permittatis, sicut in transitu domini regis auctoritate apostolica possidebat. Alioquin cum in Octauis Beate Marie nobis apparueritis, contemptum sancte Romane Ecclesie preterire non poterimus impunitum. Et si domina regina, quod in edictum regis commisistis, condigna correctione emendauerit, nos illud ratum habebimus, quoniam ex auctoritate canonum, nisi  iura taliter contemnuntur, ad reprimendum malitiam manus adhibenda est militaris. Prohibemus etiam auctoritate Ecclesie Romane et nostra, ne decimas et bona ecclesie ante iudicii examen distrahere presumatis.



EPISTOLA LXXu. AD ABBATEM CELLENSEM.

Cellensi abbati.

Quantam operam dederim promouendo negotio, pro quo in Angliam miseratis, ueritas nouit, et discretioni uestre non sit incognitum. Et licet nunquam bene sperauerim de profectu, quia noueram mores hominis, qui semper aduersus Ecclesiam dimicat, et loca uenerabilia potius deprimit quam  exaltet, et quatenus permittitur, destructioni quam edificationi magis insistit; eum tamen primo per nuntium et litteras sollicitaui absentem, itemque presentem in facie domini Cantuariensis, et tandem cum ex aliis causis ad partes illius descenderem. accitis amicis et familiaribus eius satis institi, ut si non poterat induci ut daret quod promisisse dictus est, dispendium ecclesie uestre, et confusionem uestram, transmisso alicuius solatii beneficio compensaret. Ceterum, quod ab initio presagiebam, quanto magis pulsabatur, eo magis et magis innotuit. Dimisso ergo comite, illum qui uos deceperat, persecutus sum, obtinuitque ut eum anathematis uinculo Cantuariensis archiepiscopus innodaret, et  transmissis ad episcopos litteris iuberet comprehendi. Profugus itaque factus est a facie Domini, ut a fidelibus eius omnino nequeat inueniri. Latitans autem forte cellas et monasteria circuit, et se nunc Cluniacensem, nunc Remensem, aut cuius libuerit professionis monachum gerit, et, sicut accepimus ab his, qui eum uiderunt, iam abiecit nomen infamie, et se Barathri filium radendum omnino de libro iustorum et omni fidelium congregatione, Radulfum Baratri diffitetur. Puto etiam quod qui monachum pridem abiecit, proiecit et nunc habitum eius, in quo metuit deprehendi. Sed auctore Domino spero, licet hoc moram habeat, quia comprehendetur in operibus manuum suarum. Fratri autem qui cum eo uenerat, euentus negotii imputari non debet,  quoniam ex contingentibus nichil omisit, sed satis uigilanter institit, donec ei, accepta corporaliter comitis responsione, constaret se frustra laborasse. Hoc enim a festo Beati Remigii responsum accepit. Exinde, sicut uobis scripsisse me memini, aliquantulam moram fecit, ut amicos, quos nondum uiderat, uisitaret: rediit tandem. Si patrocinio indiget alieno, et meum quid potest, queso, ut eum paterno recipiatis affectu, et ea tractetis mansuetudine, quam moribus eius nouistis expedire. An plus orare liceat, aut expediat, plenius nostis. Scio utique quia qui uos familiarius nouit, rem improbam aut petere non audet, aut impudenter petit. Hoc itaque uobis ascribere fidelius ausim, quam Portio Catoni familiari suo Cicero pridem ascripserit.  Mitto uobis munus exiguum eo fiducialius, quod ab antiquo didici uos in talibus non tam pensare pretium muneris quam mittentis affectum. Munus tamen est acceptione dignum, si tamen cum mittentis affectu significatio muneris attendatur. Hoc utique uas salarium est argenteum, aureas habens notas. Recte quidem, eo quod illius salis habetis copiam, quod eo precepto legis sacrificiorum est omnium condimentum. Sed et illud Domino offertis examinato eloquii casti argento, et auree uirtutum imagines in speculo uerbi et operis renident intuentibus, eosque prouocant, ut imitatione uirtutum possint esse speculum aliorum. Sed et ipsa rotunditas forme congruit perfectioni uestre.  Nostis autem quia sacrarum rerum signa uenerabilia sunt et in materia uiliori. Ego autem arbitror quod et si munus uilesceret ab estimatione sui, conualescet tamen gratia eius, eo quod meam caritatem et uestram cum sapientia significat, sanctitatem. Quia frater Thomas solus erat, ei seruientem equitem dedi, quem, cum ad uos uenerit, prout magis placuerit retinebitis aut remittetis, equitem siue peditem, tarde quoque aut cito. Equum enim domino Thome dedi, ita tamen ut eum sibi distrahere in Anglia non liceret. Exinde autem, cum a nobis exierit, pro animi sui arbitrio utetur uel abutetur eo, sicut suo, imo reuera suo. Nec ob aliud legem dixi donationi, nisi ut honestati accipientis consulerem, et necessitati itinerantis prouiderem.  Nam quod ad sumptus necessarios quidem, et si forte non omnes uoluntarios, libenti animo ministraui. Seruienti quoque non tenetur in aliquo, nisi forte ex cultu religionis ad caritatem et ad familiaritatem, iure conuictus et societatis. Ego si quidem ei ex pacto teneor, et auctore Domino satisfaciam. Mora ergo ipsius aut reditus a uestro pendet arbitrio, et per eum quod placuerit rescribetis.

Preterea quia expositio magistri Hugonis apud nos inueniri non potest, illam, si placet, transmittite. Recolo enim quod apud uos est. Betium quoque de Trinitate, quem apud uos, et libros quos apud dominum Simonem priorem Pruuini deposui, quoniam eis frater meus indiget, si placet, per eumdem mihi mittatis.



EPISTOLA LXXuI. AD EUMDEM.


Eidem Cellensi.

Deuotionis mee fidem uobis pridem arbitror esse notam, ut de ea non debeatis omni spiritui credere. Hoc dico ne, si frater Thomas sinistrum quidpiam auribus uestris instillare presumpserit, fidem adhibeatis, quoniam est aliquid inter me et illum, unde uestrum, aut discreti cuiuslibet non reformido subire iudicium. Quod ut possitis examinare facilius, rem paucis aperiam. Elapsis admodum paucis diebus, postquam ad nos applicuit, palam omnibus factum est, quia ei labor perierat, et uobis opera et impensa. Deinde nobiscum, et in circuitu nostro moratus est per dies aliquot, et  se leuius quam expediret, in uerbo duntaxat et gestu  paulisper habere cepit. Confluunt ad nos multi sapientes et insipientes, ut error aut prudentia nusquam possit facilius deprehendi. Sicut ergo placebat hominis sobrietas et continentia, sic leuitas uerbi, et gestus, et consiliorum inconstantia displicebat. Mouebatur enim facile et intemperanter, sed iram interdum facile deponebat, et quia conuictus curialium, popularisque tumultus simplicioribus animis nunquam aut raro proficit ad religionem, consulto ipsum circa monasteria, et canonicas, quibus familiaris eram, dum apud nos degebat, uolui immorari. Interim quoque consuli, ut cognatos  suos, quos uolebat, inuiseret; ita tamen ut eis nequaquam daret spem reditus sui. Expertus enim sum in multis negotiis, quod cum in turba seculari solum monachum uersari periculosum est, in gente nostra periculosissimum est. Puerum ergo, per quem uobis gratias egi de panibus, potum quoque petens, quoniam non magis epulo quam bibo sum, sicut nostis, ad uos destinaui, ut uestrum super, mora uel reditu eius consilium reportaret. Quo moram faciente, cum hoc expedire cernerem, fratrem Thomam monui, ut rediret. Molestum quidem fuit, nec ob hoc destiti, sed eo magis institi, quod de eo retinendo, plures, qui eum ad modicum, et, ut fit, in transitu uiderant, uidebam sollicitos. Nam et me quidam eorum sollicitabant. Magis itaque motus  sum, et ut rediret, maiorem operam dedi. Nam de industria subtraxi sumptus, consilia reprobabam, et quasi calcaribus urgebam ut rediret. Hoc autem ei molestissimum fuit, eo quod natalium dierum festa inter cognatos et amicos, et notos, in locis plebeiis, et ab omni reuerentia exemptis transigere decreuerat et condixerat. Malui ergo me opponere indignationi eius, quam acquiescere consilio periculoso. Frater enim mitis est, et bone uoluntatis ut credo, sed simplicior adhuc, quam ut in turbis populorum regimini suo committi expediat. Nam preter leuitatem aut nichil, aut minimum in ipso arguo, eo tamen excepto quod aut nullus aut rarus est, in quo non inueniat quod carpat, et hoc ab innate leuitatis fomite arbritror euenire. uidebam  quidem mihi alterutrum imminere discrimen, ut aut ego periclitarer in gratia eius aut uestram mererer amittere. Fateor culpam meam, deliberaui quidem, et amplius, quam per mensem, sed tandem collecto spiritu me constanter indignatione eius opposui, ne fidei, quam uobis debeo, periculum facerem. Compuli ergo ad reditum, et hec quoque est culpa mea. Consilio meo tandem inuitus acquieuit, sed gratum habeo quod acquieuit tandem uel inuitus. Inde simultatis cause, inde detractionis fomes, inde totius officii mei obsequii denigratio. Misistis ad nos quandoque fratrem Thomam Norwicensem, fratrem Willelmum, et aliquos alios. In eo acquieuerunt omnes, sed neminem eorum piguit meo acquieuisse consilio. Solus hic suum meo aliquandiu  pretulit, sed tandem acquieuit. An deliquerim, iudicate. Et quoniam frater quidem simplex est, et minime, ut credo, malitiosus, precor ut eum charum habeatis, et utamini eo, quoniam utilis est, et sicut sibi in locis publicis nequaquam committendus, ita in obsequio uestro necessarius. Aliud forte de se ipso testimonium perhibebit, sed me nichil urget ad mentiendum. Solebatis et mihi credere. Nec adhuc quidem demerui, conscientie et uerbi mei testis in celo fidelis est, et qui omne mendacium punit et mercede amicam sibi remunerat ueritatem. Latorem presentium minus diligere consueuit, ex quo eum cegit ad reditum, suspicatus quod me induceret, adeo quidem ut illum uix cegerim transfretare, sed ad hoc me cegerat  amor uester, cui debeo quidquid sum et possum, imo et quidquid ero et potero, et si quid tamen amplius potuero. ualete.



EPISTOLA LXXuII. AD . . .

Gratie uestre congratulor, que dum amicorum meorum, ut creditur, profectum querit, meum promeruit famulatum. Ceterum, sicut non possum non approbare caritatis affectum, sic non possum simplicitatis non reprobare consilium. Gradus enim, in quem illum amicum uestrum uultis intrudere, nec proposito eius congruit, nec etati, sed certe nec saluti. Desiderio quoque uestro cum multis aliis ratio temporis refragatur, et loci. Nemo potest  duobus dominis seruire, ut liquidum sit iustum non posse et profectui fratrum inuigilare utiliter, et satellitibus curie ad gratiam famulari. Nonne iste in patrocinium improbitatis, ne dicam flagitiorum, ad singula regiam opponunt auctoritatem? Bene ergo agenti et tuenti ecclesiasticam libertatem apud uos obstat regis, sed male agenti reclamat ubique auctoritas legis Domini. Quis senem in consulatus angulo positum, commode faciat circuire prouinciam, et emergentibus noue difficultatis articulis in momento transcurrere? Alienum fuit semper a proposito hominis, aliorum ob auaritiam explorare uitam, uicinorum insidiari operibus, amicos reos facere, notos pariter et ignotos, ut placeret alii, aut questum faceret sibi, spoliare. Sed amodo erit,  auctore Domino, alienissimum. Non ad iniuriam alicuius hec scribo. Sed depingo organum Satane, quod sub pallio huius quandoque uidemus latitare; latitare, inquam, at insanire et debaccari rectius dixerim. Nomen enim honestum et utile, et a sanctis Patribus proinde institutum est, sed sub uelamine pietatis, rectique officii, uesanit actio impudica, ceca ambitio, crudelitas impia, insignis auaritia, impurus et impudens questus. Quid delatore sene, sacerdote, impurius, impudentius, aut nequius? Nunquid tantam fame et conscientie iacturam faciet, ut placeat satellitibus curie? aut quomodo si eis displicuerit, ministrabit? In summa, aut illos, aut uos habebit infestos, cum neutrum ei expediat, aut suis. Parcite ergo amico,  nec ei multorum, et quod maxime ueremur, Domini inimicitias procuretis. Noueritis autem quia dominus archiepiscopus petitionem uestram omnino reprobat, nec aliquem ex amicis decanum huiusmodi, id est delatorem conuicaneorum, fieri sustinebit.



EPISTOLA LXXuIII. AD CANCELLARIUM ANGLIAE.

Iuxta mandatum dilectionis uestre, litteras domini mei ad dominum regem et uos sub ea auctoritate conceperam, ut uobis redeundi festinata necessitas indiceretur, nisi crimen inobedientie malletis incurrere, et cum pena anathematis dispendium bonorum, que a Cantuariensi Ecclesia habetis, sustinere. Ceterum ad preces regias ab  insperato per Hugonem de Doura domino meo porrectas cum blanditiis et promissionibus transmissis, hunc coactus sum, urgente mandato domini mei, temperare rigorem, et necessitati publice aliquid indulgere. Si enim uera sunt que dicuntur a redeuntibus, et utinam uera sint, rex et tota curia adeo pendent de consilio uestro, ut nec spes pacis immineat, nisi eam uestra prudentia prefiguret. Unde dominus meus quandoque hesitare cepit quid sit quod dominus rex et uos super reditu uestro maturando aut differendo interdum contraria postulastis et scribitis, cum in aure et ore uulgi sonet, uobis esse cor unum et animam unam, uel urgente familiaritatis amice stimulo idem uelle, et idem  nolle necesse sit uobis. Quesiuit etiam quandoque an aliqua in re ista posset esse collusio. Et ego, quid ueritas habeat mihi uideor presentire, et quodammodo statum absentis et laborantis presentialiter intueri. Cum itaque litteras conceptas damnare compellerer, fluctuare cepi, an expediret nuntium magis retinere, quam mittere. Sed quia iam accepta licentia, quam premachinati eramus, egressurus erat, sedit tandem animo, uestrum animum explorare, litterasque quam urgentes potui, licet aliquid indulgeat regie uoluntati, uobis et illi transmittere procuraui. Porrigit per uos et per litteras suas preces dominus noster regie maiestati, confiditque se fore audiendum, si uos operam dederitis promouendis illis. Nec unquam memini ipsum aliquid  affectuosius postulasse: et quidem honeste sunt, et quas iustum est exaudiri, et quarum repulsa ei non modo confusionem, sed et diffidentiam gratie, quam semper promereri studuit, super omnia reportabit. Hoc autem est ut de promouendo in ecclesia Exoniensi magistro B[artholomeo] Exoniensi archidiacono, uiro honesto et litterato, et pro quo fideiubere audet, regium consensum et auctoritatem obtineat; sepeque familiaribus suis dicit, illis tamen duntaxat, quibus hoc uerbum communicare licet, se non multam habere gratiam domini regis, si repulsam patiatur, de persona honesta et litterata, cum Robertum filium Hardingi de persona illitterata, et inutili pridem audierit, nisi per canonicos Exonienses, et alios timentes Dominum,  consensus ille fuerit impeditus. Scripsit enim super hoc dominus rex, ipsumque archiepiscopum in lecto languoris decumbentem, quidam sollicitare ausi sunt, ideoque donari sibi petit, quod canonice fieri potest, quod contra canones pecunioso pridem indultum est. Fama est apud nos quod trium uacantium episcopatuum reditus ad liberationem uestram uobis dominus rex concesserit, sed non ideo minus de patrocinio uestro in opere isto confidit. Multa quidem sunt que in hac parte poteritis allegare, nec dubito de affectu, si ei operam dare placuerit. Nota est industria uestra, et quid Lincol. quid Eborac. et in aliis multis egeritis, neminem nostrum latet. Dimittite animam patris uestri, accepto beneficio petitionis, hilarem, et preces illius  faciatis audiri, qui, sicut ipse litteris suis domino regi scribit, nichil ulterius petiturus est: uerba sua in ore nuntii posuit, eique dedit in mandatis, ut in omnibus id loquatur et faciat quod ei predictaueritis. Noueritis autem, quia si distuleritis usque ad aduentum domini regis, petitionis effectum, eo ipso putabit quod in mortem eius dilatio queratur. De his satis, presertim sapienti. De cetero mihi et magistro Willelmo de Slidis clerico uestro, de exhibenda iustitia duo breuia domini regis necessaria, iuxta formam petitionum quas uobis transmitto. ualete, et quod placuerit, transcribite. Hoc autem sciatis quia uobis modis omnibus expedit, ut ante exitum domini nostri redeatis, et si uos  incontinenti oportuerit transfretare. ualete iterum et semper. Nouit Dominus quia ille, pro quo dominus archiepiscopus sollicitat, totius huius uerbi ignarus est.



EPISTOLA LXXIX. Forma eligendi.

Ex relatione nobilis uiri Ricardi comitis Deuonie et Alani de Furnellis qui se interfuisse asserunt iis, que sancte memorie R. prior uester agens in extremis disposuit, nuper accepimus, quod prefatus amicus Domini interrogatus a uobis quem fratrum, si ipse forte in fata concederet, sibi duceret subrogandum, fratrem Ricardum ex nomine designauit, suadens, et pia, qua preditus erat, modestia, sub imagine consilii precipiens, ut omnes ipsius obtemperaretis  arbitrio. Obseruandum quidem erat sancti Patris mandatum, presertim illud quod dictabat Spiritus Deo plenus, cum de carnis ergastulo migraret ad Christum. Nunc autem, sicut nos ab intermeantibus de nouo accepisse dolemus, post mortem sancti uiri expetiuit uos Satanas, ut per Petrum de Tantona et Willelmum fratrem eius, uos in cribro uentilet leuitatis, et eiectis parietibus e regione, eam, quam in uobis sanctus Pater fundauerat, scindat et dissipet unitatem. Plane quicunque hoc moliuntur, quantum in ipsis est, Christum exterminant de medio uestri. Siquidem in sanctitatis et iustitie pace factus est locus eius, sine qua nemo uidebit Dominum. Inde est quod uniuersitati uestre in uirtute obedientie precipiendo mandamus,  quatenus fratri memorato, quem uobis Pater decedens prefici uoluit, in omnibus que ad Dominum sunt, fideliter obediatis, donec in ecclesia Exoniensi, cui domus uestre custodia duplici iure, spiritualium et temporalium, commissa est, auctore Domino, possimus ordinare pastorem, sine cuius preiudicio interim hoc precipimus obseruari. In eos autem qui prefati prioris dispositioni aduersari presumpserint, iubemus seueritatem canonicam exerceri, ratam habituri sententiam quamcunque in Petrum, et Willelmum, aut alios complices eorum, si quos habent, sepedictus Ricardus a priore prenominatus protulerit.



EPISTOLA LXXX. AD . . . .

 Lator presentium, Londonia oriundus, ut ait, de genere suo diligentius perscrutatus, locum natalem citra Cornubiam ulteriorem non potuit inuenire. Is amicus noster, si uera sunt que proponit, a quodam decano uestro spoliatus est, et longe aliter iniuriatus, quam ciuem Londinensem oporteret. Preceperat dominus rex, ut accito decano, et complicibus eius, causam hanc dominus archiepiscopus examinaret; sed quia de prudentia uestra et iustitia confidit plurimum, eam committit uobis, ut ad faciem potentioris aduersarii, Dominum in paupere, si ueritati innititur attendatis. Alioquin ad exhibendam conciui nostro iustitiam, regio mandato, non sine uexatione decani, urgetur archiepiscopus.  Seria res est, etsi pauperum spolia decani et archidiaconi ludum ducant. Quidni? aliorum tristitia in eorum gaudium cedit, in quorum manibus iniquitates sunt, et sinistra eorum aut repleta est muneribus, aut eis inhiat. Hec enim hominum monstra dextras non habent. Sicut enim quidam in uirtutis exercitio ambidextri sunt, sic isti ambileui conuincuntur ab auaritia et rapina. Hec aduersum archidiaconorum rabiem, pro paupere conciue nostro quem secretus ulterioris Cornubie sinus iuxta turrem Londoniensem edidit. Quod autem ad statum domus nostre pertinet, idem est qui fuit, et paulo letior. Nam metus ille, quem uobis episcopus Roffensis et Ranulfus noster incusserant, superuacaneus exstitit, eis res seria agebatur, et ad quam  presertim cupide fuerat properandum. uocati enim erant, centum marcas et aliquid amplius accepturi. Alter tamen eorum uigilias, et sollicitudinem suam doluit esse delusam, eo quod sibi nichil acceperat. Alter enim »Omne tulit punctum, et miscuit utile dulci .« Nunc intelligam si uiget in te spiritus prophetie, ut respondeas incunctanter, utrinam eorum res ad uotum cesserit, quo si fueris destitutus, consule adolescentem nostrum, qui quoties accedit ad me, sicut doctior, ita tenuior abeo. Expedit enim ut quod loquor sit absconditum ab oculis eius, ne si forte trium uocalium collisionem deprehenderit, turpis soni et irregularis uerbi mulctam cogar exsoluere. Nam in patrocinium meum abusiones auctorum frustra pretendam uueni regulare  ius opponenti, et qui grammatice preceptis inuigilat. Quod si secretum istud minori, ut penam exigat, frater noster maior prodiderit, tu meum procura negotium, dicasque non aggressum esse, ut cum grammatico adolescente de grammatica contendam, sed ut quibuscunque uerbis potero amici Londoniis a Cornubia causam agam. Quod si alterutrius periculum imminet, satius duco cum dispendio grammatice, causam lucrari, quam, ut grammatice loquar, cause subire iacturam. Cum enim duo quondam patroni causarum, nunc pastores, ut dicitur, animarum, et officio episcopi, Lexouiensis scilicet, et Cicestrensis, dispari uia procederent, et Lexou. cause mallet facere detrimentum, quam uerbi, qui nunc Cicestrie est, ei pictam cedebat  linguam, sed triumphi gloriam diligenti rerum obseruantia preripiebat: neutrum imitari ualeo, sed alterius credo preferenda uestigia. Igitur agamus quod agitur, et pauperis conciuis nostri causam habeas commendatam. Quod ut diligentius facias, ei crepidas dedi, quas amicus noster Iordanus subprior Lewensis tibi transmiserat. Paginam uerborum impleui foliis, et quia dulce erat loqui in aure amici, et quia non erat res noua, quam tibi significari oporteat. ualete, et ut ualeant, fratribus nostris denuntia, fraterni nominis sic appellatione dilatata, ut non modo ad magistrum extendatur, et peccatorem, sed et filium Remfredi, et alios  , qui nobis fraternitate caritatis iunguntur, ita  etiam ut qui intelligatur, et que. Iterum et semper ualete.



EPISTOLA LXXXI. AD ABBATEM CELLENSEM.

uirtus amicorum omnia inuicem communicanda esse prefinit, et a sacrario amicitie censura discretionis excludit, qui sibi pre amicis proprios uindicant affectus. Quis enim res ambigit participandas eis, quorum unus est animus, si ueritas professionis in amoris fide seruatur? Siquidem is est qui compage caritatis animos unit, facitque, ut ait Chalcidius, ut mirabili nexu gratie unus animus  fiat ex pluribus, et sicut Plato auctor est, eumdem spiritum multis uere amantium corporibus presidere, qui licet unus sit ad innate uel cognate uirtutis officia, interdum amplius conualescit in singulis, aut pro qualitate corporum retardatur. Cum ergo me uobis amicum esse professus sum, participium rerum et animorum libens agnosco, excepto affectu molestie quam de domini et patris mei diuturna et dubia infirmitate concepi, cuius miserie eo cupio omnes esse expertiores, quo in fide et caritate fuerint cariores. Istud quidem interim, quoniam sic oportet, meum sit, uestrum enim esse non expedit: cetera omnia, si uobis displicet, quoad expedierint, et licita sunt, quantum ad mea spectat, nostra sint, et preuia honestate sint omnia  nobis communia. Neque enim aspiro ad illa que ad societatem non admittunt, aut dirimunt, aut repugnantibus arithmeticis, physicis reclamantibus, imo et ipsa stupente natura, insecabilem diuidunt unitatem. Absit ut ego causam prebeam ne in appetendis et fugiendis sit idem uelle et idem nolle in nobis, mallem utique operam dare, ut nobis in Domino sit cor unum, et anima una! Sic sic participant inferiora superioribus, et sol, quanquam lucidissimus sit et purissimus, amnes cognatos nubibus, et feculenta terre ad receptionem sui caloris et uigoris agnoscere non dedignatur. Mutuis auxiliis constant omnia, et grauia uicissim leuibus temperantur, et profecto eo sic uniuersa procedunt,  quod tantam dissidentium concordiam, et concordium dissidentiam, idem unanimitatis spiritus, intus alit, et ut sibi inuicem uicario quodam ministerio consonent mundani corporis partes uelut membra disponit. Sic sic in humano corpore sibi inuicem membra deseruiunt, et singulorum officia publicis usibus deputantur: absunt quidem hec magis, illa minus, pro mole corporis, sed in effectu salutis eius omnia uniuntur, uarios habent aflectus: sed si usum salutis penses, in idem uniuersa concurrunt. Non tamen omnia cequantur, sed superioribus inferiora deseruiunt. Pes enim qui uersatur in ceno nequaquam aspirat ad capitis dignitatem, sed et caput quod in celum erigitur, non aspernatur pedem qui uersatur in ceno. Sic  et nos, si non displicet, uobis coutamur, et uestris. Ego autem quod in promptu habeo proferam, si tamen nugas serietas uestra dignatur admittere. uos itaque seria rependite nugis, quoniam et ego in Apulia expertus sum, quia ad stuppas aurum distrahitur.

Edidi librum de Curialium nugis et uestigiis philosophorum, qui mihi a uestro placebit aut displicebit arbitrio: incultus est, et ex edicto meo a uobis amicis desiderat emendari. Ad illustrem uirum regis Anglorum cancellarium properabat, sed eum, nisi processus expedierit, cohibete. Garrulus enim  est, et qui uix amicum habebit in curia. Nollem tamen quod me curialibus faceret inimicum. Precor ut eum incunctanter erudiatis, eumque exspectanti amico remittite castigatum. Non equidem ut fur ille Cantuar. Brito, de cuius manu auelli non potuit, antequam totus depingeretur, forte ut facilius possit argui hostium oculis ingerendus. Hanc itaque Grecorum consuetudinem esse audieram, sed esse Britonum ignorabam.



EPISTOLA LXXXII. AD EUMDEM.

Cum hec scriberem, notario risum mouit premissa salutationis inscriptio, cuius causam inquisitus, ridiculum me salutatorem monuit loqui consultius,  et ne amara et insipida dulcibus misceam, temperare: ait enim te sicut »salutem« acceptare oblatam, sic aspernari quod subiungitur, »et se ipsum.« Forte quia amarum, quia insipidum, presertim domi sue dulcioribus abundanti. Ego autem quid ad ista? mutare inscriptionem turpe quidem, sed eam sine discussione transmittere temerarium uidebatur. Preterea cui hec mandanda discussio, incertum: Si enim ipse discutiam clemens, tibi potero esse suspectus, si calumnianti, recolo quia calumniantis os non loquitur ueritatem. Si tibi, emulus non acquiescit, dicens, te sinceram non posse ferre sententiam, qui aut de nouo hostis es, aut de antiqua familiaritate amicus. Priuata namque affectio sententiam non parit incorruptam. Post  multam itaque deliberationem tandem sedit, ut iudicem eligam domus tue, ubi, te absente, presente Waltero de Calna, qui tamen et ipse doli argui potest, causa familiarius agitetur: partis aduerse, non timeo adiutores, et licet Mandrogerus grunniat, Trimalchio intabescat, rideat Bromius, et Mercurialium clientum cetus mihi patronum subtrahat, uel Corydone patrocinante adiutus, non subterfugio uenerabilis tribunalis examen. Tuum quandoque iudicium non declinarem, qui me quandoque amabilem credidisti, et reuera:

Eram  tunc dignus amari .
Quod autem nunc declino, tibi imputandum, qui faciem persone attendens, amorem nouum amicitie  ueteri pretulisti. Nam quod ad me, idem sum qui fueram, possideo plus quam nos duo Pruuini habuerimus. Canto quidem non deterius solito, et dissimiliter Saresberiensibus multis, etsi optimi cantores sint:

Nec sum adeo informis: pridem me in littore uidi ,
   Cum placidum uentis staret mare. 
Cetera familiarius in aure et ore iudicis, cui cadam aut stabo, reuoluam plenius et euoluam, et ut ipsius dictante sententia amice licenter scripserim, et se ipsum qualemcunque sententiam sentiam, appellationem meam audiet nullus, sed modis omnibus operam dabo ut partem grauem oppositam,  antequam ab eis grauemini, appellem. Quantacunque sit concussio, nequaquam ex proposito meo ad aures extranei perferetur. Quod si Walterus adesse nequiuerit, ego cum tecum facile abesse consentiam, nisi partes suffragatoris implere maluerit. Salutem ergo habeas, et me ipsum, et quod uolueris rescribas: ita tamen ut aut minus acceptes oblatum, aut electum, dum tu absis, subeat deuotio mea iudicium.



EPISTOLA LXXXIII, AD ALEXANDRUM LINCOLN. EPISCOPUM.

Lincolniensi episcopo ALEXANDRO.

Totius Ecclesie periclitatur salus, si remigium, cui Petrus presidet, manibus committitur impudicis. Nauem piscatoris egregii Ecclesiam esse scimus:  Romanum pontificem principis apostolorum non ambigimus esse uicarium, qui, sicut rector clauo nauem, ita sigilli sui moderamine Ecclesiam regit, corrigit, et dirigit uniuersam. Huius ergo sigilli corruptio uniuersalis Ecclesie periculum est, cum ad unius signaculi notam solui et claudi possint quorumlibet ora pontificum, et culpa quelibet impunita pertranseat, et innocentia condemnetur. Unde in eos qui hoc attentare presumunt, animaduertendum est, sicut in hostes publicos et totius Ecclesie, quantum in ipsis est, subuersores. Horum unus apud uos latitat, A. s. de Grimelinche qui crimen falsi, quod in apostolicis commisit apicibus, periurio cumulans, anathematis uinculo meruit innodari. Precipimus itaque ut ipsum publice  excommunicatum denuntietis, et si comprehendi potest, sicuti manifeste periurum et falsarium ad nos faciatis adduci. Ne uero crimen falsi ipsum commisisse dubitetis, exscriptum litterarum domini pape uobis transmitti precepimus, quas penes se bullatas esse ipse et Iordanus presbyter iurauerunt.



EPISTOLA LXXXIu.

Ecclesia Sancte Trinitatis Londoniensis, aduersus Martinum de Waltham agens, decimas quasdam pertinentes ad ecclesiam de Welcumeston, et quas in die consecrationis iam dicte ecclesie Radulfus Rotundus obtulerat, episcopo Londoniensi presente et approbante, sibi restitui postulauit, dicens se  eisdem absque iudicio spoliatam, tantoque ius suum dicebat esse liquidius, quanto pluribus in uicinia constabat quod has decimationes ab antecessore Martini et ecclesia de Waltham canonici Sancte Trinitatis euicerant. Cum uero causa hec diutius in foro Londoniensis Ecclesie pertractata esset, ad audientiam uestram per appellationem translata est: tandemque Martinus, qui delationes plures ex uariis causis obtinuerat, post iuramentum de calumnia hinc inde prestitum, et hoc de consensu et petitione partium, dies peremptorius, licet hoc Martinus inficiaretur, prefixus est, quo cum suam canonici uellent fundare intentionem, iam dictus M. oratorias exceptiones eis opposuit, dicens sibi aliquid per canonicos abesse, eo quod datis fideiussoribus  obligatus erat ad conseruandas prefatas decimas, usque ad litis decisionem, et quia eas distrahere non licebat, sibi preiudicium factum asseruit. Ad hec canonici se nullam obligationem a Martino extorsisse, uel aliquem nomine eorum constanter asserebant. Ille quoque qui fideiussores a Martino susceperat, se neque nomine, neque mandato canonicorum eos sicut iurare paratus erat, accepisse dicebat; sed quia decimationes litigiosas esse uidebat, sibique nolebat in hac parte prospicere, ne forte ab eo repeti possent, si eas imprudenter iniusto exactori soluisset. Idem etiam fideiussionis obligationem Martino remisit, et fideiussoribus suis: unde cum interloquendo pronuntiaretur, hanc exceptionem nequaquam sufficere ad  cause dilationem, et ut Martinus in causa procederet exigeretur, ad uestram audientiam appellauit ad Quasi modo geniti.



EPISTOLA LXXXu. AD PETRUM CELLENSEM ABBATEM

Domino Cellensi abbati.

Non est nouum quod mihi uestra benignitas alimentorum subsidia procurauit, que sic meam in terra aliena paupertatem excepit, ut nec patris munus, nec maternus mihi deesse uideretur affectus. Magnum quidem erat sic exsuli prouidere, ut apud exteras nationes ciuium commoditatibus fruerer, sed multo maius est quod mihi diligentia uestra prospexit, ne a natalis soli dulcedine, qua  totius humani generis uniuersitas capitur, perpetuo exsularem. uestrum namque munus est quod reuersus sum in terram natiuitatis mee: uestrum munus est quod principum uirorum assecutus sum notitiam, familiaritatem, gratiamque multorum: uestrum munus est quod florere in patria uideor, et auctore Domino, multis preferri conciuibus, et cetaneis meis. Sed quid est quod liberalitatis et munificentie uestre titulos membratim exsequor, cum illorum numerus et immensitas sic totum animum impleant ut effluant, et totius mentis capacitatem exsuperent? adeo quidem, ut uel illa sola, que non sufficio recordari, debeant meruisse quidquid sum et possum. Obligatus itaque sum, ut nulla gratiarum actione ualeam liberari, cum merita uestra  omnes conatus meos absorbeant, presertim cum deuotio uestra me sibi continuis obliget beneficiis. Nam et mihi panem quotidianum procurat uestra dignatio, et que pauperem pascere consueuerat temporalibus alimentis, nunc alias abundantem, eterne uite quodammodo deliciis reficis. Profecto cuicunque cibus hic non dulcescit, infatuatus est insipienti languore palati, et nescio quo pane eget

. . . . Iam mellitis potiore placentis
   Utque sacerdotis fugitiuus liba recusat. .
Quis enim in tanta panum abundantia non reficiatur, cum nemo regum delicatiores in mensa sua conspexerit? quis plures unquam delicatissimi panis  congessit species? habet enim satietatem sine fastidio, et dulcem sine defectu et inanitione esuriem conferunt; et miro condimenti gratie, quos terrena deprimit inhabitatio, felici superiorum euectione suspendunt. Unde manum correctionis eis apponere non presumo, quia nichil inuenio in eis corrigendum, qui eos tanta auiditate uorasse uoluerim, ut nec de substantia sensuum aut specie uerborum elabatur mihi mica, uel tenuis. Micas enim et crustula, Domino auctore, deglutiam: ceterum nouit experientia uestra, quia non in solo pane uiuit homo, et quod potationis assiduitas apud exteras nationes fecerit Anglos insignes. Unde iustum arbitror ut egregie cibato propinetis, et cui apposuistis et panem, porrigatis et poculum. Iam enim  sitio, poteroque uorator panum in siccitate strangulari, nisi clementia uestra mihi uinum prouideat. Hoc itaque uobis paratius est quam celia, que a nostratibus usu uulgari ceruisia nuncupatur. Ego tamen utriusque bibax sum, et non abhorreo quidquid inebriare potest. Sed quoniam uobis est copia, teste illo ueteri amico meo, qui nunquam »nisi potus ad artes prosiluit« uersusque faciebat, qui numero syllabarum et pedum uirgilianos uersus excederent. Pre ceteris inebriantibus unum peto, ut sit, quod pane confirmatum exhilaret. Porro inter ceteras, uinea domini Soreth uobis notior est, et que ad usum eius faciunt instrumenta omnia penes uos esse non ambigo. Exstruxistis ibidem et  uos torcular, cuius interueniente officio uobis uinum frequenter exprimitur, in usum conuersionis peccantium, aut iucunditatem deuotionis, et salutem fratrum, et utilitatem omnium auditorum: et nunc quidem rubet in calice passionis, nunc albet in sanctitate et munditia castitatis: nunc feruet caritate, nunc redolet hilaritate conuersationis honeste: subtiliatur interdum, ut conferat delicatis, nunc solidus est, ut rudioribus proficiat et ignaris. Sunt et ille differentie, quas enumerare longum est, quarum quamlibet Falerno pretulerim aut Panormitano, aut Greco, quo me Siculus cancellarius ad perniciem salutisque dispendium potare consueuerat. Peto itaque, ut inde mihi faciatis copiam, aut misericordiam, ita tamen quod Anglico et potori  sufficere debeat. Alioquin potero uos nota proditionis inurere, et conuenire doli, qui me panibus ingurgitastis, et quo in usum digeri possint subtrahitis potum, utique Gallorum consuetudine, ut quos inuitant ad mensam dimittant sepe sobrios, nunquam siccos. Hec hactenus qualiter ille uilis apostata Radulfus uobiscum, et cum fratre Thoma egerit, me alia uice uobis scripsisse memini, sed postmodum idem Radulfus ob hoc publice excommunicatus est, iussusque comprehendi si inueniri posset. Litteras uestra, me presente et interpretante, tradidit frater Thomas comiti Hugoni, sed non profecit quidquam, eo quod se totius negotii comes ignarum esse dicebat. Moratus est hucusque nobiscum frater Thomas, et circa nos, cum preceperitis  reuersurus. Sed quia neminem cognatorum uidit adhuc, eos si placet uestra licentia uisitabit antequam redeat. Ego autem famulum inueni, et facienda prescribo. Ad hec precor ut Thomam nostrum, qui diu uobiscum et pro uobis laborauit, sicut ego conscius sum, commendatum habeatis, ut tam ipse quam alii Anglici, dum honestas permiserit, preces meas sibi sentiant profuisse. Iacobum quoque aliquo, si fieri potest, releuetis solatio. Pro ipso enim spondeo confidenter, quia claustrum seruat inuitus, et sicut ipse mihi scripsit, sic credit  : his qui se obedientias contemnere gloriantur, sicut lupus acquiescit.



EPISTOLA LXXXuI. AD . . .


Ratio humanitatis exigit ut ueritatis amator testimonium perhibeat ueritati, presertim ubi ueritas periclitatur. Inde est quod causam latoris presentium, quatenus in auditorio nostro uentilata est, prout series eius in scriniis nostris diligentius inquisita potuit inueniri, transferre curauimus ad notitiam uestram, qui eam ex mandato apostolico debetis terminare. Constat itaque quod nos, urgente mandato felicis memorie Eugenii pape, iam dictum H. de Hameledona ab omni obligatione, que ab eo extorta fuerat, et ex qua uenerabili fratri uestro Wintoniensi episcopo teneri uidebatur, absoluimus. Ut ergo absolutionis huius ratio discretioni uestre  lucidius innotescat, litteras apostolicas uobis exscribi precipimus. Sic itaque scriptum est domino Wintoniensi pro H. clerico de Hameledona. Iuxta Osberti clerici tui suggestionem fraternitati tue nos scripsisse meminimus, postmodum uero idem Osbertus in presentia nostra super mendacio et falsa suggestione sua confutatus atque conuictus exstitit, quoniam predictus H. neque cum amicis, neque cum rapina inuentus uel captus fuit. Quocirca, licet sicut homines decipi quandoque possumus, tamen ut occasione litterarum nostrarum Henricus ipse iniuste tractetur, uel condemnetur, nec uolumus, nec pati debemus. Ideoque per presentia tibi scripta mandamus atque precipimus quod, omni occasione et dilatione remota, eumdem  H. restitutis omnibus, quecunque sibi per te forte ablata sunt, omnino absoluas, et liberum abire permittas. Quod si effectui mancipare neglexeris, neglectum tuum non poterimus tolerare impunitum. Ad nos autem sic idem pontifex scripsit, sicut ex transcripto litterarum nostrarum cognoscere poteritis:

uenerabili fratri nostro Henrico Wintoniensi episcopo per apostolica scripta precipiendo mandamus, quatenus H. de Hameledona omnino absoluat, et liberum abire permittat. Quod si effectui mancipare neglexerit, presentium auctoritate tibi mandamus, quod eumdem fratrem nostrum ad absolutionem  et liberationem ipsius Henrici, districte uice nostra constringas.

Nos ergo mandato apostolico, ut oportuit, prompta deuotione parentes, procurauimus ut sepedictus Henricus, et ab extorta obligatione absolutus, et custodia qua tentus fuerat, liber esset, et prefato fratri nostro Wintoniensi secundum formam apostolice preceptionis iniunximus, ut ei ablata omnia cum integritate restituere non differret. Hec apud nos gesta sunt. uos qui mandatum suscepistis, auctore Domino, reliqua salubriter disponetis.



EPISTOLA LXXXuII. AD ALEXANDRUM PAPAM.

Causam que inter Rogerum presbyterum de  Guiga, et abbatissam de Berkinges in auditorio uenerabilis fratris nostri Londoniensis episcopi diutius quam conueniebat uentilata est, cum ei diffinitiue sententie calculus immineret, abbatissa que conueniebatur super illicita usurpatione quorumdam parochianorum et decimarum ad ecclesiam de Guiga, ut dicebatur, pertinentium, ad nostram audientiam appellauit. Post multas itaque dilationes quas uariis occasionibus abbatissa obtinuerat, peremptoria die prefixa partibus, cum pars aduersa sufficienter instructa testibus suam uellet fundare intentionem, territa metu uano, et imprudenti seducta consilio, appellatione nostrum declinauit examen. Nos autem sedi apostolice ut oportuit deferentes,  nos ipsos exinde a decisione et cognitione suspendimus, donec a sede uestra cause huius iudicium prodeat, aut iudicandi auctoritas cui placuerit delegetur. Interim de medio sublatus est pie memorie decessor uester dominus Adrianus, et dum saluator fidelium precibus excitetur, inualescente schismatis turbine, et emergente collisione regnorum, suam Deus permisit turbari Ecclesiam, et uelut interiecto infidelium obice, quem Deus dissipet, chaos quodammodo inter uos et nos firmatum est, ut sine magno periculo non posset quis ab aliis ad alios pertransire. Elapsum est ergo tempus, quo appellationem suam ex promisso prosequi debuerat appellator: ita quidem, ut tam actor quam reus ab exsecutione cause uideatur omnino destitisse,  deinde fere circa sequentis anni initium iam dictus Rogerus ad nos cum litteris domini regis accedens, appellationi quam fecerat, renuntiauit, et pro reuerentia regii mandati petiit sibi iustitiam exhiberi. Itaque demum post unam et alteram appellationem tertio edicto peremptorio citata est abbatissa, que missis procuratoribus suam conata est absentiam excusare: insufficientes tamen causas, ut uidebatur, pretendens, unde quia prohibita, dilationem ulterius obtinere non potuit, ad uestram audientiam appellauit, diem prefigens Dominicam, qua cantabitur: Quasi modo geniti, dicens se ab aduersario diutius iniuste uexatam, et ei nichil iuris competere  in iis que moliebatur per calumniam extorquere et se aduersus eum longissimi temporis prescriptione innixam.



EPISTOLA LXXXuIII. AD HILARIUM CICESTRENSEM EPISCOPUM.

Malignantium excessus ii potissimum sufficiunt cercere, quibus merita partium familiarius innotescunt, et qui corrigendi potestatem a Domino acceperunt. Unde et uos controuersiam, que inter Reginaldum et Pag. uertitur, commodius decidetis, cum apud uos ueritas latere non possit, et inter eos ex necessitate officii iuris dicendi debitum discretioni et fidei uestre immineat. Quod enim fori uestri controuersie ad nos manant, nota defectus  aut dissimulationis est, nec tam auctoritatis aut prudentie quisquam credat esse defectum, cum utrumque contulerit tibi Dominus. Date ergo operam, ne iustitie implende uoluntas merito deesse uideatur. Quod si dissimulatis, eque uestro insistitis nostroque dispendio, cum et nobis labor accrescat, et uobis, quod non expedit, concepte uirtutis opinio minuatur. uobis enim debemus, ut cum amico liberius loquamur, quod nos Edwardus et Helias diutius uexauerunt, et ut uerbis uestris uobis respondeam, quod mihi de prefatis prescripsistis, de R. et P. rescribo, respondeat scilicet utrique iustitia sua. Quod si aliter in manifesto crimine inobedientie uel alterius sceleris deprehendatur, pena manifesta puniatur, ut ceteri metum  habeant, et recolant, quare uigor iudiciarius sit in medio constitutus. Nouit etiam prudentia uestra quedam tanta rerum luce clarescere, ut uentilatione non egeant, sed pena duntaxat aut premio.



EPISTOLA LXXXIX. AD ALEXANDRUM PAPAM.

Assertiones partium fideli debemus prosequi testimonio, cum cause recedentes a nobis ad apostolicam euolant maiestatem. Inde est quod seriem controuersie que inter Richardum de Anestia et Mabiliam de Francheuilla diutius in auditorio nostro uentilata est, ad notitiam uestram transferre curamus,  prout emergentes articuli colligi potuerunt. Cum itaque iam dictus Richardus, cognatus Willelmi de Saccauilla et nepos, sicut sororis filium uulgus nepotem dicere consueuit, petitionem hereditatis ad bona auunculi obtinenda institueret, memorata Mabilia, filia Willelmi, se illi in foro secularium iudicum, ubi res actitabatur, opposuit, asserens filiam nepoti in paterna hereditate preferendam. Ricardus uero ei nichil iuris hereditarii competere respondit, eo quod non esset ex legitimo suscepta matrimonio, sed adulterino procreata complexu. Cum itaque matrimonii questio uerteretur, quod de regulis ecclesiasticis infirmatur aut conualescit, decreuit curia catholici principis, serenissimi regis Anglorum. Henrici secundi, ut ad examen  ecclesiasticum causa rediret, ubi de iure canonum, quos clerus nouit, uulgus ignorat, questio matrimonii finem debitum sortiretur. Partibus ergo diem ex regio mandato prefiximus, et tandem post dilationes quas Mabilia ex uariis causis obtinuit, petitionem suam Richardus instaurauit. Ut autem liquidius causam suam astrueret, et aduersariam spuriam esse doceret, auunculum suum Willelmum cum quadam Albreda de Tresgoro matrimonium contraxisse asseruit, et exinde, illa contra fidem coniugii derelicta, duxisse Adelitiam filiam Amfridi uicecomitis, et ex ea Mabiliam et alios liberos non legitimos suscepisse. Asserebat etiam quod cum Willelmus Adeletiam superduxisset, Albreda, quam preduxerat, in ipsis nuptiis pro se ius federis coniugalis  protestata et auctoritate ecclesiastica inhibens ne superdicta in mariti sui illicitos transiret amplexus. Preterea cum ibi pre turba, et mariti sui peruersitate non posset audiri, ad dominum Wintoniensem tum apostolice sedis legatum accessit, et sicut idem suis litteris testabatur, tandem per sententiam eius obtinuit, ut ei, relicta adultera, maritus suus restitueretur. Ipsum quoque iudicium episcopi Wintoniensis auctoritate sedis apostolice dicebat roboratum, quoniam eam iam dictus episcopus, dum eum controuersaretur, consultauerat, scriptum consilii a domino Innocentio sancte memorie predecessore uestro, ut aiebant, receperat, in hec uerba. Nos enim originales nunquam, sed domini Wintoniensis litteras super hoc duntaxat  accepimus. »Super eo quod interrogastis de sacramento coniugii breuiter respondeo, illam quam dixisti a patre coniugem traditam, et ab eo cur tradita fuerat rursum patri commendatam, donec statuta die in suam ille domum traduceret, dico quia legitimo consensu interueniente ex eo statim coniux fuit, quo spontanea pactione sese coniugem esse consensit. Non enim futurum promittebatur, sed presens firmabatur. Quapropter quidquid postea cum alia factum est, siue in coitu, siue in generatione prolis, tanto reprehensibilius est secundum, quanto uerius primum. Constante enim primo, quanto amplius in secundo committitur, tanto magis culpa augetur.« Inde cum ex apostolico scripto  fuerit diuortium celebratum, nec elapso decennio, aut amplius sit aliquo iuris remedio sententia attentata, illud esse matrimonium habendum quod legatus conciliauit, et adulterinum esse amplexum, quem sedes apostolica condemnauit. Ad hec, iam non est in questione utrum illorum matrimonium fuerit, cum hoc liqueat ex re iudicata, ex diuortio celebrato, ex eo quod usque ad dies uite nouissimos relicta adultera priori cohesit uxori. In omnibus autem articulis sibi copiam testium esse dicebat, ut nec de matrimonio prius contracto, nec de interpellatione sequentis contubernii, nec de diuortio canonice celebrato quisquam possit ambigere. Et quidem cum pro se plurima allegaret, maxime rei iudicate insistebat articulo et sententie, quam in synodo  Londoniensi ubi diuortium celebratum, et aduersus matrem Mabilie a domino Wintoniensi tunc legato, et Londoniensis Ecclesie uicario latam esse dicebat. Produxit etiam testes quos eidem synodo et diuortio interfuisse asseruit. Quia ergo liberi qui ex damnato et illicito coitu, seu ex effusa concupiscentia geniti sunt ab omnis prorsus hereditatis beneficio excluduntur, eosque nec iura ciuilia, nec leges agnoscunt, canonumque adeo improbat uigor, ut nec alimenta decernat, sed quodammodo iuri quod illa subtrahit, acquiescat, ipsam tanquam paterni criminis argumentum, a totius hereditatis spe contendebat esse arcendam. Ad hec Mabilia, ad cognati sui calumniam depellendam, parentes suos Willelmum et Adeliciam legitime coniunctos asserebat,  et nuptias non clandestinas, sed solemnes in facie Ecclesie contraxisse. Non multum tamen inficiabatur, quin pater suus Willelmus, pactum sponsalitiorum de Albreda ducenda, cum pater ipsius antequam duceret Adeliciam Mabilie matrem, inierit, sed illud usque ad matrimonium peruenisse negabat, sed quia matrimonium in contrahendo et distrahendo liberum esse debet de consensu partium pactum sponsalitiorum, utrumque dixit esse remissum, quod ex eo probare nitebatur, quod testes apparebant parati probare, patri Albrede pecuniam, quam Willelmus ab eo receperat esse refusam: adiiciebant etiam Albredam, et patrem eius omnem obligationem, que intercesserat, ex causa matrimonii, ut sperabatur, copulandi, remisisse Willelmo,  et patri eius, eo quod nuptiarum Willelmi et Adelicie pater Albrede conuiua fuerit, et matrimonii huius promptissimus approbator. Sponsam uero non esse coniugem, tam leges principum, quam decreta pontificum ostendunt, cum desponsata puella possit monasterium preeligere, uiro dissentiente, sicut Eusebius auctor est: et leges, teste Gregorio, nullam infligunt penam sponse, si ad collegium euolauerit puellare. Preterea coniugium non esse perfectum, quod non confirmat et perficit commistio corporalis, licet a prima desponsationis fide initium sortiatur. Si ergo initiatis perfecta preiudicant, omnino iniquum est ut sponsalitiorum pactio uero dicatur preiudicasse coniugio.  Nam Euaristus papa, cum formam matrimonii contrahendi, et sacrum ritum, qui in Ecclesia est, permiserit nuptiarum, ita subiecit: Ita peracta legitima scitote esse connubia, aliter uero presumpta, non coniugia, sed adulteria, stupra, uel contubernia, aut fornicationes potius quam legitima coniugia esse, non dubitatur, nisi uoluntas propria suffragata fuerit, et uota succurrunt legitima. At Willelmus, dissoluto pacto priore, sicut licet, licitas contraxit nuptias, nec unquam consensum adhibuit ut ab illa diuerteret cui fuerat legitime copulatus. Diuortium uero quod pars aduersa obiicit, aut omnino non fuisse, aut non recte fuisse celebratum. Siquidem cum iustitia, defuncto rege pacis amatore, a regni finibus exsularet, et inualescente furore  nouis gaudentium omnes prouocarentur ad omnia, matrem suam Adelitiam nullo iure a coniuge separatam asseruit, sed uiolenter a domo mariti exclusam pariter et eiectam, et hoc machinatione Gaufridi Londoniensis archidiaconi, qui accepto pretio eam indefensam, inauditam, sed nec inde citatam studuit condemnare, fretus auctoritate domini Wintoniensis, qui et ipse, ut asserit, per sordes corruptus erat, nondum tamen legationis officio fungebatur. Hoc autem ea ratione nitebatur ostendere, quod Adelicia sanctum uirum Albericum apostolice sedis in Anglia legatum, cum a marito excluderetur, adiit, petens sibi super iniuria a marito et archidiacono illata iustitiam exhiberi: cum ex ratione temporum constet, quod dominus  Wintoniensis primum legationis officium nactus sit post exitum a nobis iam dicti episcopi Ostiensis. Exinde uero cum iam dictus Wintoniensis in synodo Londoniensi, ut sedis uacantis impleret officium, presideret, sepedicta Adelicia palam prolato legati mandato, quod obtinuerat, petiit super his quibus ab archidiacono et a marito iniuriata fuerat, iustitie supplementum, licet iniquitatis et acceptarum sordium pondus sic iudicantis animum depressisset, ut nec domino, nec legato mandante posset erigi ad iustitiam exhibendam. Matrimonium uero prius inter Willelmum et Albredam uel ex eo non contractum esse constabat, quod tunc primum inter eos, etiam sponsalitiorum solemnitas in Ecclesia et nuptiarum ritus in populi audientia solemniter celebratus  est, quando per fraudem iam dicti archidiaconi et episcopi Wintoniensis, uxor a marito proiecta est, et huius quidem rei testes presentialiter apparebant. Fuit ergo, ut dicebat, aut de facto, aut de iure nulla sententia, qua absens condemnata est, non contumax, sed indecitata, cum constet sententiam nichil habere fortitudinis, que contra solemnem ordinem iudiciorum lata est. Replicabat et multa de priuilegio personarum et ignorantia iuris cum parentibus aut propter militie cingulum, aut sexus infirmitatem liceret ignorare, illud habere uim coniugii quod coniugii precedit initium, quod ex auctoritate legum et canonum, non ad matrimonii nexum conualuit, quod prisca consuetudo apud nos hactenus in consummatione  matrimonii non agnouit: patrem quoque, dum ageret in extremis, sicut Gillebertus, uenerabilis abbas Colecestrie, litteris suis, non signatis tamen, sed testibus munitis, et alii religiosi qui adfuerant, testabantur, palam penituisse dicebatur, quod fraudulentie iam dicti archidiaconi in eiicienda uxore acquieuerat. Sed quidquid inter parentes actum fuerit, sibi aut liberis non debere obesse asserebat, eo quod archidiaconus aut episcopus Wintoniensis nichil contra liberos pronuntiassent, sed hoc quoties conueniebantur expresserint, sicut plures testabantur, se nichil pronuntiasse aduersus liberos illius matrimonii, quod tamen infirmare moliebantur. Unde, ut asserebat, et illustris Blesensium comes Theobaldus, princeps  quidem iustitie amator, et iuris Cismontani peritissimus, ad quem ipse Wintoniensis liberorum causam transmiserat, eo quod ad ipsum res ipsa iure feodi pertinebat, accitis potioribus episcopis Gallie, ex consilio eorum aliorumque sapientum, causa cognita, patre defuncto, eos legitimos agnouit heredes, eisque obesse non debere censuit, quidquid in fraudem eorum dolus artifex procurauit. In his autem omnibus se dicebat copia testium abundare, eosque in plurimis producebat articulis, sed Ricardus, insistens rei iudicate, ab articulo illo auelli non poterat, quin oporteat tenere sententiam, que non modo elapsis decem legum diebus, sed toto uicennio iuris nullo remedio attentata est. Producebat et testes quibus nitebatur ostendere, se ab  auunculo suo Willelmo institutum heredem, et alios tanquam spurios abdicatos; sed nec priuilegium obesse personarum dicebat, cum factum proprium nulli liceat ignorare. Licet enim Willelmus pater Mabilie miles fuerit, tamen ignorare non debuit quid egerit cum Albredam receperit in uxorem, non spe quidem futuri, sed presentis contractu coniugii, et cum matrimonium consensus efficiat, quidquid in iniuriam legitime precedentis consensus presumptum est, nexum inseparabilem prioris matrimonii non dissoluit. Quod si carnale commercium, et ex eo concepta soboles exinde contra fidem coniugii processerunt, non ex eo inficiatur primum, sed sequentis contubernii reatus arguitur. Patet ergo,  quidquid egerit, aut sciuit, aut scire debuit, sed nec liberis eius prodesse debet, si ex priuilegio militari sibi licitum esse crediderit, ut recte agentium fidei impune illuderet: forte si materna peteretur hereditas, liberis prospici poterat in hac parte, eo quod mater potuerat in contrahendo coniugio sinistram conscientiam non habere. At quia de paterna successione agitur, patris fallacia nequaquam liberis suffragatur, parcit interdum mansuetudo legum his, ab ignorantia conuictis, qui ratione cognationis ab inuicem separantur, liberosque eorum ab infamia, et hereditatis damno liberat, quas ecclesie per ignorantiam detente coniungit auctoritas. Sed in eos rigor legum et canonum exercetur, qui incestuose, aut illicite ceunt, scienter, iure diuino et  humano pariter prohibente. Contra hec pars Mabilie multa proposuit in suffragium rationum et legum, multis utebatur exemplis dicens, impossibile, aut difficillimum, ut liberi regis Francorum, aliorumque, quos nominabant, exhereditarentur, ob hoc quod inter parentes eorum sit diuortium legitime celebratum: nec tamen inter parentes suos diuortium legitime celebratum pars Mabilie fatebatur, iura quoque dicebat proniora ad absolutionem, presertim innocentium, quos iniquum est alieno delicto condemnari: separationem uero in synodo Londoniensi a domino Wintoniensi non factam eo nitebatur ostendere, quod antequam synodus illa, quam solam iam dictus episcopus Londonio conuocauit, celebraretur, Adeliciam, sicut multi presentes  testabantur, sepedictus archidiaconus inauditam et indefensam in capitulo Colecestrensi, nullo precedente iudicio, preceperat amoueri, et quod grauius est, uxorem totius huius questionis ignaram a domo mariti presens eiecit. Cum autem in iam dicta synodo Londoniensi memoratum Wintoniensem Adelicia conuenisset, non hoc quidem egit, nisi ut illatam sibi ab archidiacono deploraret iniuriam, et iuxta mandatum quod dominus Albericus legatus Wintoniensis fecerat, iustitiam consequeretur. Nullum autem aliud uerbum, sicut probare nitebatur, ibi habitum est cum ipsa, nisi quod querelam suam apud iudicem surdum deposuit. Querebatur etiam quod idem Wintoniensis ad dispendium eius, consilium domini Innocentii trahere disponebat,  cum in supradictis litteris domini Innocentii nichil de parentibus eius expressum fuerit, sed nescio de quibus male coniunctis: parentes enim eius nequaquam sic conuenerant; quod si eos conuenisse sepedictus episcopus domino pape suggessit, et false suggestionis culpa, et alieni mendacii crimen obesse non debet. In summa sicut Ricardus precipue insistebat institutioni auunculi, petitionem hereditatis instituens, et ad damnatum, ut dicebat, adulterium conuincendum sententie Wintonensis episcopi; sic econtra Mabilia maxime patris nouissime uoluntati innitebatur, et iudicio comitis Theobaldi. Nam utrumque docere testibus promittebat: ad hec si non usquequaque pars aberraret auctoris, sibi et  diuturnitate temporis et iuris ignorantia, numero liberorum, et auctoritate Ecclesie, que matrimonium illud coniunxerat, subueniendum esse protestabatur. Nam in causa duriori diuus Marcus et Lucius benignius responderunt, ita Flauie Tertulle per mensorem libertum rescribentes: »Mouemur et temporis diuturnitate quo ignorantia iuris in matrimonio auunculi tui fuisti, et quod ab auia tua collocata es, et numero liberorum. Idcircoque cum hec omnia in unum concurrant, confirmamus statum liberorum uestrorum in eo matrimonio quesitorum, quod ante annos XL contractum est, perinde ac si legitime concepti essent.« Si ergo tanta est clementia secularium principum ut fauore liberorum, etiam incestui parcant, quenam erit audacia Christianorum  pontificum, ut eos, quos Ecclesie sinus legitime conceptos edidit, inaudita seueritate condemnent? Cum itaque hec hinc inde proponerentur, et ad probationes partium producendas, tandem fere in fine biennii, dies peremptorius eis prefixus esset, post dilationes, quas partes emeruerant, rea tamen frequentius, utpote que interueniente puerperio aliaue infirmitate, aut ex iusta, ut ducebatur, mariti absentia se excusabat, et ipsa missis excusatoribus, suam ab infirmitate absentiam excusaret, Ricardus ad uestram audientiam appellauit, prefigens Dominicam qua cantabitur: Letare Ierusalem, in eo se grauatum asserens quod dilationibus iam fere biennio uexatus erat, et tergiuersatione mulieris delusus ne iustitiam consequi posset.



EPISTOLA XC. AD BARTHOLOMAEUM ARCHIDIACONUM EXONIENSEM.


Magistro B. archidiacono Exoniensi, salutem et gratiam Spiritus, qui ad bonum uniuersa disponit.

Dominus tecum sit, dilectissime amicorum, et te in soliditate uirtutum stabiliat, ut nequaquam arundinea infirmitate frangaris, nec omnem eiusdem leuitate agiteris ad aurem. Fortis et potens est Dominus exercituum, idemque suauiter disponit omnia, et eos, qui dispositioni eius reluctantur, potenter conteret sub pedibus suis. Utique quod statuit de te, sine te deliberat ipse, et in Actibus apostolorum ex sententia Gamelielis, arbitrio Dei commissa est nascens Ecclesia, nutu cuius omnia infirmantur aut conualescunt. Ei itaque committas causam tuam,  quoniam eo patrocinante periclitari non potest. Noli pusillanimis esse in illo, quoniam corpori paruulorum dictum est: Iacta cogitatum tuum in Domino, et ipse te enutriet. Si quidem adulti iam non nutricis alimento, sed conseruationis egent presidio. Ergo sit desiderium, sit oratio tua, ut non modo de te, sed etiam a te uoluntas Domini impleatur. Quod si ipse pro nobis, quis contra nos? Non erit irritum uerbum eius, etsi plerumque ad gloriam disponentis, malis repugnantibus, impleatur. Steterunt contra eum ab initio uiri fortes, potentes, habentes prudentiam huius seculi, et gratie collocatione famosi, cientes bellum, sed precipitauit eos Dominus, et diuisit linguas eorum, quoniam uidit ab iniquitate manare contradictionem in ciuitate, que prefigurabat  Ecclesiam. Non itaque uerearis, si sit in parte aduersa Dei, cui te militare confido, os lampadis, quoniam in parte orientis et loquentis ex alto eternitatis consilio, sermo lucidior, copiosior et efficacior est. Nec mouearis, si gratiam Dei aliquando umbratilis impugnet gratia, quoniam illa, que querit que sua sunt, euanescet. Licet enim exsultet ad horam in lumine alieno, deficiet plane, et obscurabitur, cum iustitia in iudicium conuertetur. Quod si quis de solo nititur Ulpiano, imo de opinione Ulpiani Domino propitio erudietur, nec de spiritu proprio, nequam sit aduersus eum, qui superbos humiliat, et exaltat humiles. Singulis pro suo loquuntur arbitrio, sed penes unum est generalis et  necessaria interpretatio legum et canonum totius diuini et humani iuris, et omnium que statuta sunt ab initio. Ipsum inuoco testem, quem uelim nolim habiturus sum iudicem, quia ex animi mei conscientia, tum nec actor huius uerbi fuisti, nec procurator, imo nec conscius, et ut uocationi diuine securius acquiescas, siue archiepiscopus pro uerbo hoc domino regi scripserit, siue non scripserit, scio quia ille litteras huius non suscepit. Sollicitabatur quidem pro filio Hardingi, qui utinam uir episcopalis esset, sed nec Simone impellente, nec inducentibus Giezitis potuit inclinari, ut in alieno compendio dispendium faceret anime sue! Sic repulsam passus est filius Hardingi modo quidem dicendo potius quam scribendo; ita tamen ut alterius ei beneficii  spes relinqueretur incolumis, sed, siue tu epuleris siue non, moriaris aut uiuas, ille nunquam rege nostro auctore erit episcopus. Profecto, ut creditur, sed nec Domino, quia semper nisus est contra Dominum, et pro uiribus suis, aut suorum, omnes turbauit ecclesias. Consuluit me magister W. archid. per Bosonem socium suum, et dispositioni diuine, adhibitis sociis, quos poterit, sedulus acquiescet. Sic et R. de Limesheia, sane si electionem tuam, quod tamen, auctore Domino, non poterunt, aliquo modo possent emuli impedire, nichil eorum que uolent, facerent, sed iam prouisus est qui ceruicosis imponeretur, et que ferre non possent. uerbum quod de te motum est, Ecclesie Romane, domino regi, metropolitano, cepiscopis, sed et omnibus qui illud  audierunt, placet, exceptis his quos aut ambitio, aut auaritia, aut immunditia, aut inuidia, excecauit. Quod si forte apparuerint in conspectu bonorum, in sua malitia persistentes, confundet eos Deus, ne ipse dispositione frustrata confundatur ab eis. Silueram quidem, et dissimulaueram gaudium meum, quia te, si fieri posset, uellem ignarum uocari a Domino. Nunc autem, quia ei aliter uisum est, et puerum suum Bartholomeum consilii sui per multa indicia conscium fecerunt, consulo quod consulueram ante, scilicet ne preuenias inuitaturum, ne despicias inuitantem. Si dixerit, ascende superius, obtempera iubenti: sin autem, dum ei placuerit, permane in ea uocatione in qua uocatus es. Nam iubenti descendere obtemperabis. Unum est quod ad  redimendum fauorem, si deest, consulo scilicet te facias, non ut simules, meliorem. Quod si uirtutis odio displices, non multi facias placere, quibus ipsa displicet, nisi facias ut ipsa complaceat. Opportune tamen omnia, memor eius, qui ut omnes lucrifaceret, omnibus omnia factus est. Non est enim a precipiti et abrupto initianda correctio: dehortari autem, ne aliqua ex causa promotionis tue pactionem ineas, superfluum scio, quoniam mihi totus es, nec de archidiaconatu in filium Hardingi conferendo, mouearis quoniam rumor uanus est, qui multos plerumque sollicitat. Si quidem antequam episcopus sis, nullius auctoritate alii dabitur, cum episcopus fueris, tuum erit ipsum dare cui uolueris. Preces  forte interim, aut postea audies, sed ut exaudias, ex tuo, non ex alieno pendebit arbitrio. Quod si trepidaueris ubi non est timor, increpabit te is, cuius, auctore Domino, minister futurus es, quibus increpatus est uerbis: Modice fidei, quare dubitasti?  In summa consilium tuum ex magna parte in domino archiepiscopo est, ut tibi possit consulere. Sine eo super hoc nichil facies, quidquid faciant filii Belial, tu et filii pacis ad diem uocationis, sicut uobis prescriptum est, uenietis. ueniant autem cum ceteris, aut pre ceteris magister B. filius Reinfredi peccator, fraterculus meus, et quicunque nostrorum sunt, imo Dei. Prior quoque Plinton, et abbas Tauistoch, si tamen sapiunt pacem. Et tu si potes sine turpitudine conscientie et fame declinare  indignationem emulorum, id facias. Nam que cura de mobilibus? Ego te non curo, nisi precipue mores curaueris. ualete cum fratribus meis, et aliis, de quibus optare debemus ut ualeant. Hoc tibi impertiuntur domestici nostri, quos ualere desideras.



EPISTOLA XCI. AD. . .

Gratias quantas possum refero sublimitati et fidei uestre, que me per tot terrarum et maris spatia dignata est scripti sui solatio recreare. Fortune quidem seuitiam, dum in utrumque nostrum seuiebat uehementer exhorrui, sed ex quo spiritus eius, uobis reddita quiete detumuit, auram mihi, et si non sentire, uel certe, auctore Domino, et uestra faciente  industria, prospicere uideor mitiorem. Quod si exigentibus peccatis meis, spem meam, quod absit! falli contigerit, forti et leto animo per misericordiam Domini corpus meum flagello dispensationis diuine subiiciam, certus quod nulla nocebit aduersitas, si iniquitatis iugo colla subtraxero. Porro mentis mee angustias serenat testimonium conscientie innocentis, que illius solius ueretur iudicium, ante cuius tribunal conuenient in breui diues et pauper, et cogentur omnes filii hominum pro se reddere rationem. Ceterum innocentiam meam quid attinet excusare, cum eam sanctitas uestra plenius et planius nouerit? Sicut fuerit uoluntas in celo, sic fiat. Bis exsulat, qui domi exsulat, et peregrinantes interdum, gratiam preordinate felicitatis  non deserit.



EPISTOLA XCII. AD MONACHOS DE N.

Monachis de N

Omnem animam potestatibus superioribus subiicit Spiritus sancti per apostolum suum emissa preceptio, cui quisquis resistit, diuine dispositioni conuincitur contraire. uirtus si quidem obedientie est, qua diuinis humana, terrena celestibus sociantur. Cuius contemptores, quantum in se est, scindunt Ecclesie unitatem, et dirumpunt compagem spiritus, que consistit in uinculo pacis. Unde de uestra fraternitate, que per misericordiam Dei, arctioris uite professa est regulam, et eminentissime  religionis assecuta est gradum; satis admirari non possumus, quod mandatum domini pape et nostrum hactenus contempsistis. Cum enim uos ex mandato apostolico sepius, ut oportuit, et forte sepius quam oportuerit paterna diligentia commonuissemus, quatenus decimas Roffensis ecclesie Paridi archidiacono ut iustitia exigit restitueretis, iteratis preceptis non modo non profecimus, sed nec subiectionis, aut alicuius humilitatis uerbi aut operis testimonio, nobis apparuere uestigia. Quia ergo, licet nostram equanimiter interdum portare possimus iniuriam, contemptum domini pape dissimulare non possumus, nec debemus, uobis precipiendo mandamus, ut omni occasione et dilatione remota, prefatas decimas memorato archidiacono iuxta mandatum  apostolicum restituatis, a diuinis, secundum statuta Patrum, abstinentes, donec domini pape mandatum, et nostrum impleueritis: ecclesiam quoque nullus uestrum presumat ingredi, dum crimine inobedientie, scelus ariolandi et idololatrie perpetretis.



EPISTOLA XCIII. AD EPISCOPUM NORWICENSEM.

Episcopo Norwicensi.

Dilecti filii nostri R[icardus] de Dractona, et A. frater eius, sua nobis conquestione flebiliter suggesserunt, quod in iniuriam sacrorum canonum et nostram a filio nostro R. archidiacono Norwicensi iniuste tractati sunt, nec eis potuerit apud eumdem archidiaconum interposita appellatio suffragari. Adiiciunt  etiam, quod, postquam fuerat ad nos appellatum, fraternitas uestra sub regie iussionis obtentu quadam imagine iudicii iam dictum A. aduocatione ecclesie S. Andree de Ringet conata sit spoliare, ut in R[ad.] extraneum transferretur, unde et idem R[ad.] ausu sacrilego, assentiente sibi, sed et patrocinante R. archidiacono, predictam ecclesiam memorato Ricardo qui eam iudicio nostro, et fratrum qui aderant, legitime possidebat, presumpsit auferre. Super his autem quia testibus et instrumentis nobis fidem facere parati erant non potuimus non moueri. uerumtamen, ut merita totius cause partium assertione plenius agnoscamus, terminum quem uestra dilectio postulauit, partibus duximus indulgendum, omnibus tamen in irritum  deuocatis, que post appellationem presumpta sunt. Licet enim interdum proprie persone equanimiter iniurias supportemus, iniuriam tamen sancte Cantuar. ecclesie, et contemptum sedis apostolice, cuius uice fungimur, dissimulare non possumus, nec debemus. Huiusmodi ergo auctoritate sepe fatum archidiaconum Dominica, qua cantabitur: Cantante Domino, nostro conspectui apparere iubeatis, prenominatis fratribus R[icardo] et A. super damnis et iniuriis responsurum, et inobedientia, et contemptu domini pape et nostro, et participatione sacrilegii, R. quoque de Passu. generum archidiaconi ad sedem apostolicam excommunicatum transmittatis, eo quod instinctu diaboli presbyterum interfecit.  Nouerit autem archidiaconus quid eum consequatur, si predicto sacrilego communicare ausus est, dum a participatione eius ecclesiam abstinet. Precipimus ut ecclesiam de Ringet cum ablatorum integritate prenominato R[icardo] restitui faciatis. Quod si Rad. extraneus nostris et uestris mandatis obedire contempserit, in eum seueritatem ecclesiastice discipline exercere non differatis. Si autem aduersus Ricardum aliquid iuris sibi competere crediderit, illud media equitate, ubi iustum fuerit, postmodum poterit obtinere



EPISTOLA XCIu. AD MAGISTRUM GAUFRIDUM.

Amico et cognato suo magistro G . . suus IOANNES  Saresberiensis, salutem, et si quid ea iucundius.

Cum sepe, rarius tamen quam uellem, litteras uestras receperim, nullarum gratior fuit aduentus, quam illarum que mihi sub domestice eruditionis auctoritate necessitatem ueritatis indixerunt. Gaudeo namque quod de thesauro scientie uestre nunc tandem probitatis exemplum, quod uobis reseruabatis, et mihi communicatum est. Potero quidem his et similibus animari ad fortia, et Domino prouehente, ad altiora conscendere, si mihi propitiationis sue manum porrexerit, qui illorum duntaxat operum finem illustrat, quorum se meminit esse principium. Et licet illius nostri, quisquis fuerit, sit iucunda memoria, et sententia probabilis uideatur, est tamen, ut arbitror, unde merori suo poterit  quis exhibere solatium. Magnum equidem est honorum fascibus illustrari, sed procul dubio maius est eosdem uirtutum titulis promereri. Unde qui uirtutis assecutus est meritum, etsi rerum opulentia uel fastus non accedat honoris, collato tamen bono debet esse contentus: ne si impatientis conscientie stimulo, quasi iniuria, murmurauerit, uitio ingratitudinis, hoc ipso quod habere uisus est se fecisse uideatur indignum. Et utinam, si studiorum premium non assequimur, saltem non destituamur et merito! Non tamen hec idcirco propono, quod a senis nostri eruditione recedam, cui, Domino faciente, tota uigilantia mentis et corporis obtemperandum esse decreui: quod pusillanimitatem spiritus ueremini, et timorem timetis suspicionum,  prudenter quidem facitis et amice. Non enim Pompeio, aut eo qui ipsum uicit, maior, aut Augusto prudentior, Cicerone aut Curione disertior sum, quibus quantum suspicionis aura nocuerit, uos historiarum series trita perdocuit. Taceo quod toties uictorem Machabeum ante fregerit pusillanimitas, quam gentium fortitudo. Unde constat, quod illorum impetum a me sustinere non potero, nisi me interim foueat, qui protegit hominem a pusillanimitate spiritus et tempestate: in illius autem uirtute non timebo, quid exterius ingerat homo, aut interius murmuret caro. Ceterum equus quamlibet uelox cessante stimulo fit tardior, et ut ait quidam:

 . . . Corrumpunt otia mentem,
Et capiunt uitium, ni moueantur aque:
sic et mens mea, que sui uitio, ne dicam natura, hebes est, innatam ignauiam non deponet, si non crebrius exhortationum aculeis excitetur. Erit ergo industrie et diligentie uestre frequentius somnolentie mee torporem excutere, ut quem ad bene agendum non propria, saltem uirtus accendat aliena: in eo uero maxime uere amicitie fidem agnoscam, si me sic mihi reddideritis, ut uitiis non parcatur, et ut de cetero necentur cautius statuatis ea contra faciem meam, ne in eo deterius semper aliis displiceam, in quo mihi quoque non nouero displicere.



EPISTOLA XCu. AD IOSSELINUM EPISC. SARESB.


IOSSELINO episcopo Saresberiensi.

Fratres Hospitalis, nouo quodam et inaudito humanitatis titulo, ut priuatas faciant eleemosynas, calumnias ingerunt manifestas, rapiunt ut distribuant, de alieno placant Altissimum, et in contumeliam apostolorum ligandi et soluendi usurpant officium, usurpant claues Ecclesie, liberalitate pontificum abutentes, ecclesias, quas semel occupauerint, episcoporum subtrahunt potestati, quorum nituntur potestate, uel auctoritate, si aliquem prouincialium conuenire uoluerint. Si uero conueniantur ab alio, pontificalis auctoritas euanescit, cum asserant se forum non habere nisi Romanum uel Hierosolymitanum.  Unde sublimitati uestre consulendum et supplicandum decreui, ne malitie eorum, quam exercent, aduersus latorem presentium, clericum et sacerdotem uestrum, indulgeatis, cum causa eorum magis uestram ledere uideatur Ecclesiam, quam istius personam. Omnem enim ecclesiam quam eis concesseritis, uobis et successoribus uestris auferetis.



EPISTOLA XCuI. AD PETRUM ABBATEM CELLENSEM. [A. D. 1160.]

Abbati Cellensi.

Litteras beatitudinis uestre mihi lator presentium attulit, sed ipsis Paschalium solemniis feriauerunt. Increpationis ergo uestre querelas grauiter accepi, et eodem animo quo eas noueram esse conscriptas,  nisi quod in anima puriori sinceriorem esse credo caritatis affectum. Si enim super his, uel uitio arrogantie et ingratitudinis uobiscum contendero, preter eam que perspicuis et perpetuis uirtutum titulis illustratur, domestica probatione conuincor. Gratia siquidem Domini et uestra, sum quidquid sum, si quid tamen sum, et institutionis uestre beneficio me spero semper futurum meliorem.

Scripseram quidem uobis de aduentu meo, quod ex subiectis causis fore credideram. Quod uero sententiam mutaui uel distuli, non leuitas mea, sed consilium amicorum meorum fuit. Unde hoc aut nullam arbitror, aut leuem culpam, cum et Altissimus  sententiam mutet, cuius consilium manet in eternum. Non enim fortune insidias solus potui declinare, cum omnia que sub sole sunt, lubrice sortis uana uersentur in alea. Fluxus etenim temporis, motus rerum, caligo mentium, leuitas animorum, axem fortune tanta sui agilitate circumferunt, ut non modo rotam eius, sed et totius orbis molem facile constet esse uolubilem. uerum ne non tam me excusare, quam rerum conditionem frustra uidear accusare de omnibus, sed causa cognita iudicare. Status itaque mei faciem parumper inspicite, serenissimi domini nostri regis Anglorum, ab anno preterito, grauis in me studio emulorum excitata est indignatio. Si causam queritis, professio libertatis, ueritatis defensio crimina mea sunt:  testis est mihi scrutator cordium, quem inutilis et perniciosa uita mea tota semper et nimis offendit, quia alterius culpe, quod ad dominum regem, conscientiam nescio. Ipsum, ut audistis, adire disposueram, meam innocentiam purgaturus, sed per familiares suos didici, me nullomodo admittendum in absentia domini Cantuariensis et eo mediante mihi posse gratiam reformari. Preterea domini regis reditus nobis in dies singulos promittebatur. Quid ergo facerem? Insulam egredi imaginem uidebatur habere diffugii: calumniatorum declinare congressum, esset ream conscientiam profiteri: principis non exspectare conspectum, caput meum lese maiestatis obnoxium legibus faceret; ad summam, testimonium innocentis conscientie, auctoritas  Romani pontificis, prudentum consilia familiarium preces tandem persuaserunt, ut examen cause, si fieri potest, domi exspectem, ubi finis poterit esse, et sumptu facilior, et copia amicorum fertilior. Sed hec, ut scribitis, renuntiasse debueram: has equidem partes fidelibus uestris amicis meis, uenerabilibus uiris, Ioanni thesaurario Eboracensi, et magistro Willelmo commiseram procurandas. Proprium nuntium idcirco destinare distuli, quia naufragii breuis, ut uidebatur, licet magni, adhuc dubius erat euentus, et quia mallem leta quam tristia nuntiare. Unde et cursorem uestrum mecum retinui per dies aliquot in aduentum illustris regine Anglorum, et clarissimi uiri cancellarii regis,  qui, per misericordiam Domini, procellam mihi detumuisse dixerunt. Potens est autem Dominus uestris, et Ecclesie sue, pro qua patior, precibus, eam, quantacunque sit, in auram commutare, et innocentiam meam perducere ad portum quietis optate. Hec hactenus.

Ex quo fidelem nuntium inueneritis, mihi, si placet, epistolas beati Bernardi transmittite. Precor etiam, ut flores aliquos uerborum eius, et uestrorum, et cantoris Trecensis, et si qui sunt similes, colligi faciatis: ita tamen ut florum letitia non perimat aut minuat fructus utilitatem. Ego procul dubio, auctore Domino, uos in mea, aut proprii nuntii persona, antequam autumnus exeat, uisitabo.  De liberalitate, quam in fratrem meum exercuistis, quas possum uobis gratias refero. Charissimum autem nostrum, T., prepositum uestrum, nomine meo persalutate; his quoque salutatis qui uos diligunt, et me nouerunt, quos etsi non charte breuitas, mentis tamen complectitur latitudo.



EPISTOLA XCuII. AD EUMDEM. [A. D. 1157.]

In aduentu nuntii uestri ad nos serenissimi domini nostri regis Anglorum, qui ad Alpinos et sub-Alpinos Britones profectus est expugnandos, expeditio nos tenebat occupatos quidem totius regni negotiis, sed precipue sollicitos in custodia illustris regine Anglorum et liberorum domini regis, qui  commissi sunt fidei domini Cantuariensis, a cuius ego latere non recedo: inde utique ut eminentiam uestram nec per nuntium meum tam cito potuerim uisitare. Ceterum quid doloris et meroris anime mee nuntius uester attulerit, prudens et sciens taceo, ne, si super dolorem uulnerum uestrorum, meum quoque addidero, ampliori tristitia absorbeamini, cum saucia mens recordatione, nedum inundatione tristium exulcerari soleat potius, quam foueri. Malorum quidem meminisse iuuat, sed cum preterierint, tunc demum placet fuisse prostratum, cum fortior preualueris. Miserum quoque fuisse iucundum est, sed iam de felicitate gaudenti. Sic, sic infortunii grata est recordatio, sed cum de fortune iniuria triumpharis. Quis  edium suarum ruinam letis oculis aspicit? quis domus sue flagrantis aut fumantis incendia libens intuetur? Proinde, mi carissime, a tanti meroris memoria animum pariter paululum auertamus, conuersi ad eum qui fideles suos tentari non patitur supra id quod possunt, faciens quidem de tentatione prouentum, ut omnia cooperentur in bonum. In sorte namque iustorum peccatorum uirga non permanet, et quidquid ab iniquitate recedit, seu prosperi, seu aduersi faciem induat, nichilominus proficit ad salutem, et conatur ad gloriam. Ex rerum namque difficultate crescit meritum fidei, et gloriosior est triumphus, quem assiduitas laborum, et periculorum susceptio, et iugis patientia precesserunt. Si de se presumit aliquis in quo deficit, si  de Domino, in quo non proficit: Sine me, inquit, nichil potestis facere ; et in eo cuius spiritu agitur apostolus, omnia potest. Quis uirorum fortium et sublimium illud non libenter amplectitur?

Tu ne cede malis, sed contra audentior ito,
Qua tua te fortuna sinat. 
Quid ergo [ille] quem uerbum Patris inuitat ad fortia, et animat in tribulatione malorum, et dolore? dicens: Confidite in me, ego uici mundum .

Dilatare uoluit Dominus nomen suum, et martyris sui  gloriam transferre ad externas nationes,  ut qui quasi sub modio Senonensis Ecclesie latebat, respondeat in medio nationum, et multitudine populorum. In edes suas tantum forte permisit incendium, ut quasi beneficio ignis examinate, auctore Domino, cum reedificate fuerint, sicut mundiores, ita appareant pulchriores. Cum uero Ecclesiam Anglorum sollicitare placuerit, diligenti sollicitudine prudentes et honestos uiros in hoc opus eligere studeatis, quorum peccata minime ruborem incutiant innocentie uestre: ueniant quidem muniti commendatitiis precibus principum uestrorum, non quo res aliter expediri non possit, sed quia facilius et felicius promouetur negotium, quod magnorum uirorum est auctoritate subnixum. Affectum spondet  dominus Cantuariensis, effectus autem Dominus procurabit. Quid de me dicam, qui totus uester sum, et illorum?

De cetero liberalitati uestre pro epistolis beati Bernardi gratias ago, antiquis insistens precibus, ut flores uerborum eius quos conquirere poteritis mihi transcribi faciatis, et si quid huiusmodi apud uos paratum est, per nostros nuntios afferatur. Preterea beati Aigulfi mihi pignora promisistis, cui satis gratulari non possum; sed licet mihi sufficiat gratia uestra, precor, si fieri potest, ut de reliquiis beate Sauine, Memorii, Frodoberti, et aliorum, quorum pane nutritus sum, per eosdem mihi mittatis. Quod autem huiusmodi mitti placuerit, manu uestra signatum tradatur nuntiis, et litterarum  uestrarum prosecutione fiat authenticum.



EPISTOLA XCuIII. AD HENRICUM EPISC. WINTONIENSEM. [A. D. 1157.]

HENRICO episcopo Wintoniensi  .

Quot et quanta mala Ecclesiis Christi procuret pastoris absentia, etsi antea nobis fuisset incognitum, ex solo peregrinationis uestre dispendio potuimus didicisse. Biennium enim est ex quo fames cepit in terra uestra, non equidem fames uictualium, quorum satietate a cultu Domini auertitur, et plerumque recalcitrat populus incrassatus, impinguatus, dilatatus, sed fames audiendi uerbum Domini. Paruuli siquidem petierunt panem, et non erat qui  frangeret eis. Si ergo ad aliquem uicinorum solos Euangelii tres panes, domui uestre mutuaturi accedimus, creditorum continuo sustinemus difficultates, ea se copia excusationum opponit, ut filiis quiescentibus in cubili, ad importunitatem nostram uix surgat aliquis et aperiat uel nobis pro reuerentia nostra. Si autem ad extraneum uel peregrinum urgente necessitate confugimus, timemus, ne pro pisce serpentem, aut ne pro ouo porrigat scorpionem. Preterea oues uestre aut non audiunt, aut minus audiunt uocem alienorum. Quid multa? iacturam Domini, que quotidie fit in rebus et moribus, non sufficiunt enarrare. Audite ergo, dilectissime frater in Domino, planctum esurientium, audite uoces uagientium paruulorum, audite uocem sponse  que amore languet, et uestro desiderio intabescit. Audite denique uocem sponsi, qui uos constituit super familiam suam, ut ei cibum detis in tempore. Redite itaque ad ecclesiam uestram, et totam insulam sapientie et uirtutis uestre radiis illustrate. Nec uos moueant damna rerum, quem respiciunt pericula animarum. Procul dubio satius est et equius, ut sollicitudinis uestre uigilantiam commissis uobis ecclesiis impendatis, quam alienis. Dominus rex de securitate uestra nos fecit securos, et duobus, quos nominatim excludit, exceptis, quos uolueritis, ad gratiam eius poteritis introducere. Nos autem reditui uestro congratulabimur, et quidquid  auxilii uel consilii poterimus, libenti animo conferemus. uale.



EPISTOLA XCIX. AD EUMDEM. [A. D. 1157.]

Amicis nostris, urgente tentationis articulo, illam consilii uiam credidimus ostendendam, que honestatis specie, aut utilitatis fructu, uidetur pre ceteris eligenda. Et licet ambigentis animus recte consulenti obtemperare detrectet, caritatis tamen instantia non quiescit, donec reluctantem amicum ad bona pertrahat, uel inuitum. Sic nos, reuerende et amantissime frater in Domino, fraternitatem uestram ad propria redire monuimus, omnino non credentes honestati uestre, aut ecclesie utilitati magis aliquid expedire. Ut enim cetera taceamus,  que longum est enarrare, profecto morum ruina longe miserabilior est, quam nummorum. Nec est de temporalium amissione dolendum, ubi dispendium incurritur eternorum. Duorum namque dolorum circa eumdem animum maior denigrat alterum. Absit autem! ut aliquis de uestra prudentia audeat suspicari, quod uilissima rerum, opes scilicet, animum uestrum moueant ubi periculum imminet animarum. Absit! ut inuidia antiquo suo uobis possit insultare prouerbio dicens:

Quod defles, illud amasti.
Unum e duobus eligite, aut litis discrimen uultis, aut pacem. Si litis incertum prefertis, aduertite quia nichil turpius est quam suis armis expugnari,  et quasi mucrone proprio iugulari. Si pacem, redite, et pax est: sed timetis, et quidem ubi non est timendum. Nunquam enim uenit in mentem serenissimi domini nostri regis ut innocentiam uite, integritatem fame, gloriam regni, tanto deturparet opprobrio, ut manum suam et quacunque causa extenderet in Christum Domini, uel aliquam contumeliam a quocunque pateretur inferri. In eo siquidem plurimum motus est, quod conductum petere necessarium credidisti, cum neminem eorum unquam leserit, quantecunque processerint inimicitie, qui ad se ueniebat. Quid ergo timebatis, cum uos sua, et omnium nostrum uoce et litteris reuocaret? Sed uos mandatum domini pape, et Cluniacensium uestrorum necessitas detinet. Porro et ipse dominus papa  reditui uestro congratulabitur, nolens mandatum illud utilitati uestre preiudicium facere, et personam uestram Wintoniensi et Glastoniensi ecclesiis, plus quam Cluniacensi non ambigitis obligatam. Illarum quippe regimen suscepistis a Cluniacensibus absoluti. Qua ergo ratione ab istis ad illos diuertistis? Nunquid equum est, istis esurientibus, eorum pane illos satiari? Hec non modo domini regis, sed fere omnium querela est. Certe an iusta sit, uos uideritis. Preterea ex absentia uestra se in necessitatibus regni a consilio uestro et auxilio queritur destitutum, cum, Domino precipiente, Cesari reddi debeant que sunt Cesaris. Unde plurimi  suaserunt, ut in omnes uestros durius ageret, et in bona ecclesie, usque ad thesauros intimos, manum extenderet. Ipse tamen, incitante se turba, continet manus suas, et aduentum uestrum utcunque exspectat. Quod si ecclesiam, et omnes uestros hac prouocatione regie indignationi exposueritis, timendum est ne ueniant maiora metu, et uos, quos declinare non uultis preuisos, sentiatis aculeos postmodum duriores. Precamur ergo, et in uirtute caritatis consulimus ut redeatis, et ex quo uos audierimus esse Bolonie, uobis in ipso littore nostro occurremus, procuraturi quomodo ad dominum regem cum honore perueniatis, et finis iucundus tantis laboribus imponatur.



EPISTOLA C. AD PAPAM ALEXANDRUM.


Domino pape ALEXANDRO.

Ex mandato sanctitatis uestre in presentiam nostram citauimus uenerabilem uirum G. abbatem Westmonasteriensem monachis de Maluernia responsurum super his que in audientia uestra aduersus eum proposuerant. In ipsa autem uentilatione cause nobis ex testimonio uenerabilium uirorum Gileberti Hereford. episcopi, Hamelini abbatis Gloucestr., Raginaldi Persor. abb. euidenter apparuit, quod monachi Maluernie grauiora quam passi sunt promeruerant, uitio contumacie sue, et inobedientie culpa, quam beatus Benedictus in monasteriis docet ceteris acrius puniendam; et quam tota fides Catholica, et omnis ecclesiastica disciplina,  quasi scelus idololatrie detestatur. Tandem conuersi ad cor ab abbate suo, quem multis iniuriis et uexationibus grauiter leserant, saniori consilio usi, prostrati ad pedes eius, ueniam petierunt, et satisfactionem promittentes, restituto priuilegio, quod a maiestate uitiosa suggestione obtinuerant, interuenientibus nobis, et uenerabilibus uiris qui aderant, G. Roffensi episcopo, Siluestro abbate S. Augustini, in ipsius gratiam recepti sunt, et sic concordia reformata. Et quia cellulam Maluernie Ecclesie Westmonast. pleno iure ab initio constat esse subiectam, excellentie uestre preces porrigimus, rogantes ne contra consuetudinem omnium monasteriorum, tam patiamini iure suo priuari, et  iustas petitiones abbatis, de quo meliora speramus, misericorditer audiatis.



EPISTOLA CI. AD HENRICUM EPISCOP. WINTONIENSEM. [A. D. 1157.]

THEOBALDI episcopo Wintoniensi.

Super incolumitate uestra, quam a nuntiis uestris accepimus, letamur plurimum, sed de ea mentis integritate, que rerum damna non sentit, congratulamur Altissimo, bonorum omnium largitori. Grauis quidem fuerat de rerum iactura tentatio, si non in fortem animum incidisset; uerum fortitudo clarius elucescet, si tribulationis igne probata redierit ad ouile, quod ex pastoris absentia insidiantium morsibus patet. Nec est, dilecte frater, quod uos amodo uereri oporteat, cum ipse rex aduentum uestrum  desideret, et pacem, et securitatem omnimodam repromittat, et ne de ea possitis aliqua ratione dubitare, eam in manu nostra cepimus, ducatum uobis dantes, a mari usque ad regem, moram uobis, et reditum, si expedierit, preparaturi. Si ergo diligitis ecclesiam uestram, si animam uestram, imo quia utramque diligitis, accepta opportunitate redire non differatis, ne, quod absit! quod sepe diximus, fiant conditionis uestre nouissima semper deteriora prioribus. Potestatis enim a Domino constitute geminabitur indignatio, si porrectam gratiam contemni presenserit.



EPISTOLA CII. AD ALEXANDRUM PAPAM.

Domino pape ALEXANDRO.

 Sanctitatis uestre mandatum debita ueneratione suscipientes, creditoribus uestris satisfecimus, parati semper apostolicis obedire mandatis, sed apostolatus uestri tempore paratissimi. Nos etenim per misericordiam Domini a fide Romane Ecclesie, ab obedientie famulatu, non carcer, non gladius, non, si qua grauior est persecutio, separabit: presertim cum illum uideamus in throno Petri regnantem, a quo doloribus nostris solatium exspectamus. Multa siquidem sunt, et fere importabilia, que pro domo Domini libenter, cum ita oporteat fieri, sustinemus, et certe maiora quam que scripto committi expediat. Speramus autem quod ea in breui, auctore Domino, in auribus uestris commodius presentes exponemus, eo quod uos ad Galliarum partes  descendere, fama fere omnium consona uoce concelebrat. Supplicamus ergo maiestati uestre, ut nos de aduentu uestro, si placet, dignemini premunire, quo paternitati uestre, ut decet, promptius occurramus, et desideratissimo beatitudinis uestre uisu et alloquio citius gaudeamus. Interim, Pater dulcissime, nos scriptorum uestrorum solatio, et apostolice salutationis beneficio petimus sepius uisitari, ne pii desiderii nostri dilatio, aut seruitutis nostre contemptum, aut defectum gratie uestre, aut ueteris amicitie obliuionem, si non nobis, aliis tamen significare uideatur. Et quia indefessa sollicitudine super afflictione matris nostre sancte Romane Ecclesie iugiter concitantur uiscera  nostra, et ora filiorum infidelium dilatantur, qui laborem capitis pro languore nobis improperant, expedit ut uestrum, et sancte Romane Ecclesie statum, et si tempestas adhuc cessat a seculo et serenum future pacis alicunde resplendeat, litteris quas in gente nostra ad confirmationem fidelium possimus ostendere, nobis significari precipiatis. Me grauis languor, exigentibus culpis meis, estate preterita adduxit ad portas mortis, cui me ad modicum facto iam testamento, rebusque omnibus usque ad uictum tenuem erogatis, clemens Omnipotentis manus, ut hac urbe morula liceat commissa deflere, subduxit. De reliquo namque breues sunt dies mei. uerum ut anima de carnis ergastulo letior exeat, ad conspectum Altissimi gratias pro  benefactoribus actura, ad pedes clementie uestre tota mentis intentione iaceo prouolutus, ut professionem abbatis Sancti Augustini, quam omnes predecessores mei habuerunt, et mihi nouissimo, et omnium minimo nunc pro bene placito uestro subtrahitur, ecclesie mee restituatis. Hic est enim dolor ille unicus, qui corpus meum depascitur, lacerat animum imum et inualescit tantum hoc sub pectore uulnus, ut me patienter audiat clementia uestra: meror et doleo, quod preterita hieme, nec in una petitiuncula potui exaudiri, cum monachi S. Augustini contra me multitudinem obtinuerint litterarum. Litteras illas, quas solas pro nobis, de negotio illo nostri uobis nuntii attulerunt, Domino teste, pro reuerentia et honore uestro, quem conseruari  desidero semper illesum, nulli adhuc credidi ostendendas. Ego, cum illis placet, ex mandato uestro, ad suffraganeorum meorum tribunal protrahor et inuitus.



EPISTOLA CIII. AD R. CANCELLARIUM.

R. cancellario.

Gratias quantas possum, quia quantas debeo, reddere non sufficie, refero paternitati uestre, pro honore et beneficiis mihi et meis a uobis semper exhibitis, et maxime eo quod solus inter multos, quibus deuotio mea quandoque innotuit, me litteris uestris in manu nuntiorum meorum, adhibita consolatione curastis instruere. uestro itaque consilio acquiescens, conuocatis iis, quos oportuit, in  uerbo, sicut me docuistis, processi, a mandatis apostolicis, nec pro temporali uita et in minimo recessurus. uideat Ecclesia Romana quid precipue uelit, aut quid expediat, pro ipsa, si necesse est, paratus sum, et carcerem, et in mortem ire: quisquis in Ecclesie auribus Romane de me aliud dicit, de suo loquitur, quia mendacium loquitur. Exhibitio preteritorum probatio futurorum est. Me iam tertio, pro mandatis apostolicis, periculis, imo et morti exposui. Nunquid in fine uie et uite senex eternum longi laboris et iugis obedientie premium pro quacunque temporis fallaci promissione immutabo? Ante mihi pereat totus mundus, quam ego pro ipso peream Deo meo. Hec ideo quia quosdam dominorum meorum cardinalium aliter quam mihi et ecclesie  mee expediat, aut quam ego de conscientia mea meruerim, in me audio animaduersos: quibus si deliqui, quod tamen non recolo, tanquam dominis et patribus debita humilitate libentissime satisfaciam. Si non deliqui, obsecro per misericordiam Domini et iustum iudicium eius, ut amoueant concepte indignationis aculeos, et antequam mihi bene promerenti amodo restituant gratiam. Et quia nuntii mei a quibusdam minus bene recipiuntur, petitionem hanc, si hoc tamen auderem postulare, dominis meis cardinalibus per manum uestram desidero presentari, et responsa eorum per litteras uestras recipere.

  Celebris fama est dominum papam ad Galliarum fines accedere. Ut ergo promptius illi et uobis occurramus, me per latorem presentium, si placet, adhibita celeritate premonete. uiuat et ualeat paternitas uestra, memor mei in orationibus suis.



EPISTOLA CIu. AD CARDINALES.

IOANNI Scor. et IOAN. PAUL. card.

Ab ineunte etate amplexus obedientiam, nichil exinde ei pretuli, pro qua ab initio uniuersa omnia reliqui. Cum uero placuit ei qui me uocauit, ut puerum suum Cantuariensi Ecclesie preficeret, licet indignum, nichil postea potius credidi, quam ut me sancte Ecclesie Romane tota deuotione submitterem, et ei famulatum pro uiribus semper promptissimum  exhiberem. Mihi uoluptas erit et gloria, meam singulis annis, aut sepius deuotionem sedi apostolice presentare. Miror autem et admodum doleo, quod quorumdum dominorum meorum cardinalium citra meritum meum in me incanduit indignatio. Mihi siquidem in nullo conscius sum: uerum si deliqui, humiliter satisfacientem admittant ad gratiam: si non deliqui, misericordia et iusto Domini interueniente iudicio, bene semper de cetero promerentem fraterna caritate recipiant, et a persecutione cessantes, nostri non declinent famulatus obsequia. Nostra hec petitio uestris manibus promoueatur, quia nuntiorum nostrorum presentia minus bene recepta est a quibusdam. Sinceri amoris secura est petitio.



EPISTOLA Cu. AD BOSONEM CARDINALEM.


BOSONI cancellario.

Pro honore et beneficiis a uobis mihi et meis sepe collatis bonitati uestre gratias ago, orans, ut in me non tepescat uestre caritatis affectus, quia mei obsequii deuotio non quiescit. uerum quia amicorum sibi inuicem reseranda sunt pectora, quid animam meam maxime torqueat, paucis aperiam. Ex quo promotus sum in episcopum, sancte Romane Ecclesie studui totis uiribus inseruire, credens, amore et cultu iustitie, et iugi deuotionis exhibitione me posse ipsius gratiam comparare. Ceterum secus accidit. Nullo siquidem mali merito de conscientia  mea procedente, me quidam dominorum meorum cardinalium, ut a quibusdam audio, admodum persequuntur. Quod ex eo uerum esse maxime perpendo, quod detractoribus meis fauent et aduersarios fouent. Sit ergo sollicitudinis uestre, ut si hoc culpa mea promerui, cum debite satisfactionis fructu non respuant penitentem. Si non, ut credo, promerui, contemplatione misericordie, et iusti iudicii Dei, molestias huius acerbitatis amoueant, et a se non reiiciant nostre deuotionis obsequium. Preterea, quod mentem meam dolore grauiori exulcerat, dominus papa, qui preterita hieme petitiones meas non admisit, aduersariis meis, et presertim monachis Sancti Augustini, fasciculos, quibus  senectutem meam obruerent, contulit litterarum: ad abbatem Sancti Augustini de facienda professione litteras mihi indulsit, que, ut pace eius loquar, ei non essent honori, et mihi fuissent dedecori, et abbati essent future contemptui. Scripsit enim tenuiter, ut professio fieret. At diu cardinales econtra litteris instruxerunt abbatem ut appellaret. Quis non uidet litteras hinc inde missas, nisi ad ancipitis pugne discrimen inuitasse? Precepit item ut pro beneplacito monachorum ad tribunal Londonias litigaturus accederem. Quid multa? ego nec in minimo, qui tot et tantos amicos in Ecclesia Romana habeo: monachi illi sunt in omnibus exauditi. Hec in oribus uestris corde et ore mesto depono, ut quandoque similibus obuiare studeatis. De cetero  creditoribus uestris satisfecimus, nichil accipientes de pecunia sancti Bertini.



EPISTOLA CuI AD ALEXANDRUM PAPAM.

Domino pape ALEXANDRO.

Nostrum, et ecclesie, que apud nos est, statum, uobis per Herebertum uestrum missis litteris significauimus, at ille aut per malitiam prodidit, aut perdidit per negligentiam, aut eas amissas esse fraudulenter simulauit. Cum enim dimissus a uobis apud cancellarium regis Anglorum per mensem et amplius contra prohibitionem uestram exspectasset, remisso in Angliam nuntio per litteras memorati cancellarii sollicitauit, ut ei litteras prioribus similes, quas sibi sublatas querebatur, remitteremus  ad uos fidelius deferendas. Quia igitur parum fidelis in primis exstitit, malumus proprium nuntium destinare quam secundo decipi per alienum. uos nuntium uestrum pro beneplacito uestro conuenietis, et si placet, eum, ut cautius et fidelius negotia uestra exsequatur, instruite.

De cetero monachi Sancti Augustini ecclesias in fundis eorum sitas nobis subtrahere machinantur, et quia in oculis Ecclesie Romane gratiam inuenerunt, si quis salutis nobis, aut ecclesie nostre decernitis relinquendum, preces eorum ulterius in dispendia nostra non admittatis. Preterea noueritis liberum esse omnibus appellare. Quod ex eo uobis constare poterit, quod aliqui ad uos confugientes hoc solo remedio euaserunt. uos qualiter agatis  cum eis prouidete, et si quid in causis eorum nobis debetur honoris, prout placuerit, reseruate.



EPISTOLA CuII. AD EUMDEM.

Domino pape ALEXANDRO.

Norwicensis archidiaconus, uir malitia, dolositate, et arte mentiendi conspicuus regnum nostrum preterita estate rumoribus suis concussit, et optimates regni aduersus fideles uestros, imo Ecclesiam Dei grauiter concitauit, uulgo dicens, in episcopatu Norwicensi se a uobis in Angliam destinatum, ut a Willelmo comite Warenne, filio regis Stephani, DCC marcas reciperet, quas pro audiendis petitionibus suis contra regem uobis prefatus comes debebat  appendere: sub hac excusationis imagine, ne in ius traheretur iuxta mandatum uestrum a domino Norwicensi sepius impetrauit, et causam que inter ipsum et magistrum Willelmum clericum domini Cantuariensis uertebatur super ecclesia de Aluestona, diutius distulit. Beneficio tamen litterarum uestrarum, dictante iustitia, in facie ecclesie Norw. per presentiam episcopi, cui causam commiseratis, absque remedio appellationis infra prescriptum terminum finiendam, in ea prostratus est, et a iam dicta ecclesia deiectus. Si ergo causam iniquam reparare tentauerit, non decet bonitatem uestram, ut ipsius preces, ne dicam fallacias admittatis, sed potius puniatis, quod se procuratorem uestrum, et gestorem negotiorum mentitus est, aut inepte gloriatus.  Male enim sonuit in auribus omnium gloriatio eius.



EPISTOLA CuIII. D ALEXANDRUM PAPAM. 

Domino pape ALEXANDRO.

Possem temeritatis et arrogantie argui, qui aures uestras toties pulsare presumo, si timiditatem meam Patris benignitas non excitaret, et ausum non excusaret fraterne caritatis officium. Suadente ergo pietatis uestre dulcedine, et urgente pauperis honesti et litterati necessitate, maiestatis uestre pedibus toto animo prouolutus, quas licet clementie uestre preces offero, quatenus latoris presentium personam benigne recipiatis et causam, et ei solatium uite Senonensis archiepiscopi uiolentia  non permittatis auferri. Quid iustitiam eius impediat, ipso referente, si placet, audietis. Preterea precentor Senonensis, et honestate morum, et litterarum eruditione, et speciali, qua uester est deuotione, in quantum equitas permiserit, dignus est exaudiri. Nunc ad me redeo. Episcopo Lexouiensi, cum excellentie uestre uisum fuerit, gratiam rependetis, pro eo quod in me seruum uestrum, serenissimi domini regis tantam conflauit indignationem, ut morari in Anglia mihi tutum non sit, et exire aut impossibile sit, aut difficillimum. Senes nostri incolumes sunt ab abbate Radingensi, licet uos cum Thoma suo circumuenerit. Ad opus R. nostri uix aliquid extorquebimus. Osbertus Eboracensis  archidiaconus in purgatione defecit. Quisquis uobis suggesserit aliter non credatis.



EPISTOLA CIX. AD EUMDEM.

Domino pape ALEXANDRO.

Andreas clericus de Lenham, ecclesiam suam de Lenham quibusdam decimationibus iniuste spoliatam esse, in presentia nostra conquestus est, postulans sibi de G. presbytero de Wichelemera, qui eas occupauit, et quodam milite Ricardo, qui fundi dominus est, et occupanti patrocinatur, iustitiam exhiberi. Partibus uero tandem peremptoria die prefixa, cum prefatus An. adesset, pars aduersa tergiuersando, ad frustratorias dilationes confugit, quas cum eis iuris ratio denegasset, iam dictus  miles sibi a nobili uiro Willelmo fratre regis, domino suo, dixit esse prohibitum, ne, eo absente, super decimis de quibus agebatur, causam ingrederetur. Prememoratus quoque presbyter, cum cedere uideret militem, cuius patrocinio nitebatur, se non litigaturum respondit. Cum ergo actor, productis idoneis testibus, quibus abundabat, summa instantia, ut ipsius probatio reciperetur, a nobis impetrasset, et ea recepta consilio synodi cum pro eo laturi essemus sententiam, sepedictus presbyter ad uestram audientiam appellauit, diem prefigens: Quasi modo geniti. uos itaque prout Deus uobis inspirauerit, cause debitum finem imponetis.



EPISTOLA CX. AD EUMDEM.

 Domino pape ALEXANDRO.

Magnam, dulcissime Pater, conceperamus letitiam, sperantes, ut fama erat, nos citra Alpes posse presentie uestre solatio recreari. uersa est tamen in luctum cithara nostra, et gaudium transiit in merorem, ex quo pro certo nobis innotuit, quod urbs beatitudinem uestram inuidens Cisalpinis, nominis uestri gloria maluit illustrari. Cum ergo apostolatus uestri culmen nequeamus pro uoto uisitare, quod possumus, iterum per nuntios, celeritate adhibita, consuete uisitationis supplebimus obsequium. Placeat itaque dignationi uestre, usque ad illorum aduentum causam monachorum Sancti Bertini, et Osberti Eborac., archid. et si qua nos et regnum Anglie negotia contingunt, suspendere, quoniam  illi super his omnibus discretionem uestram facient certiorem, et auditis eis ad singula, Domino propitio, tutius et utilius procedetis.



EPISTOLA CXI. AD EUMDEM.

Domino pape ALEXANDRO.

Preter opinionem, et contra spem, littere uestre, quarum iucunda solet esse conceptio, nobis mestitiam attulerunt. Cum enim ad Galliam cum summo desiderio prestolaremur aduentum uestrum, accepimus uos ad urbem, utinam salubriter! esse reuersos, et spei nostre sic euacuatam esse letitiam. Preterea petitiones nostre caruerunt effectu, quia scriniarii uestri, ut scripsistis, nostras forte litteras  amiserunt. Nos autem quo modo possumus, acerbitatem utriusque infortunii releuantes, nuntios qui uos uice nostra uisitent, et litterarum damna restaurent, sub omni celeritate ad sedem apostolicam destinamus: rogantes ut causam monachorum Sancti Bertini, et Osberti Eboracensis archidiaconi, et si qua ad nos, uel regnum Anglie negotia spectant, usque ad illorum aduentum protrahi faciatis. Illis enim auditis, auctore Domino, singula salubrius statuetis.



EPISTOLA CXII. AD ARNULFUM.

Amico suo carissimo ERNULFO, suus IOANNES, salutem et uere dilectionis obsequium.

Dominum cancellarium scio emergentium tumultu  negotiorum, uariis curie occupationibus, et rei familiaris necessitatibus impeditum, amicorum petitionibus promouendis, nisi alio incitante, uacare non posse. De uestra itaque familiaritate presumens, precor ut, inspectis litteris quas ei mitto, ipsum ad reformandam mihi domini regis gratiam animetis, et recurrente scripto uestrum mihi consilium significetis. Quomodo uero dominus rex, domini pape, Cantuariensis episcopi, et cancellarii sui preces accipiat, diligenter litteris uestris, si placet, rescribite. Amicum siquidem longe honestius est ueraciter premuniri, quam fallaciter decipi. Iacula quoque minus ledunt que preuidentur.



EPISTOLA CXIII. AD REGIS CANCELLARIUM. [A. D. 1159.]

 Cancellario regis.

Inter multiplices et graues in me seuientis fortune iniurias, nichil eo molestius fero, quod amicorum solatio destitutus neminem curarum socium, aut participem meroris inuenio. In quo calculo sors mea uersetur, citra mee conquestionis iudicium, ex his que uidetis et auditis, et que longo didicistis experimento facile poteritis intelligere. Ut tamen que sit, paucis aperiam. Ex quo socii nostri a uobis redierunt, communem Dominum, me fere excluso, nisi cum onera fuerint subeunda, suum promissis et rumoribus effecerunt.

Non equidem inuideo, miror magis. 
Si quid ergo potest apud excellentiam uestram  paruitatis mee deuotio, si qua est antique familiaritatis memoria, si spectate amicitie fidem, fortune impetus non subuertit, id agite, quo serenissimi domini nostri regis gratis in me concepta indignatio mitigetur, ut pro arbitro eius excusem innocentiam meam, aut si in aliquo gratiam eius demerui, satisfactione congrua eamdem mihi liceat promereri, et exinde honestius et liberius, uel gratia litterarum, uel occupatione alterius studii, tante sollicitudini, laboribus, suspicionibus et periculis me ipsum subtrahere potero. Nunc enim, si quid recte fiat, alii; si quid male, mihi ascribitur. Non est malum in ciuitate quod ego non faciam, me forte excusabit commodissime absentia  mea, ut eius animum facilius possitis inclinare. Litteras domini pape pro me facientes dilectioni uestre transmitto, quas, si placet, mihi restitui faciatis: eas mihi sine rescripto non rogatus attulit nuntius domini Eliensis. Hanc domini pape petitionem dominus Cantuariensis litteris suis prosequitur.

De cetero rerum uestrarum me curam habere precepistis: libens pareo, etiam ubi non proficit cura mea. Dominus noster propriarum ecclesiarum uobis subtrahi precepit auxilium. Resistentibus mihi aliis, frustra contra torrentem direxi brachia mea. uos autem super hec ei rescribite. De statu insule, et curie familiaribus uobis plura scribere uereor, cum per inuidiam fortune, litterarum  mearum alie, incidant in latrones, alie naufragium patiantur, alie meo dispendio se impudenter principum oculis ingerant. In his tamen, et aliis, quid me oporteat facere, rescribetis.



EPISTOLA CXIu. AD MATTHAEUM PRAECENTOREM SEN. [A. D. 1159.]

MATTHAEO precentori Senonensi.

Miror, amice, et doleo, si dominus papa indulgentie sue beneficium reuocauit, et te illorum precepit subire iudicium qui tibi merito possunt esse suspecti, et absque suprema et fere inuincibili difficultate non poterunt conueniri. Mihi quidem, licet paulisper heream, persuaderi non potest, quod partis aduerse sinistra aduersus dexteram Romani  pontificis preualuerit. Leui tamen gestamine integritatem uirginis oppressam maiestatis uerbis, fraudulenta Senonum irruptione fere subuersam memini. Debuerat Roma Senones [et dona ferentes] habere suspectos. Sed cubicularii et assessores principis, et sacri palatii questores diligentissimi, sub imagine iuris presidentis forte religionem circumuenerunt, et Gallos, dum emungerentur censuerunt admitti. Non equidem inuideo successibus eorum, sed tue et domini precentoris lesioni compatior, tanto magis, quanto minus his malis mederi possum. Facies namque rerum que apud uos sunt mihi ignota est, negotii uires ex absentia mea plena non possum inquisitione discutere, incidentes articulos citra partium assertiones examinare non ualeo, et  ob hoc in re incerta tibi non possum certi consilii facere copiam: hoc tibi, auctore Domino, innata et exquisita prudentia, amicorum fida sedulitas, sapientum affectata instructio longe commodius prestabit, uerumtamen sine consilii preiudicio, interuentu domini Altissiodorensis episcopi, ut preces domini pape pro te porrectas admittat, studiosius sollicitabis, et per eumdem, et alios mysterium consilii partis aduerse diligenter inquires, ut ex eo causam tuam facilius et felicius possis instruere. Si preces contempserit, eum quasi inuitus trahes ad iudices, maxime si litteris apostolicis aliorum iudicio stare non cogeris. Neque enim in hac parte aduersariorum uocibus credes, nisi principis apices presentauerint. Si iudicibus tuis exsecutionem  mandati apostolici consequi potueris, acquiesces: sin autem, honestam itineris causam, si ad dominum papam proficisci disponis, amici tui formabunt, quos rerum qualitas et cause calculus uisibili specie plenius edocebunt. Ego quoque in quo possum tibi non deero, litteras quas ex parte mea domino pape trades, accipies a latore presentium, tibi et fratribus domini precentoris bonum optantes, et utinam obtinentes! Si affectum effectus non sequitur, animum ueteris amici non argues, sed fortunam.



EPISTOLA CXu. AD PETRUM ABBATEM CELLENSEM. [A. D. 1159.]

Cellensi abbati.

Occasionem scribendi uobis gratanter arripui,  cum apud nos uiderem hominem, quem ad uos credebam reuersurum. Nuntio igitur salutationis uestre benigne suscepto, cum eo de referenda uobis salutatione contraxi, sub accepta cautione, quia persona mihi erat incognita. Que itaque circa me sunt, ex parte describo, et possem utinam scribere letiora! Postquam ab Ecclesia Romana reuersus sum, tot acerbitatis sue molestias in me fortuna congessit, ut fere nichil aduersitati existimem me antea pretulisse. Miramini forsitan, et obstupescitis, quid me tantopere potuerit perturbare. Hec in aure uestra paucis aperiam. Serenissimi domini, potentissimi domini regis, inuictissimi principis nostri tota in me incanduit indignatio. Si causam queritis, ei forte plus iusto faui, promotioni sue  ultra quam oportuerit institi, ad hoc toto desiderio cordis suspirans, ut quem fortune inuidia credebam exsultantem, miseratione diuina regnantem cernerem in patrum solio, et iura dictantem in populis et nationibus. Sic forte decreuit Dominus punire impatientiam desiderii mei. Quidquid enim impatienter appetitur, uel fuga uel accessu doloris importat aculeos. Huius tamen culpe non arguor, sed quod uires meas omnino transcendit, et paruitatem meam magnitudine sui poterit excusare, in innocentiam meam impingitur. Solus in regno regiam dicor minuere maiestatem. Cum admissi mei factum diligentius exprimunt, hec in caput meum intorquent. Quod quis nomen Romanum apud nos  inuocat, mihi imponunt. Quod in electionibus celebrandis, in causis ecclesiasticis examinandis, uel umbram libertatis audet sibi Anglorum Ecclesia uindicare, mihi imputatur; ac si dominum Cantuariensem, et alios episcopos, quid facere oporteat solus instruam. His de causis totus concutior, quibus etiam urgentibus mihi creditur exsilium imminere. Ego illud propter iustitiam, si oportuerit, non modo equanimiter, sed etiam cum gaudio tolerabo. Unde infra Kalendas Ianuarias me opinor ab Anglia exiturum, et quidem habito consilio uestro, et moraturum in Galliis, et inde ad Romanam Ecclesiam transiturum. Interim quantas possum bonitati uestre gratias ago pro honore et liberalitate, quam in fratrem meum exercuistis, et ut uice mea abbati  Bullecurtensi de uisitatione fratris mei gratias referatis exoro. Post quam prior de Cantumerule litteras istas secreto inspexerit, ne ad oculos et aures plurium transeant prouidete.



EPISTOLA CXuI. AD THOMAM PRAEPOSITUM CELLENSEM.

THOMAE preposito Cellensi.

Inspectis litteris quas domino Cellensi transmitto, statum meum pro parte coniicere poterit prudentia uestra. Quod autem specialiter ad uos spectat, amicum uestrum P. sanum esse sciatis, et incolumem, et in magna prosperitate uersari. Illum uero quem uestris precibus domino cancellario regis commisimus, ego, et thesaurarius Eboracensis, nuper sanum  in bono statu uidimus, licet ab exactionibus regis non omnino possit esse immunis.



EPISTOLA CXuII. AD ALEXANDRUM PAPAM.

Domino pape ALEXANDRO.

Causa, que uertitur inter Suanum et Baldewinum, sacerdotes, super ecclesia de Chiltedic. ab auditorio uenerabilis fratris nostri Ricardi Londoniensis episcopi, appellationis auxilio ad nostram tracta est audientiam. Agebat itaque memoratus Suanus ut iam dicta sibi restitueretur ecclesia, qua se querebatur esse iniuste et sine iudicio destitutum, qui uicarium suum ut dicebat uiolenter expulerat. Baldewinus ad hec dilatoria exceptione opposita, se super memorata ecclesia de iure conueniri non  posse dicebat, citra restitutionem bonorum eiusdem ecclesie, que sibi ui et fraude prefati Suani dicebat ablata: paratus tamen de principali negotio respondere si Suanus innocentiam suam delato sibi iuramento purgaret. Suanus uero nec subire uoluit iuramenti discrimen, nec referre, asserens iudicio domini Londoniensis intentionem suam non posse alicuius exceptionis obstaculo submoueri: quod cum pars fateretur aduersa, dicens se ideo appellasse, quia una die ab eodem Londoniensi cum isto alia duo peruersa iudicia reportauit, Suanus ad presentiam appellauit uestram, prefigens Octauas apostolorum, cum tamen utrique parati essemus omnem iustitiam exhibere.



EPISTOLA CXuIII. AD ALEXANDRUM PAPAM.


Domino pape ALEXANDRO.

Charitatis fraterne compassio nos admonet, pro uenerabili fratre nostro Willelmo Norwicensi episcopo uestre maiestati supplicare, ut uexationibus et iniuriis quas ei Wachelinus archidiaconus incessanter continuat, finem debitum imponi precipiatis. Quod quam necesse sit, uestre sinceritati innotescere procurauimus, iniquitatis odio et abominatione scandali potius, quam aliquo personarum intuitu. Factum est siquidem Londoniis nuper cum conuentum celebraremus, exigentibus quibusdam necessitatibus, iam dictus episcopus uenerabilem fratrem nostrum Londoniensem episcopum, cui uidelicet,  et Wigorniensi episcopo cognitionem accusationis, qua Wachelinus impetitur, delegastis, miserabili admodum supplicatione conuenit, ut saltem ea die, que ei tunc tertia fuerat peremptoria constituta, post multas, et multorum bonorum uirorum uexationes eius admitteret probationes, quod iam dicto archidiacono iuxta mandati uestri formam ablata restituisset, uel iustitiam exhibuisset, nisi in omnibus per ipsum Wachelinum stetisset. Produxitque in medium copiam uirorum religiosorum, abbatum, archidiaconorum, priorum et clericorum, eorum testimonio, quod allegauerat, probaturus. Processerunt et alii quamplures illese opinionis uiri, qui amore iustitie, et ad confusionem iniquitatis dicebant se paratos esse probare, quod sepedictum  archidiaconum audierant, offerente episcopo remissionem omnium restitutionum quas reposcebat, et insuper de proprio LX marcas argenti, ea conditione ut ei absolutionem criminum suorum idem episcopus impetraret, et episcopum repudiasse, partim quia non poterat, partim ne uideri posset pro tantorum criminum redemptione marcas recepisse. In quibus cum uniuersi, tam clerici quam laici, supra modum scandalizarentur, dissimulare non potuit nec uoluit dominus Lond. predictas probationes tunc tertio productas fuisse, sed Wachel. nulla trium citationum peremptoriarum apparuisse: et adiecit quod sine Wigornensi episcopo, cui condelegata erat cause cognitio, et non apparebat, die condicto nichil decernere poterat, uel debebat. Sit  itaque uestre discretionis in breui, si placet, sepedicti archidiaconi subterfugiis, in quibus confidit, obuiare, et uexationibus tandiu afflicti episcopi, pacis remedio subuenire.



EPISTOLA CXIX. AD ALEXANDRUM PAPAM.

Domino pape ALEXANDRO.

Aduersus Osbertum presbyterum super ecclesia de Trichestana, Iordanus prior Acrensis instituit controuersiam, dicens eum prefatam ecclesiam possidere, quam sine prioris assensu, et alterius aduocati, citra solemnem ordinem iuris, et regni consuetudinem, inuitis, et reclamantibus parochianis ingressus fuerat. Ad hec Osbertus se in eamdem  ecclesiam canonicum ingressum habuisse respondit, aduocato comite Waren. ipsum presentante, et Willelmo archidiacono Norwicensi uice Ebrardi bone memorie Norwicensis episcopi, introducente, et ei cum omni iure suo iam dictam ecclesiam concedente. Adiecit etiam hoc legitimorum testium assertione in presentia uenerabilis fratris nostri Willelmi Norwicensis episcopi se probasse, quod et episcopus destinatis ad nos litteris testabatur. Se tamen minime cogendum esse dicebat, ut possessionis sue laudaret auctorem, aut titulum diceret, cum reus, et si nichil prestet, obtineat, auctore non probante, quod intendit. Cum ergo uenerabilis frater noster episcopus Cicestrensis instaret, ut prior, si in causa uellet procedere, suam fundaret  intentionem, prefatus presbyter ad uestram audientiam appellauit, diem prefiniens Dominicam qua cantabitur: Letare, Ierusalem.



EPISTOLA CXX. AD ALEXANDRUM PAPAM

Domino pape ALEXANDRO.

uenerabilis frater noster Robertus Bathoniensis episcopus dilecto filio nostro, fideli uestro Willelmo Cumin ecclesiam de Cerda restituit, iuxta mandatum misericordie uestre, quo preceperatis eamdem sibi, appellatione remota, restitui, si ipsum Dunelmensi ecclesie plene satisfecisse constaret. Dicitur autem clericus quidam nomine A. ut hoc beneficium clementie uestre infirmet ad sedem apostolicam proficisci. Nos itaque quas possumus  maiestati uestre pro W. preces porrigimus supplicantes, ut quod ei misericorditer conferre dignata est bonitas uestra, fideliter conseruare dignetur, et ut ipsum in petitionibus iustis clementer audiatis.



EPISTOLA CXXI. AD ALEXANDRUM PAPAM

Domino pape ALEXANDRO.

In omnibus que gessit bonitas uestra, nichil domino regi Anglorum gratius est beneficio quod Willelmo Cumin fideli uestro misericorditer impendistis. Hoc autem nititur euacuare frater quidam nomine A. de Cerda, utinam melioris uite et integrioris fame! et maiestatem uestram leuitati et inconstantie, quod absit! submitti desiderat. Rectius,  Pater, fuerat, omnino non audire clamantem, quam gratis destituere restitutum, et absque culpa deiicere legitime possidentem. Placeat ergo dignationi uestre iuste conseruare quod misericorditer contulistis, et ipsum in petitionibus iustis clementer audite. De cetero episcopus Lexouiensis malleus iniquitatis est ad conterendam Ecclesiam Dei; hic in me pauperem tantam regis coaceruauit indignationem, ut domino Cantuariensi et cancellario suo rex ipse denuntiauerit, me maiestatem regiam minuisse, et ob hoc ab amicorum et fidelium numero excludendum. Auditis etiam litteris, quibus innocentiam meam uestra benignitas excusauit, mendosus ille et mendax dicere ausus est: »Dominus papa scripsit quod uoluit, ergo domino  regi refero, quod uerum noui.« Prouideat igitur mihi pietas uestra, et regis gratiam studeat reformare.



EPISTOLA CXXII. AD EUMDEM.

Domino pape.

Clericus quidam de familia Willelmi bone memorie Eboracensis archiepiscopi, nomine Symphorianus, in presentia regis Stephani et episcoporum, et baronum Anglie, in quodam conuentu celebri Osbertum Eboracensem archidiaconum impetiuit super crimine ueneficii, quo predictum archiepiscopum dicebat exstinctum, ueneno sibi per archidiaconum in mensa Domini propinato, promittens  constanter se hoc ferri candentis, aut aque feruentis, aut monomachie, aut alio iudicio probaturum. Osbertus uero constantissime crimen inficiatus, priuilegio dignitatis et ordinis se non laicorum, sed ecclesiastico tantum iudicio subiacere, et se illi per omnia paratum stare respondit. Datis ergo ab utrisque fideiussoribus de lite exsequenda iuxta consuetudinem gentis nostre in manu regis qui, nobis et fratribus nostris reclamantibus et renitentibus, causam hanc propter atrocitatem criminis, et quia eo presente initiata erat, ad forum suum pertinere dicebat, usque in Octauas Epiphanie dilata est controuersia.

Interea regi Stephano serenissimus dominus noster rex Henricus successit, de cuius manibus, uix  cum summa difficultate, in manu ualida, et cum indignatione regis, et omnium procerum, iam dictam causam ad examen ecclesiasticum reuocauimus. Cum ergo interuenientibus multis dilationibus questio ex necessitate protracta esset, et actor, S. scilicet, secundum subtilitatem legum et canonum accusationem non posset implere, inspectis sacris canonibus de consilio uenerabilium fratrum nostrorum Ricardi Londoniensis, Hilarii Cicestrensis, Iocel. Saresberiensis, Roberti Exoniensis episcoporum, et aliorum sapientum qui aderant, quia uerbum istud per totam insulam diuulgabatur, iam dicto archidiacono purgationem indiximus trium manu archidiaconorum, adhibitis secum aliis quatuor diaconis, diem prestande purgationis prefinientes,  qua imminente accessit ad nos memoratus archidiaconus, dicens se malle innocentiam suam demonstrare in facie Ecclesie Romane, ad quam uerbum forte peruenerat, se et omnia sua uestre protectioni subiiciens, et auctoritate apostolica inhibens, ne in lesionem eius quidpiam ab aliquo statueretur. Adiecit etiam quod in Octauis Epiphanie se uestro conspectui presentabit. Nos ergo, ut oportuit, apostolice maiestati deferentes definitionem negotii uestre reseruauimus sanctitati.



EPISTOLA CXXIII. AD EUMDEM.

Domino pape ALEXANDRO.

Ad hoc excellentiam uestram capiti omnium Ecclesiarum  dispositio diuina prefecit, ut, exterminatis uitiis de domo Domini, uirtus iucundum capiat incrementum et ut imperfectum totius humanitatis, uestre maiestatis suppleat consummata perfectio. Causa que uertitur inter dilectos fratres nostros Rad. Dunelmensem et monachos Cantuariensis Ecclesie, appellationis auxilio nuper ad examen apostolicum a nostris manibus euolauit; ea est huiusmodi. Memoratus Rad. redditus LXX librarum, quos in ecclesia Douurensi habuerat, officio nostro sibi restitui postulabat, aut aliorum reddituum equam recompensationem sibi reponderari; dicens eos ad hoc teneri ex iuramento, quod Auricus Camerarius nomine ex mandato conuentus prestitit, quando  Rad. cessit ut in ecclesiam Douure monachi ingrederentur. Hoc quoque se legitimis testibus promisit probaturum. Prior uero et monachi hanc eius petitionem inanem esse dicebant, eo quod sibi semper predicta pactione in assignato redditu fuerit satisfactum; adiicientes se paratos esse ad calculi rationem accedere, ut suppleant pro arbitrio boni uiri, si quid ei ulterius competierit. Ad hec Rad. se citra audientiam uestram minime super hec fitigaturum respondit, inuitans priorem et monachos super prestito iuramento ad uestrum examen, et priorem specialiter, et Hug. fratrem eius super contemptu uestro, eo quod in parochia illius protectionis uestre presidio gaudentes, me inuito contra iuris reuerentiam capellam construxerint, prefixit  itaque terminum Dominicam in Ramis palmarum.



EPISTOLA CXXIu. AD EUMDEM.

Domino pape ALEXANDRO.

In se ipsum, teste Anania, prouocat sententiam mortis, qui Spiritum sanctum, merito uirtutum, successionis gratia, prerogatiua sedis habitantem in uobis, aliquo mendacii fuco circumuenire presumit, presertim cum in dispendium iuris, et alterius lesionem mendax precator inuigilet. Porro lator presentium Nicolaus a uenerabili fratre nostro Dauid Meneuensi episcopo, archidiaconatu, quem canonice habebat, contra omnem reuerentiam iuris absens spoliatus, inauditus, non conuentus,  occasione litterarum quas quidam Iordanus, forte uobis incognitus, falsis precibus, non sine admiratione totius Anglicane Ecclesie a uestra clementia impetrauit. Hic est, Pater optime, hic est ille publice periurus, homicidii ex precedenti insimulatione publica respersus infamia, quem, ob crimen falsi in apostolicis apicibus commissi, sanctus decessor uester Eugenius officio et beneficio ecclesiastico condemnauit, qua ille prostratus sententia, exquisitis ignotarum gentium angulis latuit, donec predictum patrem rebus humanis cognouit exemptum. Supplicamus itaque maiestati uestre, quatenus latoris presentium inspecta iustitia et miserabili paupertate, quod in eum enormiter factum est, misericorditer corrigatis, et eo restituto causam  iubeatis per legitimos tramites suo marte discutere, si tamen decessoris uestri sententiam euacuandam esse decernitis, et homini iam damnato actionem potius deberi quam penam.



EPISTOLA CXXu. AD EUMDEM.

Domino pape ALEXANDRO.

Cum omnes fideles sancte Romane Ecclesie presidio gaudeant, ad sinum misericordie eius fiducialius in necessitate confugiunt, quorum desideriis iustitia suffragatur, qui sancte conuersationis incitamento uirtutes promouent proximorum. Tales esse fratres qui apud Theochesberiam Domino deuotissime famulantur, publico preconantis fame  testimonio didicimus. Pro eis ergo tam sinceras quam securas preces uestre porrigimus maiestati, quanta possumus deuotione supplicantes, ut eorum iusta desideria compleatis, ut exitu negotiorum facili et felici exhilarati, utriusque uite successus uobis precordialius studeant ab Altissimo promereri. Inter cetera miles quidam ecclesiam, quam XL annis inconcusse tenuerunt, eis molitur auferre sub pretextu aduocationis quam aduersus Ecclesiam Dei laici apud nos perniciosissime uindicant. Trahuntur ob hoc ad sedem apostolicam, ac si possent inde iniuriarum reportare molestiam, ubi iura nascuntur. Sed, auctore Domino, sanctorum decessorum uestrorum uestigiis inherendo, ita unius temeritatem retundetis, ut eius exemplo  alii instructi ad similia nequaquam audeant aspirare.



EPISTOLA CXXuI. AD EUMDEM.

Domino pape ALEXANDRO.

Iuxta sanctitatis uestre mandatum, nobilem uirum Hugonem de Douera diligenter commonuimus, ut monachis Sancti Bertini ecclesiam de Chilleham, quam ad ius monasterii sui, ut dicebant, pertinentem, sibi uiolenter, et absque iudicio querebantur ablatam, restitueret. Ille autem se mandatis apostolicis et iuri promisit deuotissime per omnia pariturum: uerum falsitatem precum, quas uobis monachi porrexerant, in multis arguebat. Primo quidem iam dictam ecclesiam ad ius monasterii  non pertinere asseruit, quam nunquam ipsius, uel alicuius predecessorum suorum assensu habuerant, presertim cum, non assentiente, nedum reluctante fundatore, status ecclesie mutari non possit, aut subiici seruituti. Deinde monachos nunquam suo nomine possedisse dicebat, sed cuiusdam Odonis, quem famosissimus ille tyrannus et ecclesie nostre grauissimus persecutor, Willelmus de Ypra, exheredato domino fundi, utcunque in possessionem admitti impetrauerat. Fraude uero collusionis interuenientis, ut eis prefatam ecclesiam cederent, monachos prefato Odoni certos redditus assignasse, et hoc etiam publice notum esse asserebat, et ita mediante Simonia detentionem ecclesie qualemcunque habuisse, uenerabili fratre nostro Rogero  Eboracensi qui nunc est, tunc Cantuariensi archidiacono. Hoc ipsum apostolica auctoritate inhibente, postremo abbatem et monachos Sancti Bertini, qui adfuerant, cum supradictus tyrannus a regno Anglie exterminaretur, liti et detentioni quam habuerant, in perpetuum renuntiasse dicebat, ut fructus supradicte ecclesie, permittente Domino, liceret asportare. Hec quidem omnia promisit se sufficientissime probaturum. Preterea se ad maiestatem uestram, ut ibi fraudem et malitiam monachorum detegeret, iam nuntios destinasse dicebat: nichilominus in nostra audientia suam paratus innocentiam et iustitiam demonstrare. Cum ergo de ueritate precum, ut oportebat, cognoscere  uolentes, monachis prefigeremus diem, ipsi se non subituros causam, nisi citra cognitionem restituerentur, responderunt. Nos ergo in preiudicium rei, et subuersionem iuris procedere nolentes, mandatum exspectamus, uobis in omnibus, et per omnia parituri.



EPISTOLA CXXuII AD EUMDEM.

Domino pape ALEXANDRO.

Licet in ore nuntiorum nostrorum, quibus merito honestatis et fidei fidem haberi oportet, posuerimus uerba nostra, litterarum tamen indicio paternitati uestre significare curauimus, qualiter in presentia nostra processum sit in causa monachorum Sancti Bertini super ecclesia de Chilleham. Nobilis uir Hugo  de Douera a nobis ex mandato uestro commonitus, ut prefatam ecclesiam cum ablatorum integritate restitueret monachis, qui se ab eo uiolenter spoliatos esse conquerebantur: respondit eis nullo iure restitutionem competere, cum destitui non potuerint qui nunquam fuerant instituti. Detentionem si quidem rerum iam dicte ecclesie, ex qua niti uidebantur, non suo, sed nomine alieno habuisse dicebat, cuiusdam scilicet Odonis, quem nos ipsi scimus memoratam ecclesiam possedisse; sed quod ei renuntiauerit, aut eam alii cesserit penitus ignoramus. Certum quoque habemus archidiaconum nostrum, qui nunc est Eboracensis archiepiscopus, appellatione interposita prohibuisse, ne monachi rebus illius ecclesie se immiscerent. uerumtamen,  quia dies mali erant, et famosus ille tyrannus, et ecclesie nostre grauissimus persecutor Willelmus de Ypra, cui iam dictus Odo adherebat, nostris capitibus imminebat, necesse habuimus dissimulare, quando patrimonio Willelmi contempta appellatione monachi res Odonis, qui sibi prospiciebat in posterum, nomine eius contrectare ceperunt. Preterea etiam si constaret monachos suo nomine possedisse, petitionem eorum submouebat, dicens eos possessioni et liti renuntiasse, quando eis fructus ecclesie asportare permisit, offerens se hoc sufficientissime probaturum. Cum ergo miles instaret, ut monachi suam fundarent intentionem, aut exceptionis eius admitteretur probatio, monachi  declinantes conflictum se citra cognitionem cause restitui postulabant. Ad hec miles uestram maiestatem non precepisse, ut illi instituerentur, sed restituerentur, et ex uerbo restitutionis, aliis que in sacro rescripto uestro continebantur, cause cognitionem nobis plenissime demandari: et quia religionem uestram, ut dicebat, falsa suggestione circumuenerant, ii in probatione procedere nolebant, se omnia ad consultationem uestram dixit relaturum, et uobis tanquam Patri et domino in omnibus pariturum. Procedente uero tempore, antequam eius nuntius ad uos peruenisset, mandatum uestrum de cercendo milite iterastis. Nos itaque mandatis uestris debitam reuerentiam et obedientiam exhibentes, licet miles se iustitie semper offerret,  et econtra monachi euentum iudicii fugerent, ecclesiam cum omnibus pertinentiis suis, etiam cum periculo nostro sequestrauimus, eam retinentes in manu nostra, donec uobis et rei ueritas, et nobis uoluntas uestra plenius innotescat. Si uero chartam nomine nostro conceptam illi protulerint, eam, ut imperfectum nostrum fateamur, a nobis ui et metu supradicti tyranni sciatis extortam. Hoc quoque et uestram non lateat maiestatem, quod deuotus uester Ioannes thesaurarius Eboracensis, quem monachi, sepe nominatam ecclesiam per manum laicam asserunt occupasse, nunquam ad eam manum extendit, aut cause eius se aliquo modo immiscuit, nisi quod fideliter astitit ueteri amico, quem sine dedecore, et amicorum enormi damno non poterat in  necessitate deserere. Supplicamus ergo dignationi uestre quatenus ea moderatione quod placebit super hoc precipiatis, ut monachi, si quid iuris habent, id ita consequantur, ne nos indignationem domini regis, et persecutionem omnium procerum, qui scandalizati sunt in hoc uerbo, incurramus, precamur ut fidelem uestrum, dilectum filium uestrum Ioannem thesaurarium Eboracensem, cui uitiosa monachorum suggestione aliquatenus letitiam excussistis, debite consolationis beneficio exhilaretis.



EPISTOLA CXXuIII. AD WILLELMUM EPISC. NORW 

Episcopo Norwicensi.

 Nuntios nostros a domino rege redeuntes sanos recepimus, promittentes in aduentu regis, optatum petitionibus nostris effectum. In omnibus enim consilio domini archiepiscopi acquiescet, et honori, et utilitati Ecclesie tota mentis intentione studiosius inuigilabit. uerum interim scutagium remittere non potest, et a quibusdam exactionibus abstinere, quoniam fratris gratia male sarta nequidquam coiit, sed ob hoc perniciosissime scissa est, quod domino regi frater totam hereditatem paternam, nominatim terram, cuius ei possessionem uis maior abstulit, noluit abiurare, cum tamen et munitiones regi cedere, et obsides dare paratus esset, ut terram quam dono patris habuerat, recuperaret. Profectus ergo  ad regem Francorum, comitis Theobaldi fretus auxilio, Francos sollicitat in dispendia nostra, et iugulos eorum diuitiis nostris, uiribus, et potestati tentat opponere. Agit forte ut uel sic fortuna possit grauius promereri, quomodo regem et gentem Francorum, fauente iustitia, det in manibus nostris. Implebimus in eo mensuram Patrum nostrorum, si tamen eorum sorte uoluerimus esse contenti. Sed profecto maius est quod nobis restituto uernone fortuna promittit. Speratum colloquium nobis subtraxerunt Franci consilio comitis Theobaldi. Dominus rex ab Andegauis et Pictauia rediens ad nos transmittet qui summam rerum gerant, et absentes ipsius damna commissa sibi iuris administratione compensent.



EPISTOLA CXXIX. AD ALEXANDRUM PAPAM.


Domino pape ALEXANDRO.

Habent a capite membra ut uigeant, et a sancta Romana Ecclesia, Domino auctore, salus est omnium Ecclesiarum. Unde necesse est omnes ad uos recurrere, incumbente necessitatis articulo, quem per se nequeunt expedire. Est autem apud nos causa difficilis inter uenerabilem fratrem nostrum Michelem Landauensem episcopum, et Robertum filium antecessoris sui, quam, nisi apostolica auctoritas interueniat, finem diebus nostris non credimus habituram. uexati sumus in ea diutius, sed temeritatem prefati Roberti nullo correctionis genere potuimus cercere, quin nouissima eius, prout  nobis referebantur, semper essent deteriora prioribus. Ut enim de corporis immunditia taceamus, incendia, rapinas, et uarias figuras criminum eius ad nos plurimi perferebant. Quoties inter eum et aduersarios suos multo studio multoque labore reformauimus pacem, toties ab eo pax scissa et reformata recessit: tandem excommunicatus ab episcopo suo uestram adiit maiestatem, sed an absolutionis uestre meruerit gratiam ignoramus. Apostolicas tamen litteras retulit, quibus uenerabilis frater noster Wigornensis episcopus precipiebatur illi, et quibusdam complicibus suis, de episcopo Landauensi, et Rad. archidiacono suo iustitiam exhibere. Deinde, paucis diebus elapsis, aduersarii eius nobis uestre beatitudinis apices attulerunt, precipientes  causam fine debito sine appellationis subterfugio terminari, non obstante rescripto quod Robertus a uestra mansuetudine per subreptionem obtinuit. Partibus itaque in nostra presentia iuxta mandatum apostolicum conuocatis, predicti Roberti petitionibus aduersarii eius crimina multa in modum exceptionis, opposuerunt, in quibus etiam conueniebant eum super crimine lese maiestatis, dicentes eum commisisse falsum in litteris uestris quas proferebat. uobis quidem, et fratribus uestris qui aderant obstiti, dissimilitudinem, et litteras quas de industria fecisse uisus est, omnino suspectas, et ideo, ut nobis uisum est, ad celsitudinis uestre examen remittendas. Ipse uero constanter se causam a uobis accepisse dicebat, et omnium  que continentur in litteris, Romanum pontificem laudabat auctorem. Unde habito fratrum nostrorum consilio, accepta ab eo iuratoria cautione quod uestro stabit mandato, easdem uobis transmittimus per dilectum filium uestrum Rad. Landauensem archidiaconum, rogantes ut eum in iustis postulationibus suis audiatis, et miserias Landau. Ecclesie, quas uobis exponet, oculis propitiationis uestre respiciatis. Preterea nobis, si placet, rescribite, qua animaduersione feriendi sunt corruptores litterarum uestrarum. Difficile enim est ad singula huiusmodi que emergunt, maiestatis uestre consilium exspectare.



EPISTOLA CXXX. AD ABBATISSAM.


Negligentie tue, ut interim sic dicatur, multiplices et graues excessus ulterius dissimulare non possumus, cum ad aures Romani pontificis delicta tua peruenerint, et aduersus innocentiam uestram sancte Romane Ecclesie prouocent indignationem. Te quidem sepe monuimus, ut a famosa familiaritate et cohabitatione Hugonis officialis, toti qui tue religioni est in offensionem et scandalum, modis omnibus abstineres, cum ex mandato Domini etiam pes uel oculus sit ob huiusmodi causam proiiciendus. Hucusque contemptum uestrum, utcunque portamus, adhuc de periculo anime tue et fame dolemus, et te profecto sine mora dolere faciemus, nisi uitam tuam in melius commutaueris, et domus  tue famam correctione celere studueris reformare. Apostolicum namque mandatum et increpationes suscepimus, que nobis indicunt non esse parcendum, si tibi ulterius pepercerimus in erroribus tuis. Proinde in uirtute obedientie tibi precipiendo mandamus, ut prefatum Hugonem a familiaritate et conuersatione domus tue amoueas infra septimum diem a susceptione presentium litterarum, et administrationes ecclesie tue gerere non permittas, ne, si aduersus hec uenire presumpseris, te domini pape auctoritate sentias condemnatam. uale.



EPISTOLA CXXXI. AD ALEXANDRUM PAPAM.

Domino pape ALEXANDRO.

Ut de his, que a nobis ad maiestatis uestre examen  transeunt, possitis commodius iudicare, sanctitati uestre gestorum series est fideliter intimanda. Apud nos inter Philippum de Dantehela, et Raginaldum de Ledescumba huiusmodi controuersia uertebatur. Osmundus de Saresbr. nomine iam dicti Philippi, ecclesias de Renebera, et Lidescumba, et Falesleia possidebat. Porro iam dictus Reginaldus ecclesias de Lidecumba et Falesleia prefati procuratoris nomine, Osmundi uidelicet, possidebat, reddens ei annuam pensionem. Cum itaque memoratus Osmundus infirmitate grauatus se religioni regularium fratrum canonice contulisset, Philippum, qui possidebat, uocauit ut ei res suas resignaret. Rationibus ergo procuratoris expletis pacifice Philippus ingressus est in ecclesiam de Renteberia. Transiens  autem ad Lidecumb. et Falesleiam, a supradicto Raginaldo minime admissus est. Implorato autem ad uim propulsandam presidio iudicis cum in possessionem inducendus uideretur, Raginaldus, qui iam possessionem induerat, ad nostram audientiam appellauit. Die igitur complacita assistentibus partibus nostro conspectui, P. testibus, et instrumentis et chartis Sar. episcopi, et monasterii Ambresberiensis sufficienter munitus, ecclesias de Lidecumba et Falesleia suas esse, et se eas per O. possedisse dicebat. Ad hec Raginaldus se eas diu tanquam suas quiete possedisse dicebat, sed minus instructum uenisse, cum instrumentis et testibus abundaret unde ei circiter quorum [quatuor?] spatium mensium, quo causam  suam procurare sufficeret, duximus indulgendum. Quo fere elapso, sepedictus Raginaldus nobis apparuit dicens se curiam nostram habere suspectam, et testium et instrumentorum sibi ob hoc deesse copiam, quod ante dictus Philippus domesticus noster et cognatus esset, et eum ideo multis esse terribilem. Nos autem parati eramus compellere testes, si quos haberet, ut darent testimonium ueritati, aut causam alii episcopo, de quo magis confiderent, delegarent, ne sibi nostra auctoritas in aliquo obesse uideretur: ipse uero ob hoc nichilominus, ad uestram appellans audientiam, festum beati Andree examinationi cause prescripsit. Nos itaque uestro pro uoto et debito deferentes honori, uobis causam transmittimus, id solum postulantes ut, seruata utriusque iustitia, causam  sic ab aliis decidi iubeatis, ut nobis omnis suspicionis occasio, et laboris necessitas subtrahatur.



EPISTOLA CXXXII. AD ALEXANDRUM PAPAM.

Domino pape ALEXANDRO.

Ecclesiam de Wacheringeriis Ricardus de Ambly nomine monachorum quorumdam, de quorum iure esse dignoscitur, asserit se possidere: eam quidam Rad. apud Londoniensem episcopum a prefatis monachis petiuit, Ricardo de Ambly nec presente, neque citato. uerumtamen episcopus, sicut sui postmodum nobis nuntii monstrauerunt, confessione aduersariorum, et quibusdam motus instrumentis, iam dictam ecclesiam, uolentibus ita forsan monachis,  Rad. adiudicauit, quamuis duo clerici Ricardi de Ambly adessent, quorum alter se gestorem negotiorum Ricardi asseuerabat. Ambo uero publice protestabantur Ricardum absentem et non citatum minime debere condemnari: a sententia igitur domini Londoniensis ad nostram audientiam appellarunt. Die prefinito comparuerunt Ricardus et Rad. cum monachis sibi fauentibus. Cum ergo causa diu uentilaretur, protulit memoratus Rad. duo instrumenta que apud nos fecimus detineri, quoniam alterum uitio manifeste turpitudinis preditum est, alterum falsitatis arguitur. Nihilominus memoratus Rad. repetebat ecclesiam sibi adiudicatam. Porro quia prior monachorum aberat, qui de causa nos diligentius instruere poterat, quia etiam de instrumentorum  ueritate plenius cognoscere uolebamus, causa in alium diem differenda uidebatur. Igitur sepedictus R. causam appellationis suspendi non debere allegans, ad apostolice sedis audientiam appellauit, diem prefigens Dominicam, qua cantabitur: Letare, Ierusalem.



EPISTOLA CXXXIII. AD THOMAM PRAEPOSITUM CELLENSEM.

THOMAE preposito Cellensi.

Suscepimus olim mandatum felicis recordationis pape Eugenii, ut inter monachos de Croilanda, et Haldenum quemdam super ecclesia de Sutertona, et decimis quibusdam causam decideremus. Igitur idem mandatum exsequentes super prefato negotio, et diligenter cognoscentes, prefatam ecclesiam monachis  adiudicauimus cum ablatorum plena restitutione, que ad estimationem Xu marcarum fuit idoneorum testium sacramento probata. Monachis ergo frequenter restitutionem exigentibus, et easdem decimas in presentia domini Lincolniensis, tandem Haldenus ad nostram audientiam appellauit, cumque ambe partes ante nos consisterent, cepit Haldenus causam diu definitam super ecclesia Sutertona instaurare. Porro cum monachi in petitione sua perseuerarent, Xu marcas sibi adiudicatas cum quibusdam decimis exigentes, Haldenus, asserens se non debere super his respondere, ad audientiam sedis apostolice appellauit, diem prefigens Dominicam qua cantabitur: Quasi modo geniti.


 Hucusque epistole quas Ioannes scripsit dum adhuc esset in Anglia; sequuntur epistole quas scripsit post annum Domini 1164, cum in Francia una cum sancto Thoma exsularet.



EPISTOLA CXXXIu. AD THOMAM CANTUARIENSEM ARCHIEPISCOPUM.


uenerabili Patri et domino carissimo THOMAE, Dei gratia Cantuariensi archiepiscopo, suus IOANNES Saresberiensis, salutem et felices ad uota successus.

Ex quo partes attigi Cismarinas, uisus sum mihi sensisse lenioris aure temperiem, et de tumescentibus procellis tempestatum cum gaudio miratus sum rerum ubique copiam, quietemque et letitiam populorum. Egredientem uero de naui seruientes comitis Gisnensis ex mandato eius, procurante Ernulpho nepote ipsius, honorifice susceperunt, et mihi et meis domum et terram comitis pro uestra reuerentia exponentes, liberum ab omni consuetudinis onere perduxerunt fere usque ad sanctum Audomarum. Quo  cum uenissem, procurante quodam Marsilio monacho, qui apud Chilleham et Trulegam morari consueuit, in domo S. Bertini honestissime receptus sum. Et patenter intellexi, quod ecclesia illa ad honorem Cantuariensis Ecclesie et uestrum exposita est. Et si placet, tam comiti quam monachis, oblata uobis opportunitate, gratias referatis. Exinde cum uenissem Atrebatum, comitem Philippum apud Exclusam castrum, a quo tyrannus Yprensis tam longa obsidione exclusus est, esse audiui. Illuc itaque diuertens,  Domino misericorditer iter meum in omnibus prosperante, non longe a strata publica obuium habui quem querebam. Ut enim more diuitum, quos oblectat hoc nugandi genus, in auibus celi luderet, fluuios, stagna, paludes, et scaturigines fontium peragrans circuibat. Gauisus est se inuenisse hominem, a quo fideliter audiret Anglie statum, et ego magis, quia eum mihi Deus obtulerat; ita ut sine multo uie dispendio mandatum uestrum exsequerer. De rege et proceribus multa percunctatus est, sed ego temperaui responsum, ut me nec de mendacio conscientia reprehendat, nec temeritatem meam in his, que ad regem spectant, quisquam possit arguere. uestras uero angustias audiens uobis compassus est, auxiliumque promittit. Naues etenim procurabit, si hoc  necessitas uestra exegerit, et ipse ante, ut oportet, premoneatur. Si uero ad hoc uos tempestas impulerit, premittite ante aut Philippum emptorem uestrum, qui et comitis auctoritate utatur, et cum nautis et uectoribus, prout expedierit, contrahat. Sic a comite recedens, die sequenti Nouiomum ueni.

Et nescio quo prepetis et inquiete fame preconio calamitas Anglorum, ecclesiarumque uexatio, quocunque ueniebam, fuerat diuulgata ut ibi multa audirem gesta in conuentu Londoniensi et Wintoniensi,  que in Anglia nunquam audieram. Et quidem pleraque, ut fit, maiora et peiora ueris referebantur. Ego autem hec omnia, que per ora populi uolitabant, studiosissime dissimulabam: sed nec simulanti prospera plene credebatur, nec aduersa dissimulanti. Quodque miremini, comes Suessionensis ea die, qua Nouiomi eram, omnes articulos Londoniensis, nescio conciliabuli aut disciliabuli dicam, decano ita seriatim exposuit, ac si interfuisset omnibus presens, non modo his que in palatio gesta sunt, sed que secretissime ab his uel ab illis dicta sunt in conclaui. Nec facile crediderim, quin ibi siue de suis siue de nostratibus cautos exploratores habuerint Galli. Decanus autem Nouiomensis, uir integerrime fidei, concussionem uestram non sine multo dolore  audierat: et se ad uos recipiendum preparat, non modo sua omnia expositurus pro uobis, sed pro Cantuariensi Ecclesia, si oportuerit, se ipsum positurus. Decreuerat autem transire ad curiam, sed quia de statu uestro incertus est et sollicitus, donec certioretur, domi exspectat. Ibi a quibusdam pro certo accepi regem Francorum esse Lauduni, et prope eum dominum Remensem eius exspectare colloquium. Eos ergo adire proposui. Sed propter guerras, quas comes de Rocceio et alii quidam proceres aduersus dominum Remensem exercebant, a proposito reuocatus iter Parisios deflexi. Ubi cum uiderem uictualium copiam, letitiam populi, reuerentiam cleri, et totius ecclesie maiestatem et gloriam, et  uarias occupationes philosophantium admirans uelut illam scalam Iacob, cuius summitas celum tangebat, eratque uia ascendentium et descendentium angelorum, lete peregrinationis urgente stimulo coactus sum profiteri, quod uere Dominus est in loco isto, et ego nesciebam . Illud quoque peticum ad mentem rediit:

Felix exsilium, cui locus iste datur.

Euolutis autem paucis diebus in conducendo hospitio, et sarcinolis componendis, regem Francorum adii, eique ex ordine exposui causam uestram. Quid multa? Compatitur, promittit auxilium, et pro uobis domino pape se scripsisse asseruit, et iterum, si oportuerit, scripturum, et acturum quod poterit uiua uoce. Cum uero eum ex parte filie sue, quam  nuper sanam uideram, quando a domino regina licentiam accepi, salutassem, respondit sibi gratissimum esse, si illa iam ab angelis accepta esset in paradiso. Cui cum ego subiungerem, quia istud per misericordiam Dei quandoque ueniet, sed ante multis gentibus letitiam dabit, respondit rex: »Hoc quidem Deo possibile est, sed longe uerisimilius, quod multorum futura sit causa malorum. Sed absit ab illa quod paternus presagit animus! Quia uix, inquit, spero ut ab ea possit aliquid boni  esse.« Regem nostrum Franci timent pariter et oderunt, sed tamen quod ad illos, quieto et alto somno dormire potest.

Et quia Remensem adire non potui litteras meas ad abbatem S. Remigii amicissimum mihi direxi, ut in hac parte suppleat uices meas. Ceterum mihi uidetur esse consilium, ut per aliquem monachum Boxleie, aliumue nuntium fidelem litteras uestras cum aliquo munusculo transmittatis ad dominum Remensem, contrahatisque cum eo familiaritatem, quia ille, quisquis sit in persona, magnus est in regno Francie, et in Ecclesia Romana multum potest, tum pro rege, tum pro eminentia ecclesie sue. Ad Ecclesiam Romanam nondum ascendi, declinans, quantum possum, ne suspicio probabilis contra me  concipi debeat. Et hoc ipsum, sicut ex litteris domini Pictauiensis accepi, domino pape et curie satis innotuit. Receptis autem litteris uestris, illico scripsi domino Henrico, et Willelmo Papiensi, et satis explanaui, in quantam perniciem Ecclesie Romane tendant hec, si processum habuerint, que contra uos presumuntur. Distuli autem illuc ire, quia de transitu abbatis Sancti Augustini, aut episcopi Lexouiensis nichil certum erat; et si ad curiam uenerint, nobis per magistrum Henricum, qui ibi moratur, cito poterit innotescere.

uerum quid tibi tunc possimus, non clare uideo. Contra uos enim faciunt multa, pauca pro uobis. uenient enim magni uiri, diuites in effusione pecunie,  quam nunquam Roma contempsit  : eruntque non modo sua, sed domini regis, quem curia in nullo audebit offendere, auctoritate freti. Ad hec muniti erunt priuilegiis Ecclesie Romane, que in huiusmodi causis nunquam cuicunque episcopo detulit aut raro. Dominus papa in causa hac nobis semper est aduersatus, et adhuc non cessat reprehendere, quod fecit pro nobis Cantuariensis Ecclesie amator Adrianus cuius mater apud uos algore torquetur et inedia. Nos humiles, inopes, immuniti, nunquid poterimus uerba dare Romanis? At illi pridem suum comicum audierunt, ut non emant spera pretio.

Sed scribitis, ut tandem, si alia uia non patuerit, promittamus ducentas marcas. At certe pars aduersa, antequam frustretur, trecentas dabit aut  quadringentas,

Nec, si muneribus certas, concedet Iolas. 
Et ego respondeo pro Romanis, quod pro amore domini regis, et reuerentia nuntiorum mallent plus recipere, quam sperare minus. Facit autem pro uobis, quod pro libertate Ecclesie tribulamini, sed honestatem cause nostre extenuantes excusatores regis, et emuli uestri, hoc temeritati quam libertati magis ascribere conabuntur. Et ut eis citius  credatur, ipsi domino pape, quia uenas huius susurrii iam audiit auris mea , dabunt spem ueniendi in Angliam, dicentque regii filii dilatam coronationem, ut manu apostolica consecretur, et sciatis ad hoc promptos esse Romanos. Iam enim quidam nobis insultant, dicentes dominum papam ad Cantuariensem Ecclesiam accessurum, ut moueat candelabrum uestrum, ibique aliquandiu sedeat. Nec tamen credo quod dominus papa istud adhuc conceperit. Nam, ut audio, multam eius pro constantia uestra habetis gratiam. Sed unum procul dubio scio, quia Lexouiensis, si uenerit, nichil asserere uerebitur. Notus enim mihi est, et in talibus expertus sum eius fallacias. De abbate quis dubitat? Postmodo scripsit mihi episcopus Pictauiensis,  quod aduersus abbatem Sancti Augustini nichil potuerat impetrare, etsi plurimam dedisset operam. Ibimus tamen illuc, auctore Deo, quoniam ita precipitis, et quid possimus, experiemur. Sed si frustra, nobis imputari non debet, quoniam, ut ait ethicus:

Non est in medico semper releuetur ut eger:
   Interdum docta plus ualet arte malum. 



EPISTOLA CXXXu. AD GUIDONEM CATALAUNENSEM EPISCOPUM.

GUIDONI Catalaunensi episcopo.

Gratias ago paternitati uestre, que me in oblate consolationis gratia dignata est preuenire: et quidem tanto me uestra benignitas ad obsequium  suum amplius animauit, quanto liberalitas uestra non modo ex relatione amici uestri abbatis Sancti Remigii, uerum ipsa operis exhibitione fidelius innotescit. Esset autem laudabile apud homines, et magni meriti apud Deum, in ulnis misericordie uenientem excipere peregrinum; sed longe gloriosius et procul dubio remunerabilius est exsulem, imo pro Domino, et libertate Ecclesie exsulantem ad bonorum participium inuitare. Quid ergo ad hec respondebo domino meo? Sed profecto caritati uestre respondebit Altissimus, qui non modo opera manuum, sed uberi retributione in electis suis bonam remunerat uoluntatem. Is, serenissime Pater, is super uos aperiet oculos misericordie sue, quia uos in me apertos oculos habuistis. Ego  uero, quam cito potero expediri, ueniam ad uos gaudens, si mihi unquam diuinitus collatum fuerit ut uestre ualeam obsequi uoluntati.



EPISTOLA CXXXuI. AD HUGONEM ABBATEM S. AMANDI.

Amicorum fidem articulus necessitatis examinat, et qua quisque moueatur ad alium affectione conuincit. Nobis autem, qui iampridem totum animum deuouimus obsequio uestro, deuotumque, Domino auctore, inuiolabiliter conseruamus, grauis et onerosa incumbit necessitas, quam uestra gratia, de qua plurimum confidimus, speramus, et petimus subleuari. Nam quod fortasse mirabimini, addicti sumus exsilio, et in eo iugi sollicitamur et torquemur angustia. Si quidem clericus quidam nobis  longe semper amicissimus, cuius omnia tam prospera, quam aduersa a multis retro temporibus nostra sunt, litterarum eruditione et morum honestate, tanto cunctis probatior, quanto notior, ab Anglia exsulat apud nos, et nos domi nostre exsulamus cum illo. Sustinet enim indignationem regis Anglie, non suo quidem merito, ut de nostra et ipsius loquamur conscientia, sed quia domino suo Cantuariensi archiepiscopo, ut oportuit, seruiuit. Is est magister Ioannes de Saresberia, bonum testimonium habens in partibus cismarinis et transmarinis. Ut ergo a nobis ipsis tam proprii quam futuri exsilii amoueatis angustias, dilectioni uestre attentius supplicamus, ut eum interuentu comitis Flandrensis et uestro, reconcilietis regi Anglorum, et sicut  uideritis expedire, ei litteras regis patentes perquiratis, quibus secure redeat, et suis in pace fruatur bonis. Sciatisque pro certo quia nos in nulla re magis poteritis promereri, nec est quod dissimuletis, quia constat pluribus, potestatem uobis esse collatam, si uoluntas adfuerit.



EPISTOLA CXXXuII. AD MILONEM EPISCOPUM MORINORUM.

Domino Morinensi.

Tentatio fidem probat, et affectio mentis ex operibus fidelissime innotescit, et quidem cum tota Cantuariensis, imo Anglorum Ecclesia fidem uestram experta sit, et probatam iure equissimo predicet caritatem, eo quod Patris nostri et domini primus omnium naufragium excepistis, et paterne  recepistis exsules suos, et eis non modo exposuistis, sed et communicastis bona uestra ad libitum suum supra uires uestras; sed tamen infra animum libertate nobili generosum. Ego tamen ad gratiarum actionem spiritualius teneor, quem in magistro Ricardo cognato meo spiritualiter recepistis, et ample miserationis impendistis solatium, et quia tante humanitati ut deceret respondere non possum, desidero ut quod eis fecistis et facitis, uobis retribuatur a Domino, qui potens est, et mensuram bonam, et coagulatam et supereffluentem reddat, et superfundat in benefacientium sinus. Ego autem totum id quod possum, obsequio uestro libens deuoueo, acturus Deo gratias, si misericorditer dederit,  ut possim uobis officiosus esse in aliquo.



EPISTOLA CXXXuIII. AD THOMAM CANTUARIENSEM. 

Cum dominum papam nuper sollicitarem, et animarem, et uiam, quam mihi uidebar intellexisse, ad pacem sibi et nobis reformandam, studiosius intimarem, respondit se spem concepisse pacis ex uerbis imperatoris, que per abbatem Sancte Marie de uoto tunc transmiserat, promittens regem Anglie facile posse induci ad quecunque uellet dominus papa, si ipse reges, ut diu petitum est, uellet confederare. Ad quod quia dominus papa pronus est, et rex Francorum facilis inclinari, de colloquio suo et regum certus esse uidebatur; et iam regem  Francorum euocauerat, ut Purificationis festum ageret secum. Inde uero digrediens, regem obuium habui prope Parisios, et cum eo diu locutus sum; et licet uobis et exsulibus uestris compateretur, et hanc domini regis duritiam improbaret, minori tamen feruore loqui uidebatur de causa uestra, quam consueuerit. Cum autem ipsum instantius animare satagerem, respondit se quidem satis tenere diligere personam uestram, et approbare causam, sed uereri ne, si ipso suadente aliquid faceret dominus Alexander papa, unde regem Anglorum admitteret, ei de cetero imputaret Ecclesia Romana, quod propter eum tantum amicum amisisset. Et hanc causam sepius inculcauit. Quod uersans apud me attentius reuoluebam, et metiebar in  animo, quid sperare possimus, cum rex Anglie presens fuerit proponens multa pro se, multa contra uos, et more suo nunc minis, nunc promissis, nunc uariis pactionibus faciles et fluctuantes animos sit moturus, presertim cum allexerit sibi pincernam regis, et, quod magis est, comitem Robertum, cuius uxor, abbatis mei cognata, cum aliis munusculis trecentas ulnas telarum Remensium regi nuper transmisit in Angliam ad camisias faciendas. Est enim prudens mulier, et preter munera, que frequenter accipiunt maritus et ipsa, sperat, quod liberis eorum, quos multos habent, prouideat rex in matrimoniis nobilium personarum. Archiepiscopus uero Remensis Robertum comitem  tenerrime diligit, et liberos eius. Unde timeo ne amicos huiusmodi, cum ad id uentum fuerit, facile fortuna excutiat.

Proinde consilium meum, et desiderium, et summa precum est, ut uos tota mente conuertatis ad Dominum, et orationum suffragia. Quia ut in Prouerbiis scriptum est: Turris fortissima nomen Domini ad quem si quis confugerit, de omni angustia liberatur . Differte interim omnes alias occupationes, quantum poteritis, quia licet necessarie plurimum uideantur, quod suadeo preeligendum est, eo quod magis est necessarium. Prosunt quidem leges et canones, sed mihi credite, quia nunc erit his opus:

Non hoc ista sibi tempus spectacula poscit.  
Siquidem non tam deuotionem excitant, quam curiositatem. Nonne recolitis, quia in angustia populi, ut scriptum est: Inter uestibulum et altare plorabunt sacerdotes et ministri, dicentes: Parce, Domine, parce populo tuo . Exercitabar, inquit Propheta, et scopebam spiritum meum, in die tribulationis Deum exquirens manibus . Ut doceat quia spirituale exercitium et mundatrix discussio conscientie auertit flagellum, et impetrat misericordiam Dei. Quis a lectione legum, aut etiam canonum compunctus surgit? Plus dico: scholaris exercitatio interdum scientiam auget ad tumorem, sed deuotionem aut raro aut nunquam inflammat. Mallem uos Psalmos ruminare, et beati  Gregorii morales libros reuoluere, quam scholastico more philosophari. Expedit conferre de moribus cum aliquo spirituali, cuius exemplo accendamini, quam inspicere et discutere litigiosos articulos secularium litterarum. Nouit Deus, qua mente, qua deuotione ista proponam. uos accipietis ut placet. Si autem ista feceritis, uobis erit adiutor Deus, ut timeri non oporteat quid machinetur homo. Ipse nouit quod in nullo mortali nobis, ut opinor, sperandum est in presenti angustia. Audiui tamen quod rex Francie pro uobis sollicitauerit dominum papam, et Pontiniacensibus gratias egerit.

Audiui quod scripseritis archiepiscopo Remensi, ut res uestras per Flandriam conduci faceret nomine suo, quasi sue future erant. Quod si uerum est,  miror plurimum. Preterea dicitur, quod frater Hugo de Sancto Benedicto redierit ab Anglia, et quidam alii, legatione regis nostri fungentes ad dominum papam et regem Francorum, sed quid attulerint, scire desidero. Dicitur etiam quod terremotus nuper fuerit in Anglia circa Cantuariam, et Londoniam, et Wintoniam, sed mihi de ueritate non constat. Item, dicitur quod episcopi, in quorum episcopatibus ecclesie uestre sunt, in eis modo iurisdictionem exercent, eo quod clerici uestri attoniti nunc mutire non audent. Sed miror si uerum est, nisi quia facile crediderim eos libenter uelle irrepere quocunque modo, ut quandoque dicere possint se possedisse. Nam, ut audio, Sefridus  Cicestrensis uacante Cantuariensi Ecclesia sic occupauit ecclesias illas, de quibus nunc contendit successor eius. Et licet incredibile sit quod hoc faciant, mihi tamen bonum uidetur, ut uobis prospiciatis apud dominum papam, impetratis litteris eius patentibus, ne Cantuariensi Ecclesie in posterum noceat, quidquid tempestate hac aduersus eam fuerit usurpatum. Sed que geruntur in Anglia, sepius auditis et certius. Ideo precor ut de statu uestro et curie, et an abbas, quem dominus papa in Angliam transmisit, redierit adhuc, me per intorem presentium certioretis. Preterea nolite obliuisci uerbum Lugdunense, unde sollicitastis dominum Henricum Pisanum.

ualete, et reducite ad memoriam, quam impiger  ad obsequium Dei fuerit decessor uester ea ipsa die qua obiit. ualeant omnes uestri. Salutat uos abbas meus, et episcopus Catalaunensis, cum quo locutus sum, ut unum de clericis uestris recipiat, qui libens acquiescit, id duntaxat petens, ut aliquem probum hominem mittatis. Recipiet tamen quemcunque miseritis. uos autem sicubi transmiseritis aliquem, instruite eum, ut modeste se habeat, quia homines huius regni modesti sunt.



EPISTOLA CXXXIX. AD HENRICUM BAIOCENSEM EPISCOPUM ELECTUM 

Domino HENRICO electo Baiocensi episcopo.

Non parue temeritatis est, si quis euacuare nititur consilium Domini, cuius, etsi mutetur sententia,  dispositio tamen semper impletur; proinde nec fortune seuientis acerbitas, nec adulantis blandities compositum animum sui reddit immemorem, ut statum speret, nisi de gratia, uel casum timeat, nisi de malorum conscientia meritorum. Itaque qui se existimat stare, uideat ne cadat, et quem mundus persequitur, clamet ad Dominum; per cuius est misericordiam liberandus, si conuersus clamauerit confidenter, quia in quantum quis desperat de gratia, eo ipso gratiam demeretur. Nam quis sperauit in Domino, et derelictus est? Ut uobis hec constent, non magis potestis legere in Patrum libris, quam oculata fide conspicere in uiis uestris. Nam et ego hoc uideo recolens annos adolescentie uestre, et processus, licet se aduersitatum  turbines frequenter ingererent, iugiter prosperatos esse in Domino. Hoc fortasse sanctus, et tanta prole dignus pater uester, uelut alter Iacob, presagiebat in Spiritu sancto, qui uos sicut suum, et sibi notum Ioseph, in germine uirtutum succrescentium, quas uidebat, amplectebatur pre ceteris, et fere usque ad inuidiam fratrum se totum indulgebat ei, quem a Domino nouerat preelectum, et pro aliorum salute per prospera et aduersa, per infamiam et bonam famam, in principum gratiam premittendum. Si quidem uos pro Domino et Ecclesia, pro patre et fratribus gustatis de calice isto, et etiam citra sitim uobis absynthium propinatum est et acetum ab his, qui nobis miscent et porrigunt calicem, et utinam calicem Salutaris!  Gustastis, inquam, et utinam amodo subtrahatur, ut pro uoto uestro Domino possitis familiarius et quietius inherere: si tamen sic uobis expedit, et Ecclesie Domini. Hec autem, utpote conscius uiarum uestrarum, quia coaluimus ab antiquo, retoxui, promotioni uestre congaudens, et gratias agens quantas possum Deo promotionis auctori, licet meo, imo totius ecclesie uestre infortunio et irreparabili iacture compatiar. Didici enim apud ethicum, quia suis incommodis grauiter angi, non amici, sed se amantis est. Sed quid faciet illa quondam nobilis et gloriosa pre ceteris, nunc autem, quod sine lacrymis nequeo dicere, uilis et abiecta inter filias Ierusalem, Ecclesia Saresberiensis  tanto Patre orbata? quis episcopo naufraganti porrigat dexteram? quis clerum consolabitur? Nam hinc mihi audire uideor uoces eiulantis cleri et populi una uoce clamantium: »Cur nos, Pater, deseris, aut cui nos desolatos relinquis?« Utique inter eos quos rumigeruli substituerunt uobis, uix quisquam occurrit uobis dignus sedere in scabello pedum uestrorum: et profecto nullus, etiamsi libertas adesset, nunc mihi apparet idoneus magis quam si sole sublato de mundo queratur inter nunc existentes, quis impleat uices eius. Dominus tamen potens est de lapidibus suscitare filios Abrahe.

Sed iam a luctu publico ad causam redeo propriam, qui, in quo calculo uersetur conditio mea,  postquam ab Anglia recessistis, prorsus ignoro. Nam interim spes erat certior, ut ante sepe scripsi. Non diffiteor quin ecclesie et archiepiscopo Cantuariensi debitam fidem seruauerim, sed ex conscientia contra honorem regi debitum, aut utilitatem, me in nullo uersatum esse monstrare paratus sum, aut si alicubi deliqui, sicut regi et domino condigne satisfacere, iustitia dictante, si placuerit illi. Nec est quod possem cum integritate fame et conscientie facere, quod pro recuperanda pace et gratia eius, animo libenti non faciam. Placeat itaque uestre dignationi me in hac parte ad honorem Dei instruere, et mihi per imperatricem et alios, ut commodius uisum fuerit, pacem sub equis conditionibus, scilicet sine turpitudine, procurare.



EPISTOLA CXL. AD THOMAM CANTUARIENSEM. 


THOMAE Cantuariensi archiepiscopo, IOANNES de Saresberia.

Ex relatione latoris presentium, et litteris quas mihi amici mei ab Anglia transmiserunt, poteritis aduertere, quis Ecclesie status sit in regno. Mitto etiam uobis litteras, quas mihi misit episcopus Baiocensis, per nuntium meum, quem ad ipsum destinaueram, ut per ipsum certiorarer de statu fratris mei et rerum nostrarum. Rex enim ei commiserat reditus nostros, quos in Saresberiensi episcopatu habebamus. Quos autem habebamus in aliis ecclesiis partim Londoniensi commisit, partim  aliis: qui tantam diligentiam adhibent, ut nichil inde possimus habere ego et frater meus, nec aliquis nomine nostro; et sicut referunt qui de partibus illis redeunt, res nostre dilapidantur omnino, ut nec ecclesie, nec domus reficiantur. Ego super hoc et ipsi Londoniensi scripsi, et Herefordensi, et Wigornensi, et Cicestrensi episcopis, et archidiacono Pictauiensi. Cicestrensis autem se a domini regis gratia excidisse conqueritur, et hec uerba subiungit: »Quia solus Londoniensis censetur nomine suo.« Nullus aliorum mihi respondit. Exspecto tamen ut saltem uerba dent mihi ueteri amico suo in reditu nuntii mei.

De Cantia autem nichil audiui. uerumtamen postquam  puer meus a uobis reuersus est, audiui quod rex Scotorum scripserat uobis, et quod obtinuerat a rege pacem uestram. Sed non potui fidem habere uerbis: tum quia audio Scotorum regem non accessisse ad nostrum, tum quia negotium tam acriter inceptum uideo, ut non possit sine miraculo facile per litteras expediri. Preterea dicitur quod comes Flandrensis rogatu imperatricis et regine magnos uiros misit ad regem, agens de pace uestra, et quod redierunt. Sed quid retulerint, incertum habeo. Ad hec quidam de domesticis uestris, ut audio, ab expeditione Wallie ad uos reuersi sunt. Eapropter mihi rescribi precor, et de nuntio, quem ad uos transmisit rex Scotie, et de nuntiis comitis Flandrensis destinatis ad regem, et quod audistis de domino  rege, et Wallensibus, et si quid de domino papa uobis innotuit, postquam uenit ad montem Pessulanum.

Desidero autem de eo audire prospera, eo magis quo illi ex magna parte, inter quos moror, ei uaticinantur aduersa. Dicunt enim quod Pisani et Genuenses, ac etiam Arelatenses mare ingressi sunt ex mandato Teutonici tyranni, ut ei tendant insidias, et piraticam exerceant; ut sine manuductione eorum nulli omnino liceat nauigare in illo mari. Adiiciunt etiam quod in ecclesiam Moguntinam uelit intrudere illum non Christianum, sed Antichristum, apostatam suum, qui Reginaldo successit in officio cancellarie, et persecutione Ecclesie, et collisione ac strage gentium, et euersione ciuitatum. Dicitur  enim hoc promeruisse in eo, quod Tusciam totam Teutonicis subdidit, et Campaniam, ut Romanis nichil relictum sit, nec in agris, nec in oliuetis, aut uineis, extra menia urbis. Unde, ut aiunt, inclusus populus, et quasi affectus inedia obtinuit multis precibus, et pecunia data inducias usque ad festum S. Michelis; tunc, nisi dominus papa interim uenerit et subuenerit, recepturi Guidonem Cremensem, et in uerba Teutonicorum iuraturi. Et ne aliquid subtraham, asserunt nescio quas prophetissas Teutonicas uaticinatas esse, unde furor Teutonicorum potest amplius inflammari, et unde schismatici animantur. Sed profecto potens est Deus conterere superbiam Moab, ualde aduersus Dominum superbientis. Et arrogantia eius maior est quam fortitudo.  Unde in tanto rerum turbine nichil salubrius arbitror, quam ut confugiamus ad clementiam Christi qui, etsi iterum crucifigitur, non occiditur, sed crucifixores suos in ultionem Columbe faciet acerbius crucifigi. Et iam crucifigit pro parte, conuocans aduersus eos pestem et gladium, et alios angelos suos, per quos gloriosius punit contra eum immaniter gloriantes. Si uobis adfuerint sancte Cantuariensis Ecclesie patroni, quorum memoriam haberi iugiter expedit, Deo auctore, utiliter sedabitur hec procella, et nos feliciter ad optatum enauigabimus portum. Nec diffido quin eos habeamus propitios, si posuerimus corda nostra super uias nostras, et ita uersati fuerimus in exercitio legis  diuine, ut eam non minus studeamus facere, quam audire. Nam, ut ait sapiens quidam: »Rerum experientia est magistra intelligentie.« ualete



EPISTOLA CXLI. AD BARTHOLOMAEUM EXONIENSEM. 

Domino Exoniensi.

Post recessum domini pape nulla apud nos relatu digna emerserunt, nec de curia imperatoris aliquid certum est, ideoque ab eorum que publica dicuntur relatione desisto, et propriis incumbo negotiis. Promisit mihi Pictau. archid., ut ante iam scripsi, quod reconciliationi mee operam daret, sed, quatenus profecerit, non respondit. Nunc autem eum et episcopum Londoniensem qui regis gratiam dicitur habere  pre ceteris, Iterato sollicitaui scripto, sicut uobis lator presentium poterit indicare. Si uero alicubi in presentia uestra de pace mea actum fuerit, ad eam, queso, formam per uos et alios laboretis, que nec perfidie maculam, nec turpitudinis irroget notam, alioquin malo perpetuo exsulare. Si enim exigeretur a me, ut abnegarem archiepiscopum meum, quod nullus suorum fecit adhuc, nec aliquis de tota Anglia: absit ut acquiescam tante turpitudini primus, aut ultimus! Seruaui quidem debitam fidem uenerando meo archiepiscopo, sed ex conscientia mea, saluo honore regis, contra quem si quis dixerit me esse uersatum, ubi hoc excusare nequiuero, ad honorem et beneplacitum eius, dictante iustitia, paratus sum emendare. Nouit enim  cordium inspector, et uerbum iudex et operum, quod sepius et asperius quam aliquis mortalium corripuerim dominum archiepiscopum de his, in quibus ab initio dominum regem et suos, zelo quodam inconsultius uisus est ad amaritudinem prouocasse, cum pro loco, et tempore, et personis, multa fuerint dispensanda. Credo autem indubitanter quia et mihi saltem cras respondebit iustitia mea per misericordiam Domini, et procul dubio domino Cantuariensi, quod ad litteraturam et mores, plurimum profuit exsilium istud, et aliquantulum mihi ipsi, ut dispositioni diuine gratias habeam. Nollem quidem expromittere quod Cantuariensi de cetero non seruirem, et tamen mihi Deus testis est quod ex proposito uestro ero de cetero  curialis. Si uero mihi Dominus redeundi uiam aperuerit, rescribite, si placet, an me redire oporteat cum cibis et tota sarcina. Nam si hoc fuerit, plures equi necessarii erunt, et plura que ad presens desunt.



EPISTOLA CXLII. AD MAGISTRUM HUNFRIDUM BOuI. 

Magistro HUNFRIDO BOuI.

A sapiente querendum esse consilium, Scripturarum monita docent, et fidem amicorum in angustiis comprobandam; et qua quis erga alium moueatur affectione, articulus necessitatis examinat. Cum uero minus dubito de sapientia uestra, quam litterarum  copia, tum rerum experientia comparastis, tum, quod primum est, suscepistis ex gratia; nec de ea apud uos quam natura et uirtus uestra multis probata mihi pollicentur, caritate diffido. Inde est quod a uobis in huius mee necessitatis articulo consilium petens, precor attentius, quatenus mihi per nuntium, quem ad dominum Baiocensem direxi, super statu meo rescribatis, quod salua honestate sine qua nichil expediens arbitror, maxime uidebitur expedire. Ut autem de consilio dando plenius instruamini, causa mea hec est.

Ecclesie et archiepiscopo Cantuariensi debitam seruaui fidem, et ei ubi iustitia et modestia uidebantur adesse, et in Anglia, et in partibus cismarinis fideliter astiti. Sicubi uero aut exorbitare a iustitia,  aut modum excedere uidebatur, restiti ei in faciem. Horum mihi Deus testis est, et conscientia, et amici, et socii, qui nobiscum uersati sunt. In his autem omnibus contra honorem domino regi debitum, aut utilitatem, ex proposito nichil feci, sicut dictante iustitia docere paratus sum, si liberum et tutum fuerit; aut si in aliquo inuenirer obnoxius, condigne et animo libenti satisfaciam. Tractatum est hoc anno de pace mea, et obtentum est a rege, ut mihi liceret redire, si tactis sanctis iurare uellem, quod contra honorem uel utilitatem eius non fuerim in partibus cismarinis. Retuli hoc ad dominum papam, et respondit regem et curiam interpretaturos fuisse contra eius honorem, si quid a me factum agnosceret contra ipsius uoluntatem, et  dissuasit ne sub ea conditione redirem, sed exspectarem, ut ira eius aliquantulum deferueret. Deinde sollicitauerunt me quidam, ut prestarem securitatem, quod in nullo deinceps iuuarem archiepiscopum, ut sic redirem in gratia regis. Ego autem, licet non tenear archiepiscopo ad fidelitatem ex hominio uel iuramento, nec fidei obligatione, utpote qui nichil ei debeo, nisi obedientiam, que omni episcopo debetur a subiectis suis, quia tamen inhonestum credidi esse dominum abnegare, et renuntiare obedientie, quod nullus adhuc de toto regno fecit, conditionem hanc recipiendam esse non credidi. Alias autem quidquid salua conscientia et fama possem, libenter facerem. Cum hec domino Rothomagensi, de quo multum confido, exponerem, mihi  constanter auxilium repromisit. Placeat itaque uobis mihi super hec rescribere consilium uestrum, sciatisque pro certo, quia mihi propositum est, ut non sim de cetero curialis: et hoc ipsum bene nouit dominus Cantuariensis, a cuius me subtraxi consortio, sed nec fidem subtraho, nec caritatem.



EPISTOLA CXLIII. AD HENRICUM COMITEM CAMPANIAE 

Comiti HENRICO.

Quod proscriptus et exsul, tantam alloquor maiestatem, et publicis incumbentem utilitatibus, ad philosophantium exercitia, inculto presertim stylo, et exsangui genere dictionis, uel ad momentum  reuocare ausus sum, temeritati posset ascribi, nisi paruitatem meam supereminentis bonitatis uestre exigeret contemplatio, et me ad scribendum non tam inuitaret, quam cogeret mandati uestri auctoritas, cui corde, magno animo et uolenti desidero in omnibus obtemperare, que fieri possunt in Domino. Et quidem eo me uobis obnoxium fateor, quo tam mihi, quam multis aliis, certum est me in terra uestra plurium bonorum cepisse profectum, et sub beato patre uestro, cuius memoria in benedictione est, eo quod eleemosynas eius enarrat omnis ecclesia sanctorum, et plurimarum uirtutum eius preconia celebrat, me pre omnibus cetaneis meis, eo patrocinante, cum adhuc adolescentior essem, floruisse in Francia; et preeunte gratia, sine qua  nullus boni potest esse processus, id assecutus sum unde mihi exinde post Deum et bonorum notitia, et mundi prospera, quibus in patria mea supra et conterraneis meis abundaui, ut publice notum est, preuenerunt: mihique facile persuaserim, quoniam credibile est tanti Patris meritis acquisitum, ut heredem relinqueret, qui ipsum, licet optimus fuerit, in uirtutum cultu et magnificentia operum anteiret. Sed quid heredem dico relictum, cum omnes liberos tales reliquerit, ut quilibet eorum merito probitatis, non tam optimi comitis decedentis representare uideatur imaginem, quam regis instar esse; uerum iuxta constitutionem Altissimi in primogenito bona duplicia resederunt, et qui fratres precessit tempore, eos bis antecessit, sicut amplitudine rerum,  ita et eximiarum splendore uirtutum. Inter alias uero due pre ceteris radiant, liberalitas insignis, quam totus mundus predicat, et excellens humilitas, quam ago diuinarum litterarum propositis questionibus ad recreationem in angustiis exsilii mei letus experior; quas cum mihi Albericus Remensis, quem cognominant de Porta ueneris, que uulgo ualesia dicitur, nomine uestro, adhibitis aliquot litteratis uiris proposuisset, ut uerum, domine, fatear, obstupui, nec querenti potui habere fidem, donec uenerabilem uirum fidelissimum et deuotissimum uobis abbatem Sancti Remigii adduceret, qui et ipsas proponeret questiones, et ad eas cum multa precum instantia, pro amore uestro et suo, peteret responderi, pro certo asserens uobis in  uita nichil esse iucundius, quam cum litteratis uiris, et de litteris habere sermonem, adiecitque in aure familiariter, uos inde sepissime imperite multitudinis offensam contrahere, quia uos a studendi exercitio nequeunt reuocare, et pro arbitrio suo negotiorum et tumultuum procellis immergere. Opinantur enim omne tempus effluxisse superflue, quod non aut in curialibus nugis, aut in tumultuantis malitie uoragine, aut causarum turbinibus exercetur. Nesciunt quod philosophia paucis est contenta iudicibus, officiique sui sinceritatem uulgari arbitrio committere dedignatur.

Mihi itaque pro uobis complacuit, ut propositas exciperem questiones, et eis, habita ratione temporis  et ineuitabilium necessitatum, responderem, etsi non pro uoto, certe pro tempore. Quesitum uero est quem credam numerum esse librorum ueteris et Noui Testamenti, et quos auctores eorum, quid Hieronymus in epistola ad Paulinum presbyterum de omnibus libris diuine pagelle ascripta dicat mensam solis a philosopho Apollonio litteras persequente uisam in sabulo: quid item uirgilii centonas, et Homeri centonas in eadem dicat epistola: postremo ubi scriptum sit, et quo tendat, quod legitur, et usurpatur, a plurimis, quia deiformiora sunt ea que non sunt, quam ea que sunt: hoc quoque precibus insertum est, ut hec omnia rationum suarum subnixa fundamentis auctoritatumque testimoniis diligenter et cito in schedula uobis transmittenda,  omni occasione postposita, explanarem: quod quam difficile sit, aut potius impossibile, facile perpendit prudentia uestra, cuius acutissimum ingenium, linguam ad dicenda omnia expeditam, capacissimam et tenacissimam memoriam etas nostra stupet et ueneratur. Nam, ut ait Apuleius in libro De Deo Socratis, laudem celeritatis et diligentie nullus assequitur, sed et grandium librorum graues materie in eamdem schedulam nulla unquam diligentia compinguntur. Nam de primis duabus questionibus, de numero scilicet librorum et auctoribus eorum, Cassiodorus elegantem composuit librum; sed quia in hac parte fides mea discutitur, mea uel aliorum non multum interesse arbitror, quid credatur: sic enim hoc credatur, an aliter,  nullum salutis affert dispendium. In eo autem quod nec obest, nec prodest, aut in alterutro parum momenti affert acrius litigare: nonne idem est ac si de lana caprina inter amicos acerbius contendatur? Proinde magis fidem arbitror impugnare, si quis id de quo non constat, peruicacius statuat, quam si a temeraria definitione abstinens, id unde Patres dissentire uidet, et quod plene inuestigare non potest, relinquat incertum. Opinio tamen in alteram partem potest et debet esse procliuior, ut quod omnibus, aut pluribus, aut maxime notis atque precipuis, aut unicuique probato artifici secundum propriam uidetur facultatem, facilius admittatur, nisi ratio manifesta, aut probabilior in his que rationi subiecta sunt, oppositum doceat esse uerum:  rationi uero subiecta inserui, propter illos articulos, qui omnem omnino transcendunt rationem, in quibus stulta esse preelegit Ecclesia, ut in insipientia fidei apprehenderet Christum, Dei uirtutem et Dei sapientiam, quam cum philosophis gentium, qui dicentes se esse sapientes stulti facti sunt, et euanuerunt in cogitationibus suis, ut darentur in sensum reprobum, per superbam professionem sapientie Dei sapientia et uirtute destitui.

Quia ergo de numero librorum diuersas et multiplices Patrum lego sententias, catholice Ecclesie doctorem Hieronymum sequens, quem in construendo littere fundamento probatissimum habeo, sicut constat esse XXII litteras Hebreorum, sic XXII libros  ueteris Testamenti in tribus distinctos ordinibus indubitanter credo. Et primus quidem ordo Pentateuchum continet, quinque scilicet libros Moysi sic pro sacramentorum uarietate diuisos, et si continuam de historia constet esse materiam. Hi sunt Genesis, Exodus, Leuiticus, liber Numerorum, Deuteronomium. Secundus ordo continet prophetias, et octo libris expletur, qui quare pre ceteris dicantur prophetie, cum aliqui eorum nudam referre uideantur historiam, et alii prophetiam texentes, sicut Daniel, liberque Psalmorum, in propheticis non censeantur operibus, nec in questione propositum est, nec temporis, aut schede angustia nunc patitur explicare, sed nec instantia portitoris. In his ergo numerantur, Iosue, liber Iudicum, cui  compingitur et Ruth, quoniam in diebus Iudicum, facta narratur historia, itemque Samuel, qui in duobus primis Regum uoluminibus, et Malachim, qui in duobus sequentibus expletur, quos sequuntur uoluminibus singulis, Isaias, Ieremias, Ezechiel, liber XII prophetarum in hagiographis consistit. Tertius ordo continens Iob, Psalterium, Eccles. Cantica canticorum, Danielem, Paralipomenon, Esdram et Esther. Et sic colliguntur in summa XXII libri ueteris Testamenti, licet nonnulli librum Ruth et Lamentationes Ieremie, in hagiographorum numero censeant supputandos, ut in XXIu summa omnium dilatetur. Et hec quidem inueniuntur in prologo libri Regum, quem beatus Hieronymus uocat galeatum principem omnium Scripturarum, que ab  ipso de fonte Hebreorum manauerunt ad intelligentiam Latinorum. Liber uero Sapientie, et Ecclesiasticus, Iudith, Tobias et Pastor, ut idem Pater asserit, non reputantur in Canone, sed neque Machabeorum liber, qui in duo uolumina scinditur, quorum primum Hebream redolet eloquentiam, alterum Grecam, quod stylus ipse conuincit, ille autem qui Pastor inscribitur, an alicubi sit nescio, sed certum est quod Hieronymus et Beda illum se uidisse et legisse testantur. His adduntur Noui Testamenti octo uolumina, scilicet Euangelium Matthei, Marci, Luce, Ioannis, Epistole Pauli Xu uno uolumine comprehense, licet sit uulgata, et fere omnium communis opinio non esse nisi XIu, decem ad Ecclesias, quatuor ad personas: si tamen illa  que ad Hebreos est, connumeranda est Epistolis Pauli, quod in prefatione eius astruere uidetur doctorum doctor Hieronymus, illorum dissoluens argutias, qui eam Pauli non esse contendebant. Ceterum, quinta decima est illa que Ecclesie Laodicensium scribitur, et licet, ut ait Hieronymus, ab omnibus explodatur, tamen ab Apostolo scripta est: neque sententia hec de aliorum presumitur opinione, sed ipsius Apostoli testimonio roboratur. Meminit enim ipsius in Epistola ad Colossenses his uerbis: Cum lecta fuerit apud uos hec epistola, facite ut in Laodicensium Ecclesia legatur, et ea que Laodicensium est legatur uobis . Sequuntur Epistole Canonice uII in uno uolumine, deinde Actus  apostolorum in alio, et tandem Apocalypsis. Et hunc quidem numerum esse librorum, qui in sacrarum Scripturarum canonem admittuntur, celebris apud Ecclesiam, et indubitata traditio est, que tanta apud omnes uigent auctoritate ut contradictionis aut dubietatis locum sanis mentibus non relinquant, quia conscripte sunt digito Dei. Iure ergo et merito cauetur, et condemnatur ut reprobus, qui in morum uerborumque commercio, presertim in foro fidelium, huius diuini eloquii passim et publico non admittit argentum, quod igne Spiritus sancti examinatum est, purgatum ab omni fece terrena et macula purgatur septuplum. Istis ergo secure fides incumbat et illis, que hinc probatum et debitum accipiunt firmamentum, quoniam infidelis et  hereticus est, qui eis ausus fuerit refragari.

De librorum uero auctoribus uariantur opiniones, licet ista preualuerit apud Ecclesiam eos ab illis esse prescriptos, qui in singulorum titulis prenotantur. Isidorus sexto Etymologiarum libro, cap. 2, rationem nominum que libris indita sunt, a fonte litterarum Hieronymus mutuatus exponit, et auctores eorum. Rabanus quoque in libro De ecclesiasticis officiis, quem nonnulli de sacramentis dicunt, et Cassiodorus in libro De institutione diuinarum litterarum que ad hunc articulum pertinent, latius exsequitur. Cassiodorus enim non modo de Scripturis Canonicis et earum auctoribus disserit, sed a quibus exponantur, eleganti, ut solet, describit eloquio.

 Preterea singuli Patrum librum aliquem exposituri, sicut ratio exigit, de auctore et materia eius, intentione et causa, et titulo, et si qua alia sunt que auditoribus, et lectoribus faciliorem intelligentiam sequentis operis preparent, in tractatibus suis premittere consueuerunt, et hec quidem habita ratione loci, et temporis, et eorum ad quos sermo dirigitur, ut ad formam euangelice institutionis, familie Domini mensuram cibi salutaris opportune dispensent. »Nam, ut ait Palladius, magna pars prudentie est, consulta ratione personam illius qui scribit permetiri.« Unde ab exsecutione uulgate opinionis de industria stylum suspendo, ad alia transiturus, nisi forte dignatio uestra preceperit, ut  et hanc diligentius exsequar. Interim certum habeat uestra discretio, quoniam Philo, cuius meminit Hieronymus, undecimo capitulo libri De uiris illustribus, ab aliis dissentit in libro qui inscribitur: Quare quorumdam in Scripturis mutata sint nomina. Hunc sequuntur Theophilus Alexandrinus in Chronicis suis, et Epiphanius Constantie Cypri episcopus in libro De uiris illustribus, quod et Theodorus, qui urbano sermone libros eorum de Greco transtulit in Latinum, attestatur. Dicit enim quod et Gamaliel, ad cuius pedes Apostolus se gloriatur didicisse legem, et publica assertio Hebreorum, qui de littera legis rectius sapiunt, cum Philonis opinione concordant.

Sed ne protendam uerbum, cum ad reliqua properandum  sit, et istorum proponatur opinio. Ea autem est quod Moyses Pentateuchum scripsit, etsi de fine Deuteronomii, ubi de morte eius agitur, non conueniat, aliis asserentibus, etiam hanc particulam prophetali certitudine, sicut et illam quam de mundi creatione premisit in capite, et quam in benedictionibus patriarcharum de futuro uaticinatus est, ab ipso Moyse fuisse conscriptam, aliis autem a Iosue, aliis ab Esdra dicentibus eam fuisse appositam. Iosue librum scripsit, qui denominatur ab eo. Sophithim uero, id est iudices, item librum Ruth, et partem libri Regum, qui denominantur ab ipso, scripsit Samuel, reliqua excepit Dauid, sed tandem a Ieremia scriptus est Malachim, id est duo posteriores libri Regum. Idem librum suum cum  Lamentationibus edidit. His autem omnibus uulgata non contradicit opinio. Ezechias et uiri sapientes, quos in scholam uirtutum et litterarum sociauerat sibi annis Xu, quibus Deus prorogauerat uitam eius, diuinis de cetero uacans, in unum uolumen compegerunt uaticinia Isaie, que ille in populo declamasse  uisus est potius quam scripsisse: nec repugnat quod in grandi libro scribere iussus est stylo hominis, quia liber ille iam scriptus erat, et grandis, nec ad ipsius prophetias, ut aiunt, pertinent colligendas, que excepte sunt ab auditoribus, et a prefato rege disposite. Iidem et Parabolas compilauerunt, ante quidem a Salomone dictatas, et silenter ab excipientibus, ut ut sit, usu uulgatas. Unde in iisdem parabolis he quoque  sunt parabole Salomonis, quas transtulerunt uiri Ezechie regis Iuda. Transtulisse autem dicuntur, quia quasi de loco ad locum, ab usu uulgari, et priuatis fortasse schedulis singulorum, publica auctoritate traduxerunt in Canonem Scripturarum.

Inde etiam roboratur hec traditio, quod in III Regum scriptum est : Locutus est Salomon tria millia parabolas, et fuerunt carmina eius quinque millia, et disputauit a cedro Libani usque ad hyssopum, etc. Hoc enim dixisse potius creditur, quam scripsisse. Sunt qui carmina eius referant ad Cantica canticorum: disputationem naturalium a maximis ad minima procedentem, ad significationem  eorum que Ecclesiastes in totius mundi concionatur auditu. Sed de his alias. Nam et Ecclesiasticum, et Cantica canticorum Canoni Scripturarum rex Ierusalem Ezechias et conscholares sui dicuntur adiecisse. Salomonis tamen auctoritate prolata, quem in his conscribendis inuentorem, et quasi publice utilitatis preconem habuerant. Hoc tamen contra uulgatam opinionem, sed an contra ueritatem dictum sit, diffiniat ille qui nouit. Aggeus, Zacarias et Malachias, adhibitis Xu uiris, maxime fideliter Synagoge Ezechielis oracula composuerunt. Ipse enim predicauit uisiones, et infixit memorie auditorum quas in terra polluta scribere noluit, ne sancta profanaret, sed precepit ut scriberentur in terra Domini. Hic autem suspensioni  alludit Psalmus, dicens: In salicibus in medio eius suspendimus organa nostra, etc.  Et ab hac quidem opinione, uulgata non dissentit, sicut Isidorus attestatur. Iidem prophete scripserunt Danielem. Nam Daniel et propter causam, que in Ezechiele reddita est, se a scriptitatione suspendit: et quia prepediebatur administrationibus publicis. Iidem quoque tres prophete, et conscholares eorum conscripserunt librum Esther, quem uulgata opinio ab Esdra compositum asserit, librum quoque XII Prophetarum, quem uulgus ab ipsis XII prophetis compositum tenet. Prefatus autem Philo cum sequentibus suis superius nominatis, memoratos tres prophetas huius libri et precedentium, ut dictum est, laudat auctores. Quia  enim breues erant singulorum uisiones, satis uisum est ipsis prophetis eas predicando publicare, et sic aliis demandare scriptoribus, presertim cum quidam eorum rustici fuerint, et pastores, aut aliis officiis dediti, litterarum fuisse credantur ignari. Librum Psalmorum composuit Dauid, utens interdum ministerio uirorum, qui in quorumdam psalmorum titulis ascribuntur. Fuerunt autem hi uiri X, qui licet aliquos psalmos composuerint, quod et uulgata, quam Isidorus refert, non negat opinio, attamen omnes psalmi dicuntur esse Dauidis, qui eis suam accommodauit auctoritatem, iuxta quod Iustinianus docet in Codice, dicens: »Omnia merita nostra facimus, quibus nostram impertimur auctoritatem, quia ex nobis eis omnis impertitur  auctoritas.« Nam qui non subtiliter factum emendat, laudabilior est eo qui primus inuenit. Esdras librum composuit, qui prenotatur ab ipso, et Paralipomenon, usque ad dies suos. Reliquum uero scripserunt sapientissimi fideliter Synagoge, que templum reedificauit in Hierosolymis. Moyses scripsit Iob secundum istos, de quo nichil definire presumit uulgata opinio, licet in eam partem uideatur esse procliuior, ut ipse beatus Iob subactis tentationibus proprium scripserit librum. De Tobia, Iudith, et libro Machabeorum, qui non sunt recepti in canone, a quibus auctoribus scripti sint, nec uulgata docet opinio, nec de his sequaces Philonis faciunt mentionem; quia tamen fidem et religionem edificant, pie admissi sunt. Librum Sapientie  composuit Philo, diciturque Pseudographus, non quia male scripserit, sed quia male inscripsit. Inscriptus enim est Sapientia Salomonis, cum a Salomone non sit editus, sed propter stylum quem induerit, et elegantiam morum, quam ei similiter informat, dicitur Salomonis. Ecclesiasticum scripsit iehsu filius Sirach, qui et ipse, styli conformitate et morum, Salomonis dicitur, sicut econtra a Latinis usu uulgato dicuntur esse quedam de libro Sapientie que non ibi, sed in Parabolis inueniri haud dubium est. Unde in Ecclesia, periocha Parabolarum que sic incipit: Mulierem fortem quis inueniet?  titulo Sapientie prenotatur. Hec de numero et auctoribus librorum  ueteris Testamenti, in quibus pro parte prefati auctores a uulgata opinione dissentiunt. Numerus librorum Noui Testamenti certus est, et auctores, et fere nulla est altercationis questio. Siquidem singuli euangeliste sua uolumina ediderunt. Paulus suas Epistolas texuit, etsi illam que ad Hebreos est suspicentur aliqui fuisse Barnabe uel Clementis. Epistolas Canonicas illi scripserunt quorum nominibus inscribuntur. De duabus tamen Epistolis Ioannis nouissimis questio est. Actus apostolorum tam fideli et salubri, quam dulci stylo, Lucas dignoscitur exarasse. Apocalypsim alii a Ioanne apostolo, alii a quodam sanctissimo sacerdote Ephesino Ioanne, sicut litteratorum Pater beatus Hieronymus refert, descriptam opinantur:  sed apud credulitatem Ecclesie uincit apostolus. Hec interim de numero et auctoribus librorum Noui Testamenti dicta sint, quorum conceptionem si quis nosse desiderat, epistolam beati Hieronymi ad Paulinum de diuinis libris legat, quia, ut de conscientia mea loquar, nusquam melius inuenietur aut planius.

Sed que cura est, serenissime domine, has atque alias in inuestigatione auctorum discutere opiniones, cum unum omnium sanctarum Scripturarum constet esse auctorem Spiritum sanctum? Nam beatus Gregorius in Moralibus uerissime et elegantissime, cum constet libri beati Iob, quem exponebat, Spiritum sanctum esse auctorem, de scriptore libri postmodum querere, proinde habendum  esse, ac si, cum de scriptore certum sit, de calamo, quo liber scriptus est, dubitetur. Non ergo magni faciatis si Scripturarum teneantur auctores, sed si ueraciter intelligantur: imo certe si pie et fideliter impleantur. Non enim auditores legis, ut ait Apostolus, apud Dominum iusti sunt, sed factores . Ad hec in illis occupari optimum est, quia, ut per fidelissimum organum suum ueritas ipsa eloquitur: Ama scientiam Scripturarum, et carnis uitia non amabis. Proinde intelligenti otium sine litteris mors est, et uiui hominis sepultura.

Ad tertiam progredior questionem: Quidnam sit mensa solis in sabulo, quam famosissimam inter gymnosophistas scrutator ueritatis, et litterarum  diligentissimus persecutor Appollonius conspexit in sabulo, super quo omnes consului, qui in Francia primatum uidentur habere Scripturarum, sed quia eos gentilis historia latuit, non multum reprehendo, si quod non didicerant, docere nequiuerunt. Quidam tamen imprudentiam suam impudentius detexerunt, id solum inepta responsione persuadentes, quod a doctoribus, quos diu et multa mercede conduxerant, nichil scire didicerunt. Historia autem hec quam ueritate refertus et litteris Hieronymus in prefatis apicibus tangit, apud ualerium Maximum reperitur in lib. III, cap. 1, titulo De moderatione. Accidit enim, ut refert, quod a piscatoribus in Milesia regione euerriculum trahentibus,  quidam iactum emerat. Extracta demum magni ponderis aurea Delphica mensa, orta controuersia est, illis se capturam piscium uendidisse affirmantibus, hoc econtra dicente se emisse duntaxat fortunam iactus. Audita questione populus ciuitatis, propter nouitatem et magnitudinem rei, causam ad consultationem Delphici Apollinis censuit referendam. Consultus uero respondit ei dandam esse, qui omnes alios sapientia antecederet, alioquin accipienti iniucundam fore et noxiam. Itaque quia Thales Milesius iudicio auditorum, inter septem, quos tunc pre ceteris Grecia celebrabat, sapientissimus habebatur, denuntiauerunt ei, ut iam dicte mense possessionem adiret, qui, audita consultationis forma et responso Apollinis,  prudenti humilitate, non se, sed Biam Pyreneum, dixit Apollinis oraculo designatum. Aditus est et iste priori similiter, et in eumdem modum conditionem in Mityleneum Pittacum transtulit; interim mensa iacente in sabulo, et propter nouitatem euentus et moderationem sapientum: et quia nullus de populo presumebat inuadere aurum, quod a se tanto studio sapientissimi remouebant, casum hunc non tam mirabilem quam stupendum, talium preconatrix fama longe lateque uulgauit. Mensa itaque famosissima facta est, dum ad singulos sapientum septem sic ipsius procedebat oblatio, donec uentum est ad Solonem, qui et titulum amplissime sapientie, et munus oblatum contulit in Apollinem, in quo sol colitur, quia omnia contemplatur,  et cuius uirtus ignea sic penetrat uniuersa, ut ei nichil possit esse absconditum: unde et mensa solis dicta est, quam Apollonius in sabulo iacentem, dum litteras persequeretur, inspexit.

Restant adhuc due de quinque propositis questionibus absoluende; sed tempus respondendi deest et otium: quas quidem si dignationi uestre uisum fuerit lubens aggrediar meisque connumerabo successibus, si mihi celitus datum fuerit honori et uoluntati uestre in aliquo inseruire.

Rusticus agricolam, miles fera bella gerentem,
   Rectorem dubie nauita puppis amat. 
 Et principem philosophie cultorem, et qui litteratorum honesta studia amplectitur, et fouet, litterarum possessores non amabunt? Nec inficior quin princeps illitteratus interdum reipublice commodus esse possit, sed ad parilitatem litteratorum si rite procedat, uterque aut nunquam conscendet, aut raro. Nam, ut uester ait uegetius, nullus est quem oporteat aut plura, aut meliora scire, quam principem, cuius scientia potest omnibus prodesse subiectis. Nec ambigo super his que hic scripta sunt, diuersos diuersa censuros, sed assecutus sum finem meum, si placuerit uobis epistola, que sicut non habet unde placeat ex sui uenustate, sic ex deuotione scribentis non habet unde debeat displicere.  Nec illorum formido iudicium, qui antequam exaudiant temerariam sententiam ferunt, eo quod memini Scripture dicentis: Qui prius respondet quam audiat stultum se esse demonstrat, et confusione dignum . Nonne et uobis notum est genus hominum, quos Salomonis parabola tangit, asserens quod stultus non respicit uerba prudentis, nisi ea dixerit que uersantur in corde eius? Tunc demum credam paruitatis mee deuotionem, gloriosissime comes, non esse contemptam, si aliquid eorum que mihi possibilia sunt, eminentia uestra, quam in tempora longa beatificet et conseruet Omnipotens, dignetur iniungere mihi, mandatis uestris in omnibus fideliter parituro.



EPISTOLA CXLIu. AD MAGISTRUM GAUFRIDUM DE SANCTO EDMUNDO. 


IOANNES GAUFRIDO de Sancto Edmundo.

Cum in solemnitate Paschali reformande mihi pacis gratia Andegauum profectus essem ad regem, ipsum ante Dominici corporis perceptionem per abbatem Sancti uictoris Parisiensis, et alios religiosos, feci diligentius conueniri super pace R. filii uestri, adhibitis etiam aliis amicis, de quorum fide in curia spem conceperam pleniorem: sollicitaueram enim antea super hoc uirum optimum, et suis meritis mihi reuerendum, magistrum Galterium de Insula, et per ipsum alios Patres quorum fides mihi uidebatur esse sincerior. Rex autem et  pro Dei religione, et intercedentium reuerentia, respondit benignius; audito tamen quod ad dominium Beati Edmundi res ista pertineret, Willelmum de Hastingis, per quem ueritatem inquisiuit, fecit acciri, ne quid per subreptionem diceretur ab ipso. Ille autem quatenus potuit et ausus est, benignius exposuit causam uestram. Precepit ergo rex puerum ad se mitti, ut indulte remissionis presens reciperet litteras, quas ad regni officiales, ut de pace ipsius constaret, omnibus reportaret. Rediens itaque puerum cum festinatione, sicut Domino placuit, et nostra necessitas exigebat, ad magistrum Galterium de Insula transmisi, cuius fidem et caritatem nobis exhibitam remuneret fundator Ecclesie Christi, pro cuius fide et amore, sicut  nobis conscientia testis est, leti, quandoquidem ita necesse est, damna, iniurias, contumelias, et exsilium sustinemus, certi quoniam fidelis est Dominus, qui non tentari nos patietur supra id quod possumus, sed de ipsa tentatione profectum salutis et anteacte uite purgatione eliciet. De me loquor et quibusdam aliis, quos scio in hac tribulatione congratulari, ut crebro meditentur, et dicant ei: Secundum multitudinem dolorum meorum in corde meo, etc.  Patimur enim per gratiam Dei, non ut adulteri aut homicide, non ut incendiarii aut sacrilegi, sed uelut Christiani. Hanc fidem nostram insaniam reputat mundus, et constantiam fidei pertinaciam uocat, professionem  ueritatis et nota et nomine uanitatis inurit, cultum religionis appellatione hypocrisis aut superstitionis, aut alterius falsitatis dehonestare conatur, sed Princeps apostolorum aliter sentit et contrarium docet: Hec est enim, ut ait, gratia apud Dominum, quia in hoc uocati estis a Christo, ut sequamini uestigia eius. Sed et, si quid patimini propter iustitiam, beati eritis . Aderit, dilecte mi, in breui, aderit arbiter conscientiarum et iudex, cuique redditurus ut meruit, et tunc palam fiet quidquid modo garriat mundus, qua mente quisque uixerit. Interim, queso, tuis, et sanctorum quos nosti, me facias precibus adiuuari, ut, si in inuio sum, quod non credo, me Christus uia iustorum reducat ad semitam: si in uia sum, me  per prospera uel aduersa, ut sibi beneplacitum fuerit, perducat ad uitam. Si magistrum Galterium uideris, ei per te, et per amicos quantascunque poteris gratias referas, et maxime per comitem Gaufridum, quem diligit, et, si facultas adfuerit, eum recipias, et ab aliis recipi facias tanquam angelum Domini, quoniam et ipse, ut arbitror, Dei minister est, et quantum licet in curia membra Christi multipliciter consolatur. Quos puer inuenerit adiutores, quisue sit meus status, pro parte poterit iudicare. Imputabisque fortune, non mihi, quod in eum humanitatem ampliorem non potui exercere. Utinam amicos amodo meliores inueniat! Ego profui quatenus tempora permittebant. Audio magistrum Galterium iuramento arctari, ut  neque litteras, neque nuntios recipiat exsulantium. Ex quo patet quam misera necessitas bonis uiris immineat, quos non licet mandata Dominice legis, officia uidelicet caritatis, implere.



EPISTOLA CXLu. AD BARTHOLOMAEUM EPISC. EXONIENSEM. 

BARTHOLOMAEO Exoniensi episcopo, IOAN. Saresber.

Licet ex more scribentium ad amicos salutis uotum pagina non pretendat, nichil tamen affectuosius est in uotis, et orationibus meis, quam ut uie uestre iugiter prosperentur in Domino. Salutationem enim domino et Patri debitam nequaquam suspendit defectus, aut immutatio caritatis,  sed consulta dispensatio et officiorum, et omnium que recte geruntur ratio moderatrix. Dispensationis uero causa in propatulo est, ut eam omnino non oporteat, aut paucis expediat allegari. Nam insidiis domini regis dicunt omnia plena esse, ut bonis inuicem colloquendi aut scribendi tutum non possit esse commercium. Nescio quid friuolum contra innocentiam molitur iniquitas, et urgente stimulo conscientie incessanter pungentis et urentis, omnes suspectos habet et omnia; iure quidem et merito, quia pax impiis esse non debet, hostes suos iustitia impugnante, et preualente. Et profecto quod timet impius, ueniet super eum, iustusque de angustia liberabitur, quoniam os Domini locutum est. Ad momentum turbinis aduersus Ecclesiam  malitia debacchatur, et aduersus Dominum uidentur preualere impii, quibus in breui Christus, quem persequuntur, sic respondebit ad merita, ut preponderare uideatur libra uindicte, et quos potenter puniet, non tam examinare lance equitatis, quam molis magnitudine pregrauare. Non quidem quod iniuriam inferat, sed quia sine mensura et modo peccantibus immensam et immoderatam ingeret penam. Nec opinetur quispiam me in longa tempora prophetare, licet oraculi diuini sicut auctoritas, sic et fides perpetuetur, cum planum sit iam aliquatenus inchoatum esse iudicium, imo exsecutioni mandari sententiam.

Nonne Teutonicus tyrannus, nominis sui fama  nuper orbem perculerat, et fere subegerat regna uicina, et etiam imperium Grecorum terrore concusserat, ut magis deditionem quam confederationem legationibus missis uideretur offerre? sed ecce, Domino auctore, timetur minus, et qui ante tam uicinos quam remotissimos solo nutu terrebat princeps, Teutonicos suos ab iniuriis cohibere non potest; qui solo uerbo pacem gentibus ad arbitrium indicebat, et bella, nunc a suis et inter suos petitis et acceptis treugis gratulatur. Nam sicut ipsemet conqueritur, ex quo Latonam uenit, ut regem Francorum et Gallicanam Ecclesiam separaret a fide, et in suam heresim peruerteret, ut adorarent idolum suum, successus eius relapsi sunt, et que eum extulerat, in depressionem ipsius  cepit fortuna fluctuare: spes autem fidelium est, quod ad honorem Dei, in breui amplius deprimetur, donec eum omnino Christus, cuius sponsam persequitur, conterat sub pedibus suis.

Nonne et apud uos iam iudicium exercetur aduersus tortores Ecclesie? Intuemini quantus erat rex Anglorum, cum paruulus uideretur in oculis suis: et ad Ecclesiam Dei uel speciem fidei et reuerentie pretendebat, et plane uidebatis eum in nullo frustratum conatu. Sagitta eius retrorsum non abiit, clypeus eius non declinauit in bello, et hasta eius non est auersa: super predam accumbebat ut leo, ut nullus eum excitare presumeret; uel uisu terrebat hostes, uicini se inclinabant obsequiis, remoti principes amicitias expetebant; colebatur  a suis, honorabatur ab extraneis, predicabatur a cunctis, a bonis diligebatur, sed maxime a clero qui eum colebat supra uires, pro uiribus uenerabatur, et unanimi proposito diligebat super amorem mulierum. Quid multa? Rerum expetibilium omnium abundantia, quod ad humanum iudicium, fruebatur, sublato timore et sollicitudine, nisi quam non necessitas, aut ratio, sed uoluntas, aut impetus ingerebat. Sed quo fine hec uniuersa Dei dona conclusit, si tamen sine penitentia et satisfactione substiterit in finibus istis? Ut singularum ecclesiarum, quas ante per ignorantiam, ut putabatur, aut sui iuris pretextu leserat, iniurias taceamus, Tolosam bello aggressurus, omnibus contra antiquum morem et debitam libertatem indixit ecclesiis,  ut pro arbitrio eius, satraparum suorum conferrent in censum, nec permisit ut ecclesie saltem proceribus cequarentur in hac contributione uel magis exactione tam indebita quam iniusta. Nam ecclesie in deteriori calculo uertebantur, utpote que rebus suis aut honore uidebantur indigne. Sed quem successum attulit hec pecuniarum immensitas, tantis exactionibus et iniuriis acquisita? nonne proiecta est in saccum pertusum, ut hosti suscipienti proficeret, et effundenti non modo esset inutilis, sed damnosa? Nunquid non ab ea die fortuna eius retrorsum cessit, et successuum ubertas emarcuit?

Sed dicet aliquis, quoniam hec indictio census et  ecclesiarum uexatio, in cancellarium eius, qui nunc, aut archiepiscopatur, ut credo, aut archiepiscopari contendit, ut emuli mentiuntur, penitus retorquenda est, qui regem tunc ad omnia pro arbitrio impellebat, et hec sicut alia multa mala induxit. Quod etsi ego falsum esse nouerim, utpote qui eum scio tunc non auctoritatem prestitisse libidini sed obsecundationem necessitati, tamen quia eum ministrum iniquitatis fuisse non ambigo, iure optimo taliter arbitror puniendum, ut eo potissimum puniatur auctore, quem in talibus Domino bonorum omnium auctori preferebat, eique sit uice uersa in penam, quem habebat et laudabat sue peruersitatis auctorem. Nam in sapientium corde et ore celebre est illud Sapientie: Quoniam per que peccat quis,  per hec et punitur . Sic Cain primus homicida occisus est; Chanaan seruitutem ingerens aliis, perpetua seruitute damnatur; Pharao in aquis submersus est cum potentatu suo, quibus Hebreos submerserat innocentes. Patent in hunc modum quamplurima; sed esto, nunc penitentiam agit: agnoscit et confitetur culpam, et, si cum Saulo quandoque Ecclesiam impugnauit, nunc pro ea cum Paulo ponere paratus est et animam suam.

Quis ergo negabit iudicium iam cepisse a domo Domini, cum iam principes populi in patibulis suspendantur ad solem, ut iustitia Dei in conspectu gentium reueletur? Nonne enim principes populi sunt hi duo, quorum alter dispensat spiritualia, alter temporalia administrat: Nonne lex dispensationis  et ministerii huius, manibus istorum tractanda committitur? Hi enim sunt duo cherubim, quorum alis lex et propitiatorium adumbratur, se mutuo respicientia, uersis tamen uultibus in propitiatorium, quia sic sibi inuicem debent aspectu mutuo complacere, ut legem Dei in arca pectoris iugiter inspiciant et uenerentur, nec pro se, ad inuicem, ob aliam causam admittant, unde propitiationem Dei debeant demereri. Non enim licet a propitiatorio uultus auertere. Si ergo in his suis angelis reperit Deus prauitatem, eamque puniat, quis subditorum causas apud Altissimum iam uentilari diffidit, aut esse uentilatas? Circumferat quis oculos mentis et intueatur quot et quales aduersarios  ei Dominus suscitauerit, ex quo aduersus Dominum in depressione Ecclesie erexit calcaneum suum, et plane mirabitur, et si prudens est uenerabitur iudicium Domini, qui non imperatores, non reges, non principes nationum, ut ipsum domaret, elegit, sed extremos hominum Britones, Niuicollinos primo, et postea illos ad contradictionem et solemne certamen animauit, qui uestigia pedum eius consueuerant adorare, et hec quidem, ut non glorietur omnis caro, sed nomen Domini sit benedictum in secula. Sic ad puniendam ingratitudinem Salomonis recedentis a Domino, non tam principos erexit, quam latrunculos et seruos et abiectos. Nec suspicetur quispiam ut amodo prosperetur conditio eius, nisi Domino propitiante per  penitentiam reuertatur, et magis pio utatur consilio. Nam, ut propheta loquitur: In diebus et regionibus nostris inuenti sunt stulti principes Taneos, qui regi suo consilium dederunt insipiens . Urunt eum undique sollicitudines, sed bellum quod aduersus Christum et Ecclesiam exercet, ulterius pregrauat, et ei uidetur inextricabilis labyrinthus et exsecrabilis labor. Accitis ergo nuper ad colloquium Chinonense magnatibus suis cum familiaribus, qui rerum malarum industriam habere dignoscuntur et usum, et sapientes sunt ut dictent et faciant mala, studiosius inquisiuit, cum promissis, minis, et obtestatione quamplurima, quonam consilio sibi utendum esset aduersus Ecclesiam, de Cantuariensi archiepiscopo grauissime conquerens,  non sine gemitibus et suspiriis multis: et ut tunc presentes postea retulerunt, lacrymatus est, dicens quod idem Cantuariensis ei corpus et animam pariter auferret: tandem dixit quod omnes proditores erant, qui eum adhibita opera et diligentia ab unius hominis infestatione nolebant expedire. Ad hec dominus Rothomagensis aliquantulum excanduit, corripiens eum, mitius tamen more suo in spiritu lenitatis, cum causa Dei magis exigeret, seueritatem et auctoritatem pontificis morbo languentis, rationis et fidei fuisse adhibitam. Erat autem dolor acerbior, urgente metu, quem conceperat ex litteris quas iamdictus Cantuariensis illi et matri sue transmiserat. Earum exemplum uobis transmittitur. Timebatur quidem, et merito, ne  in terram eius interdicti, et in personam anathematis sententia citissime ferretur, ex auctoritate et mandato summi pontificis. Cum igitur his angustiis premerentur, Lexouiensis episcopus unicum dixit esse remedium, imminentem sententiam appellationis obstaculo prepedire: et ita nescio quo pacto, nisi quia ueritas uentilata plus pollet, et iustitia, quo magis concutitur, eo magis conualescit, dum rex per auitas consuetudines appellationum ius euacuare conatur, magis confirmat, dum ipsemet pro capite suo ad appellandi refugium cogitur euolare.

Ab illo ergo concilio egressi sunt a facie domini et regis sui Lexouiensis et Sagiensis episcopi, ad  sepedictum Cantuariensem properantes, ut appellatione interposita usque ad Octauas Pasche suspenderent sententiam eius. Rothomagensis quoque cum eis profectus est, non quidem appellaturus, ut ait, sed de pace quam desiderabat tractaturus. Archiepiscopus uero noster in procinctu ferende sententie constitutus, iter arripuerat ad urbem Suessionum, orationis causa ut beate uirgini, cuius ibi memoria celebris est, et beato Drausio, ad quem confugiunt pugnaturi, et beato Gregorio Anglicane Ecclesie fundatori, qui in eadem urbe requiescit, agonem suum precibus commendaret. Est autem beatus Drausius gloriosissimus confessor, qui, sicut Franci et Lotharingi credunt, pugiles, qui ad memoriam eius pernoctant, reddit inuictos,  ut et de Burgundia et Italia in tali necessitate confugiatur ad ipsum. Nam et Robertus de Monteforti ei pernoctauit aduersus Henricum de Essexia dimicaturus. Sic ergo Domino faciente delusa est sollicitudo episcoporum regalium, quia cum uenissent Pontiniacum, archiepiscopum quem appellarent non inuenerunt, sed frustrati a proposito suo reuersi sunt, queruli quia sua consumpserant, laborauerant, et non perfecerant.

Archiepiscopus uero cum in prefatis sanctorum memoriis triduo pernoctasset, die proxima post Ascensionem uersus ueziliacum properabat, ut ibi in die Pentecostes in regem et suos anathematis sententiam daret: sed nutu diuino contigit, ut dum esset in Ecclesia Reginensi, uI feria iam dictam  precedente solemnitatem, nuntiatum est ei certissime et uerissime quod rex Anglorum grauissima laborabat infirmitate, ut ad colloquium regis Francorum, quod multo desiderio, et magnis muneribus expetierat, accedere non potuerit, sed miserit excusatores Ricardum Pictauiensem et Ricardum de Humaz, qui causam hanc absentie eius prestito iuramento uolebant astruere. Hac ergo ratione cum hoc per nuntium regis Francorum innotuisset archiepiscopo, in regem sententiam ferre distulit, sicut ei ante consuluerat Ioannes uester suadens, ne ad penitentiam properaret. Ioannem uero de Oxeneford. publice denuntiauit excommunicatum, et auctoritate Romani pontificis excommunicauit, ut uerbis eius utar, eo quod in  heresim damnatam inciderit, prestando imperatori sacrilegum sacramentum, et communicauit Coloniensi schismatico, et contra mandatum domini pape usurpauit decanatum Saresberiensis Ecclesie. Has autem causas allegauit in pulpito in auditu omnium qui uizeliaci de diuersis nationibus ad diem festum conuenerant. Ibidem etiam allegatis uariis causis et iustis, excommunicauit Ricardum Pictauiensem archidiaconum, Ricardum de Luci, Iocelinum de Baillol, Randulfum de Broc, Hugonem de Sancto Claro, et Thomam filium Bernardi, et omnes qui de cetero in possessiones et bona Cantuariensis Ecclesie manus extenderint, ut eis abutantur, aut eorum usus impediant, quorum necessitatibus  deputata sunt. Regem uero, quem ante per litteras et nuntios secundum regulam et morem Ecclesie uocauerat ad satisfactionem, publicata uocatione ad fructum penitentie inuitauit, comminans se in eum laturum sententiam anathematis in breui, nisi resipuerit, et de tantis aduersus Ecclesiam ausis satisfecerit: quod tamen non nisi inuitus faciet, nec noui aliquem domesticorum suorum, qui ad lationem huius sententie pronus sit.

Preterea scriptum illud, in quo continentur prauitates malignantium aduersus Ecclesiam, quas auitas consuetudines dicunt, publice condemnauit, omnes innodans anathematis uinculo, quicunque de cetero auctoritate illius scripti utentur, et nominatim de consilio Ecclesie Romane hec capitula  in primis damnata sunt: Quod non liceat episcopo excommunicare aliquem, qui de rege teneat, sine licentia ipsius: Quod non liceat episcopo cercere aliquem parochianorum suorum pro periurio uel fide lesa: Quod ad secularia iudicia trahantur clerici: Quod laici, siue rex siue alius, causas de ecclesiis uel decimis tractent: Quod non appelletur pro causa aliqua ad sedem apostolicam, nisi regis et officialium suorum uenia impetrata: Quod non liceat archiepiscopo, uel episcopo, uel aliis personis uenire ad uocationem domini pape absque licentia regis: alia quoque in hunc modum, que diuinis legibus, et constitutionibus sanctorum Patrum inueniuntur aduersa. Episcopos uero omnes absoluit a promissione, quam de scripto illo seruando  contra institutionem ecclesiasticam fecerant. Hoc etiam per litteras suas archiepiscopis et episcopis denuntiauit, sicut ei ab Ecclesia Romana consultum fuerat. Hec quidem interim gessit archiepiscopus; et rex---quod ad uestram notitiam uenisse non ambigo,---uirum bonum magistrum Walterum de Insula misit in Angliam cum litteris a colloquio Chinonensi, ut insulanos super facta appellatione premuniret, et portus et transitus faceret diligentius obseruari, et clerum ab obediendo suspenderet, cum tamen nondum facta sit appellatio, et archiepiscopus possit facile inueniri. Nec dubito quin predicto magistro Waltero machinatio ista displiceat, cum omnibus que presumuntur aduersus  Ecclesiam Dei, quoniam Dominum timet. Acciuit etiam ad se rex dominum Cister. et alios, per quorum prudentiam, malitiam consilii sui aduersus Dominum posse credit armari: sed profecto, si saperent, uel sibi et suis parcerent in hac causa, quoniam

Pena reuersura est in caput ista suum. 
De cetero dominus papa in urbe prosperatur. Cremona contra Teutonicum cum aliis octo ciuitatibus pro certo dicitur rebellare. Episcopus Tusculanus et Humbaldus cardinalis diem obierunt. Obiit quoque Willelmus rex Siculus, cui successerunt filii sui alter in regnum, alter in ducatum Apulie, et in extremis agens LX millia florinorum Ioanni Neapolitano  tradi fecit ad usum domini pape. Filius quoque eius, qui ei successit in regnum, totidem misit. Rex Francorum Cantuariensi archiepiscopo patrocinatur in omnibus, et eum magis ueneratur quam fratrem: que autem circa Anglorum curiam innouantur, ubi rerum crebre mutationes sunt, uobis notiora esse arbitror quam nobis. uigeat et prosperetur in Domino paternitas uestra, et nos sanctorum orationibus studeat commendare, ut nos consolentur in omni tribulatione nostra. Reuertemur autem cum ei placuerit, qui nos segregauit ad exsulandum, et pro quo, quatenus ei beneplacitum fuerit, uoluntate promptissima decreuimus exsulare, et aduersa pati que iusserit, et ad hec perferenda roborauerit infirmitatem nostram. Det utinam sua  gratia patientie perseuerantiam, qui indignis pro se patiendi contulit uoluntatem!

ualeat pro uoto et oratione mea, Ecclesia, et domus uestra tota, et omnes qui intercessionum beneficio communicant necessitati nostre.



EPISTOLA CXLuI. AD IOANNEM PICTAuIENSEM EPISCOPUM. 

Domino Pictauiensi.

Licet apud nos fortuna nouorum parens, et fama nutrix et propagatrix euentuum uerorum et fictorum, nichil renouauerint relatu dignum, et quod uobis oportuerit intimari, scribendi tamen necessitatem rumor tristis inuexit, ex quo post discessum boni, et utinam semper beati domini nostri, nichil  omnino, quod uerbis meis Dominus et conscientia attestantur, tristius audiui uel uidi, quamuis sors mea periculis cunctis exposita sit et iactata procellis indesinentibus, ab ea die, qua Patrem nobis et dominum dispositio diuina substraxit. Siquidem socii nostri, qui Parisiis moram faciunt, mihi nuper scripserunt, se a quibusdam rumigerulis accepisse, quod uos lecto decumbere compulerat egritudo, quam non natura, uel solitus, ut fit, humanitus casus intulerat, sed malitia ueneficorum, qui  uobis, et cuidam uiro religioso toxicum miscuerunt. Dictum est et quod uir ille religiosus ex ea causa iam obiit. Quia ergo inuidiam quorumdam uobis cohabitantium a multis diebus audieram, et aliorum noueram crudelitatem, nonnullorum  etiam audax ambitio uenit in mentem, timui, et timeo, et donec ueritas ipsa sit certius explorata, timebo supra modum, ne diabolo et angelis eius, qui modo fere pro libitu in Ecclesiam debacchantur, eatenus in bonos seuire concessum sit. Ante quidem timueram ne castrum Ecclesie uobis auferretur, ne uos bonis uestris iniqui proscriberent, ne illi qui libito cequant licitum, compellerent et uos Ecclesie filiis et fidelibus cexsulare. Sed ecce, duorum timorum circa eumdem dominum et amicum maior denigrat et omnino absorbet alterum, ut perinde hunc accipiam ac si animam meam pertranseat gladius, et humerus meus a iunctura sua cadat, et brachium cum ossibus  conteratur. Spiritui meo non erit requies, donec ueritas certius innotescat. Placeat itaque dignationi uestre, que circa uos sunt, sub omni celeritate mihi interim certitudinis desiderio languenti significare: et si uos ipsi, quod utinam absit! huic petitioni mee uacare non potestis, precor attentius ut magister Scholarum eam cum omni diligentia et festinatione exsequatur.



EPISTOLA CXLuII. AD MAGISTRUM RAIMUNDUM. 

Magistro RAIMUNDO.

Rumor acerbissimus exulcerauit, et grauissime affligit animam meam, nec erit requies donec me litteris uestris super his que maxime timeo certiorari  contingat. Scripserunt enim mihi socii Parisienses, quod illi qui querunt animam domini Pictauiensis, nescio quorum utentes ministerio et arte inerti et omnino exsecranda, ei uenenum propinauerunt: ex quo iam quidam religiosus prior, qui calicis toxicati fuerat particeps, obiit, et episcopus, ut aiunt, incidit in languorem. Timui ergo, et timeo supra modum, eo quod audiui quorumdam inuidiam, et aliquem de episcopis Pictauiensibus nuper ueneno peremptum. An fama hec fideliter asserat incertum est, aliorum uero tanta crudelitas est, ut nec uicinos lateat nec remotos. Cunctis autem innotuit quam preceps et audax sit, et ignara timoris Domini, ceca ambitio, ut metus quam fiducie cause plurime concurrere uideantur. Precor itaque,  ut sub omni festinatione, que circa uos sunt, diligentissime perscribatis, et domino episcopo, si egritudine, que absit! non prepeditur, persuadeatis, ut et ipse scribat, que fuerint scribenda pro tempore. Fueram rogaturus ut ipse et uos scriberetis de his que gesta sunt in colloquio Chinonensi, et postea, pro nobis, et contra nos, et quid uideatur uobis de hoc, quod me taliter absentauit, ut nec pacem receperim cum aliis sub iuramento et conditionibus oblatis, quia extunc non uidi litteras uestras; sed causa maior, que me nunc compulit ad scribendum, omnes huiusmodi curas absorbuit, si tamen, quod utinam Dominus largiatur, cum domino episcopo rite, quod ad incolumitatem dico, agitur, tunc et ad hoc responderi gratissime acceptabo.  Ceterum, quia hec sollicitudo ab animo meo non recedit, si, quod Dominus auertat! dominum episcopum sic egrotare contigerit, omnem, sicut uir sapiens et prudens, operam date, ut in huiusmodi periculo se exhibeat Christianum, et mortem, si necesse fuerit, tanquam Christi sacerdos exspectet, et domo disposita, nature munus, quod euitari non potest, patienter excipiat. Confido autem in Domino Iesu Christo, quod qui ei dedit prudentiam transeundi per bona temporalia, ei in consummatione cursus prestabit gratiam, ut cuius uita apud commensales effulsit, mors eius etiam morituris omnibus proficiat ad exemplum: fidem deuotionis et fidei nullo quis unquam argumento fidelius faciet, quam si operam dederit quis et diligentiam,  ut quos in carne cexsulantes, et in Domino peregrinantes amauit, exhortatione uirtutum et insignibus bonorum operum, et maxime in fine uie promoueat transeuntes, et quasi gemine caritatis brachiis persequatur et impellat migrantes et ascendentes ad Christum. Si uero per misericordiam Dei res circa uos letius agitur, precor attentius, quatenus interpretem nostrum modis omnibus ad hec inducere studeatis, ut quod de hierarchia, cuius unum librum transtulit, residuum est, ad formam suam transferat et emendet; quia id quod premisit, his, qui illud uiderunt in Francia, satis placet. Plura scripturus eram, sed festinatio non permittit.



EPISTOLA CXLuIII. AD IOANNEM PICTAuIENSEM EPISCOPUM. 


Domino Pictauiensi.

Patri misericordiarum, qui uos ad honorem suum, et Ecclesie utilitatem, et naufragii nostri solatium, de graui infirmitate erexit, multiplices et omnimodas gratias ago; deinde uestre dignationi, que mei sollicitudinem indesinenter et efficaciter gerens, timoris et doloris mei, de uestra egritudine concepti, litterarum solatio mitigauit angustias. Sed quia postea, nec de plena conualescentia uestra, nec de promissa et sperata pace certioratus sum, latorem presentium ad uos censui transmittendum, per quem mihi singula, que expedire noueritis,  diligentius rescribi tota mentis affectione deposco: et quidem pacem uestram desidero plurimum, nec uideo quibus in causa ista possitis uti instrumentis ad recuperanda uel conseruanda iura Ecclesie uestre, nisi his que Ecclesia ipsa et filii eius ministrauerint uobis, aut que de iure communi ceteris ecclesiis suffragantur, presertim cum homo alienigena, et apud exteras gentes nutritus et institutus, speciales Aquitanorum consuetudines, et inaudita iura non sufficiat edocere. Unde cum uos nichil ex contingentibus omiseritis uel omittatis, si causa Ecclesie, filiis eius dissimulantibus, aut preuaricantibus periclitetur, non est quod uestre negligentie debeat imputari. Quis enim nisi parum sane mentis, et preceps aut hostis, consulet, ut sine  rationum et uirium suffragio solus contra torrentem, qui omnia post se trahit et subuertit, brachia incassum presumatis erigere? Nam complacita pacis forma speciem pretendit equitatis, et reuera, si fidei sinceritate simpliciter utrinque in contrahendo geratur negotium, plenam continet equitatem, nisi forte tempore pacis antecessorum uestrorum a parte alterutra consuetudo usurpata sit contra Dominum. Nullo enim unquam tractu temporis aut placito contrahentium continebit, ut quod contra Dei mandata scienter presumitur, licenter, nedum iuste fiat, imo ut non criminaliter committatur.

Ceterum mihi suspecta sunt, et infidelitas quam audio gentis uestre, et terribilis ac malitiosa potentia,  quam multi experiuntur, partis aduerse, ut non facile credam quod uoluntati eius quisquam audeat reluctari, et fortasse cum archidiacono uestro, cuius uerebatur industriam, et familiaritatem eius ad uos habebat suspectam, exercuit inimicitias, ut cum ei reconciliatus fuerit, de cetero contra eum mutire non audeat: sed nec alii, quos huius exemplo terruit, sed magis nostro, maxime autem, quia se talem exhibet ut uideri uelit sine timore Domini, et reuerentia hominum. Potens est autem Deus erigere et dirigere causam uestram, imo suam in manibus uestris. Et qui Isreli ex mandato Domini ad promissionis patriam festinanti gratiam contulit inimicorum, uestros quoque Aegyptios poterit aut placare, aut omnino subuertere.  Unum scio, quod iustus tandem de angustia liberabitur, et tradetur impius pro eo. Gaudeo autem pacem et gratiam eius uobis plenarie restitutam. Sed timeo, quod absit! ne more hominis, omnibus noto, simulatoria et momentanea sit hec pacis et gratie restitutio: eo quidem magis quo celebre est apud omnes incumbere consilio locustarum, quarum potestas duntaxat in linguis est et caudis earum. Quod si momentanea fuerit, certum est eam fuisse simulatam, ex ea precipue causa, ut uel sic extorqueret obligationem fidelitatis, et nisi fallor, aliquid in eam uenire opinatur, ad quod ratio fidei Christianum non sinit obligari, ut scilicet amodo his quos odisse decreuerit, subtrahatis debite caritatis officia, et impugnetis omnes, saltem ope  consilii, quos suos dixerit inimicos: et si aliter urgente religione fidei Christiane uersati fueritis cum eo, uos, sicut ueteres amicos, beate consueuit, notam non seruate fidelitatis in auribus nationum tentabit inurere: a suis quoque locustis conclamabitur illi, et ranas in ceno fouet, que flatus sui pure impuro omnem incrustent sinceritatem, et iuramentorum fallacia quemlibet nigrum in candida uertant. Hec sunt membra carnium coherentia sibi, ubi squamma adheret squamme, ut ne spiritus quidem incedat per eas, sed liceat eis quod uoluerint opinari, et ut qui in sordibus sunt, sordescant amplius, impudicitiam mentis scurrilitate gestuum et oris turpiloquio pretextentur, quia Christiano nedum sacerdoti nil licitum est, ex obtentu  fidelitatis, ubi caritas periclitetur, que uita fidei est, et operum testimonio declaratur. Nam fides sine operibus mortua est. Illa tamen expressio, qua sibi et heredibus suis contra omnes mortales caueri uult, quanti sit apud eum, ex litteris Teutonici tyranni, quas misit ad comitem Henricum et quas uobis transmisissem, nisi quia mihi elapse sunt, Domino Cantuariensi transmisisse, perspicuum est. Nam cum Ioannes de Oxeneford. nomine regis Teutonico tyranno coniuraturus esset, et opem auxilii et consilii sacramento promitteret contra omnes homines, excepto solo rege Francorum, ait Teutonicus per interpretem suum, sicut attestantur magni, et multi, et religiosi nostrates,  de prouincia dico Remensi, qui interfuerunt: »Rollandus hostis Ecclesie et imperii, homo quidem est mortalis, et omnes cardinales sui, et nullus eorum rex Francorum est: unde nullum eorum exceptum intelligo nec uolo intelligi in hac confederatione mei et regis Anglorum; si uero ita sentitis. an aliter, publice profiteamini.« Cui Ioannes: »Nos, inquit, et dominus noster ita intelligimus ut uos, et sub hoc intellectu uice regis nostri iuramenta prestamus.« Quid multa? exinde aduersus Dominum et Ecclesiam, sicut in ea confederatione, processum est, quod etiam plenius aduerteris ex litteris mihi nuper a Colonia transmissis, quarum uobis exscriptum mitto, in quibus rex nuntiis suis aduersus Cantuariensem ituris Romam, conductum  petit, et qua deuotione Romane Ecclesie facile innotescet. uerum in laqueis suis comprehendentur iniqui, et qui fratri foueam parat, incidet in eam prior. Felix tamen est qui in tantis insidiis meretricis magne, et impetu bestie conscientiam seruare potest et famam, alteram Domino, alteram proximo, utramque sibi. Nam qui ex iusta causa arguitur alterutrius dispendium facere, unde solatium habeat, nisi uirtute redimat quod amisit, omnino non uideo.

Inde est quod nouissimo litterarum uestrarum respondens articulo, precor attentius per ineffabilem caritatem Domini, quatenus, si de pace mea, uel per archidiaconum uestrum, uel per alium, quod quidem desidero, censueritis agendum, eam in tali  forma procuretis, que fame, imo conscientie famam integram conseruantis non possit afferre dispendium. Quid enim prodesset mundum lucrari uniuersum, et in his periclitari? Et si me uideritis, quod Deus auertat! pronum ad aliquid turpitudinis, quod in mei similibus, sepe ex infirmitate, semper autem ex culpa contingit, subleuet, queso, me dextera uestra. Ego autem nomine turpitudinis arbitror contineri quidquid de industria presumitur contra Dominum. Licet enim et rei familiaris angustia, et refrigescens caritas amicorum meorum, me et fratrem meum, qui mihi ex necessitate cexsulat, acrius uideatur urgere, Domino tamen urgente:

 Nondum cedo malis, sed contra audentior ibo,
Qua mea me fortuna sinat. 
Scio autem quod de consilio uestro nullam recipiam conditionem, que uel speciem habeat inhonesti. Dominus interim, que necessaria fuerint, sicut fecit hactenus, prouidebit. In ratione dati et accepti paucissimis teneor, sed abbati meo et uobis super omnes, et fere solis.



EPISTOLA CXLIX. IOANNIS SARRACENI AD MAG. IOANNEM DE SARESBERIA. 

Quoniam prudentie uestre sinceritatem in libris beati Dionysii perpendi delectari, librum eius de angelica Hierarchia uestre transtuli caritati. Fateor tamen elegantias me dictionum eruditissimi et  disertissimi uiri oratione Latina exprimere nequiuisse. Nam apud Grecos quedam compositiones inueniuntur, quibus eleganter et proprie res significantur; apud Latinos autem eedem res duabus aut pluribus dictionibus ineleganter et improprie et quandoque insufficienter designantur. Ad commendationem enim alicuius persone uel alterius rei pulchre articuli apud eos repetuntur, et per eosdem articulos multe orationes sibi inuicem perpolite connectuntur. Taceo de insigni constructione participiorum et infinitorum articulorum coniunctorum. Huiusmodi autem elegantie apud Latinos nequiuerunt inueniri. Contingit enim quod si dictiones eo ordine quo sunt posite transferantur, aut difficulter  intelligantur, aut aliam sententiam facere uideantur. Eapropter, ubi congruum duxi, dictionum ordinem conseruaui; alicubi uero propter faciliorem intellectum ordinem commutaui; ubi uero Grecis dictionibus equipollentes Latinas non reperi, uel locutionem a Latinorum idiomate discrepare comperi, uel Grecas dictiones detorsi, uel de sensu auctoris quod potui et ut potui Latinis dictionibus designaui. Sepe autem, ubi duas uel tres dictiones Latinas pro una Greca posui, eas quasi unam coniunxi: non quod unam dictionem eas esse uellem, sed ut plenior intellectus fieret, et quantum elegantie ex inopia Latine locutionis tractatus iste perderet, appareret. Confert autem liber iste plurimum ad intelligentiam omnium diuinarum  Scripturarum, in quibus de factis aut dictis agitur angelorum. Nam tribus hierarchiis omnes diuinos spiritus comprehendit: singulas autem hierarchias in tres ordines distribuit, et de singulis altissime disserit. Ponit autem quasdam de angelis questiones, et earumdem apponit solutiones. In fine uero rationes exponit figurarum in sacris Scripturis ascriptarum. Erit autem uestre discretionis hanc meam translationem cum translatione Ioannis Scoti comparare. Quod si forte commodius illo uisus fuero transtulisse, ut librum quoque de ecclesiastica Hierarchia transferam poteris impetrare.



EPISTOLA CL. AD ABBATEM S. EDMUNDI 


Abbati Sancti Edmundi.

Super statu uestro, quem Deus prosperum faciat, non sollicitari non debeo, pre mente iugiter habens merita sinceritatis uestre. Si quidem nec caritas elabitur per incuriam, nec fraude subripitur, nec excutitur uiolenter, eo quod in mentibus electorum solidius a Christo et in Christo fundatur. Obsequium meum uobis subtrahit malitia temporis, sed uoluntatem nullus auferre potest: ad hoc nulla proficiet uiolentia, totiusque fraudulentie conatus euacuabitur, eo misericorditer largiente profectum, qui gratuita bonitate caritatis dedit initium. Erit itaque dignationis uestre naufragium Ecclesie, et exsulum Christi sollicitudines, et labores, uestris,  et sanctorum qui uobiscum sunt, orationibus subleuare, ut qui nos tentationi exposuit, et pro se patiendi contulit animum, patientie perseuerantiam largiatur: Hec est, enim, gratia, sicut Petrus loquitur , ut Christi et sanctorum passionibus saltem aliquatenus communicemus, certi quod compatientes et conregnabunt. Nunquid enim clerus institutus est ut comedens, bibens, stertens, mortem exspectet, et uariis luxurie incitamentis inflammet gehennam? Ridet ad hec prudentia carnis, et perfidorum uocibus Iudeorum insultat, et maledicit ei qui cum Christo pendet in ligno; sed interim, iuxta uaticinium Debore: Noua bella disponit Dominus, portas hostium ipse subuertit .



EPISTOLA CLI. AD NICOLAUM DE MONTE S. H[ILARII]. 


NICOLAO de monte S. H.

Nouit fraternitas tua quam patienter sustinuerimus damna, iniurias et contumelias nobis et nostris illatas a dilectissimo domino nostro illustri rege Anglorum. Ipse autem abusus patientia nostra ad sanctissime matris sue prorupit iniurias, sponsam loquimur Crucifixi, et illam non est ueritus ancillare, pro cuius liberatione Filius Dei Dominus morte turpissima uoluit condemnari. Monuimus eum sepius affectu patris, fide Domino debita supplicauimus, corripuimus auctoritate pastoris: ipse autem  in persona nostra patrem suum itidem fidelem contempsit, et pastorem, et ne quid de cetero ueritati subtractum sit, quod Ecclesie periculosius, et sibi perniciosius est, illum, cuius inesse gerimus, conspuit Christum. Habeantur hec uana, et contemnat ut solet, si Filius Dei Ecclesie non dicit pastoribus: Qui uos spernit me spernit, et qui tangit uos tangit pupillam oculi mei . Processit ulterius sollicitudo nostra, ut pro pace Ecclesie summus pontifex deuotas preces porrigeret, sed non est exauditus: exhortationes adhibuit, et surdum reperit auditorem: increpationes adiecit, contempte sunt: tandem apostolica tuba comminationes intonuit, sed nec sic potuerunt fides et religio excitari. Ne quid autem omitteremus ex contingentibus,  rex Francorum, qui ei est amicus et dominus, omnem adhibuit operam et diligentiam; sed nec ille pro sua reuerentia meruit exaudiri. Ad colloquium eius accessimus; sed nec ad conspectum eius sumus admissi, nec uestri nominis aut cause Dei permisit fieri mentionem. Misimus ei postea nuntios uenerabiles uiros, et litteras patentes, ut par erat, in quibus expressa erat et iustitia Ecclesie, et nostre petitionis sententia: sed noster et eorum labor, quantum in eo est, cessit incassum. Secuti eramus fidem domine imperatricis, sicut tu nosti, et ipse ignorare non debet: sed nos usquequaque delusit. Quia ergo hec patientia nostra Ecclesie Dei perniciosa est, sed perniciosior illi cuius nouissima fiunt  in dies deteriora prioribus, nobis autem perniciosissima, quos oportebit ante tribunal Sponsi non modo de operibus propriis, sed et de sanguine eius, et afflictione sponse reddere rationem: pro certo noueris, et domine imperatrici intimes, quod in personam eius et terram in breui, imo in breuissimo, uita comite, et Domino auctore, exeremus gladium Spiritus sancti, qui omni gladio ancipiti penetrabilior est, ut sit in ruinam indurate carni, et sopito, imo fere exstincto spiritui in salutem. Persuadeas ergo domine nostre ut nos de cetero habeat excusatos in eo quod ultro dissimulare non licet: sciatque pro certo quod si reuixerit filius eius, et consilium matris recipiat audiens uocem Domini, nos ad honorem Dei, et uoluntatem suam paratos  inueniet. Interim morientem filium pariter, et eodem lugeamus affectu, qui salutem eius et honorem, Deo teste, consimili desiderio optamus pariter et optamus. Hec cum dolore, lacrymis, singultibus et suspiriis loquimur, tanquam uiscera nostra de claustro pectoris acerbitate ferri extracta ardore cauterii inuramus: quod et Deus scit, in cuius iniuriam exercere ulterius non debemus impiam pietatem, et in terris, matrem, patrem, sororem, preferendo, et Dominum: non est dolor sicut dolor iste: sed caritas Dei, et utilitas, et honor eius qui curatur, nos urget ut hec forti animo sufferamus. uale, saluta et sollicita fratres nostros, ut nobis impetrent spiritum consilii et fortitudinis, orantes pro domino rege, ut ei adsit spiritus scientie  et ueritatis, quatenus pax eius Ecclesie Dei et nobis reformetur in Domino.



EPISTOLA CLII. AD WILLELMUM ET ODONEM PRIORES ECCLESIAE CANTUARIENSIS. 

Prioribus sancte Ecclesie Cantuariensis, IOANNES Saresb.

Meminisse potest et debet uestra discretio, quanta reuerentia sit Patribus exhibenda, et quantam humanitatem sancta Cantuariensis Ecclesia archiepiscopis suis impenderit. Licet autem illum, qui modo presidet nobis, non audeam suis decessoribus cequare, qui in Ecclesia nostra coruscant miraculis,  tamen causam, quam iste tuetur, inferiorem esse non arbitror. Eadem enim est, cum utrobique pro libertate et salute ecclesie certatum sit. Spero autem in Domino, quoniam et Ecclesia Romana multis indiciis dat ausum confidendi hanc Patris nostri peregrinationem et laborem conualescere ad restaurationem Cantuariensis Ecclesie, et integram reformationem dignitatum et priuilegiorum, quibus beato Lanfranco presidente gaudebat. Sed hoc in auribus uestris dictum sit, unde et uos decet omnem pro uiribus, imo et fere supra uires, opem ferre Patris naufragio, et eum beneficiis promereri, ut cum Deo auctore obtinuerit, uestri possit et debeat meminisse in bono. Nonne enim indecens est et  probrosum, si episcopo pro iustitia exsulanti alieni subueniunt, et necessitatibus eius filii, cuius [f. quibus] honorem et gloriam thesaurizat, communicare noluerint? Nonne ei in capitulo omnia, et etiam sanctorum capsas obtulistis, ut hec uobis acquireret? Ergo quia ob hanc causam Romane Ecclesie tenetur in aliquantula pecunia, supplicat ipse, et ego fidelis uester consulo, quatenus ei in hac necessitate subueniatis, ne dominum papam beneficii sui peniteat, et uos pudeat et pigeat inhumanitatis uestre in perpetuum. Animent uos extraneorum exempla, qui propriis usibus et necessitatibus subtrahunt; etiam labore manuum exquisita, que exsulibus uestris impertiunt.



EPISTOLA CLIII. AD MAGISTRUM R. REDONENSEM. 


1. R Redonensi.

Diu est, amicorum amantissime, quod de statu tuo, et aliorum ueterum amicorum certiorari desidero, eo quidem ardentius quo rarius sollicitudinem meam uel de te, uel a te certiorari contingit. De te tamen aliquid interdum audio, et hoc beneficio intermeantium, sed a te nichil unquam audiui: quod unde contingat, non plane uideo, nisi quod te coniicio, quoniam dies mali sunt, et tu uir prudens, ex quadam siluisse cautela. Ego ut infirmitatem meam fatear in auribus tuis, et insipientiam meam amico reuelem, tanquam mihi nunquam hanc potui habere  cautelam, quin uellem amicorum opportunitatibus communicare, et eorum pro modulo meo gerere sollicitudinem. Cum ergo tibi sepius scripserim, et tu nunquam scripseris, amplius succensa sollicitudo nequit ulterius cohiberi, quin per proprium inquirat nuntium, quis tuus uel ueterum sit status amicorum, nec sic ueteres dixisse arbitreris, ut inueteratos in quibus caritas refrigescit dictos intelligas, cum ego nec senserim, nec dixerim eos aliquod caritatis dispendium sustinere. Quis enim ego sum, ut seruum iudicem alienum, qui Domino suo stat aut cadit? Stabit autem, Deo auctore, et mihi utique caritas officiosa est, ignara totius mali, fortis ut mors, et sinceritatem suam multis  et perennibus prodit indiciis: habet hec testimonium iugiter maius Ioanne, quod ei perhibent tam opera quam fructus operum. Si uacas, et licet; et id curas, per latorem presentium, quem ad hoc misi, de statu meo et aliorum poteris certiorari, idemque aperiet tibi quomodo me de tuo facias certiorem. Noueris autem quoniam mihi licet, et ad hoc uacuus sum, et tota deuotione sollicitus, ut tuis et tuorum, si quid peregrinanti dignaris iniungere, mandatis libenter obediam, mihique loco magni muneris erit, si me aliquo obsequio tui, mandato tuo contigerit occupari. Aude ergo, amice, aude aliquid petere aut precipere amico se et sua tota affectione animi exponenti.



EPISTOLA CLIu. AD ROBERTUM PRIOREM MERITONENSEM. 


ROBERTO priori Meritonie.

Ubi humanum consilium deficit, ex necessitate confugitur ad diuinum, quod, ut opinor, nulla uia facilius aut felicius obtinetur, quam si amici Dei illud precibus studeant obtinere, quod culpa patrocinio indigentium demeretur. Ego quidem exsulo et proscriptus sum, et quod ad hominem, alterutrius pene iustam causam non uideo, licet apud Dominum me acerbiora meruisse conscius sum, et fortassis peccatis meis exigentibus euenit, ut his et flagellis acerbioribus feriar, et tamen causam percussionis ignorem. Eo autem magis timenda iudicia Dei, quo de occultiori iustitia et secretiori ratione proueniunt.  Est autem pena duplex, cum et ipsa sentitur, et causa ignoratur. Si tamen diuine miserationis est, ut me pro iustitia pati uelit, gratissimum habeo, certus quoniam ita amicos beare censuerit, quia per multas tribulationes itur ad regnum. Fateor me Ecclesie Dei seruasse fidem, et archiepiscopo meo, ut oportuit, fideliter obedisse; nec me, Domino auctore, unquam seruate fidei aut obedientie penitebit. Spero autem quod et archiepiscopus uester recto calle Patrum sequens uestigia per uiam mandatorum Dei pergit ad uitam. Unde paternitati uestre, et dominis, et fratribus uestris, quanta possum deuotione, supplico, quatenus agonem nostrum Domino precibus commendetis, ut si in inuio sumus, reducamur ad uiam, si in uia, quod utique  credimus, proficiamus et perducamur ad uitam. Nihil enim nobis aliud necessarium est, nisi ut Domino placeat causa nostra.



EPISTOLA CLu. AD BALDWINUM ARCHID. EXONIENSEM. 

IOAN. Saresb., BALDEWINO archidiacono Exoniensi.

Licet a multis retro temporibus dilectioni uestre obnoxius tenear, tamen uestre sinceritatis non tam frequens quam iugis sollicitudo deuotionem meam sibi reddit in dies arctius obligatam. Quem enim non promereatur in aduersis infatigata et indeficiens fides, cuius pectus non succendit et inflammat  in periculis et conflatorio tentationum, caritas incorrupta, officiosa, et supereminens? Quod in uobis commendo, in me multum expertus sum, sed in fratre meo magis experior: nam sortem eius mea reputo duriorem, nisi quod mea et illius ex animo sunt communia, et sic eadem conditio est. Grauius tamen exsulat, qui domi exsulat. Sic enim in ciuitate sua florere gloriosum est, et iucundum nobilitari in patria, ita apud suos egere, aut uilescere calamitosum est. Minoris namque erubescentie est apud extraneos mendicare. Nonnullus autem, imo et multus est usus aduersitatis huius, utrique nostrum, per quam et nos nobis, et mundus, et fidelius et familiarius innotescit. Tandem enim discimus, quod a multis temporibus audieramus,  et scriptum est a seculis multis: »Qui in prosperis amicus non apparet, in aduersis non latet inimicus.« Ergo, dilectissime, in procella turbinis huius laruam quisque deposuit quam induerat, et fallaces abstersit fucos, et suum ostendit uultum facie reuelata. Unde quia fidei et caritatis uestre faciem in uestra, que uidetur, tribulatione, eamdem quidem cernimus, sed utique clariorem et illustriorem, eam iure et merito amplius approbamus, et ut ei condigne respondeatur a nobis crebris suspiriis optamus, et maximo desiderio: et quidem interim respondemus affectu. Deus autem caritas nostre caritati procul dubio respondebit effectu, ut iuxta quod promisit, mensuram bonam et coagitatam, et supereffluentem refundat in sinum uestrum.  In qua autem conditione uersetur causa uestra, domino episcopo scripsi, et exinde que circa nos sunt nobis plenius innotescent: precor itaque ut peregrinationem nostram uestris et sanctorum qui apud uos sunt, orationibus adiuuetis, ne deficiat fides nostra, aut aliquid faciamus ad turbinem huius procelle, unde Dominus offendatur, sed quod suum est faciat, cum tentatione etiam prouentum: et quidem iam cepi, quia et deuotionem contulit pro iustitia patiendi, et acerbitatem mitigauit exsilii; leuius enim est modo quam fuit die prima. Nunquid enim aliquid defuit nobis? nonne enim plures habemus modo notos et familiares, et qui amorem quem profitentur, officiorum et beneficiorum exhibitione declararunt? Afferunt  ergo ad amoris comprobationem testimonium maius Ioanne: opera enim que ipsi faciunt testimonium perhibent de eis.



EPISTOLA CLuI. AD RICARDUM FRATREM SUUM 

R. fratri suo.

Tibi perpaucis scripsi, quia statum meum tam ex litteris domino episcopo missis, quam ex ipsa uoce latoris agnosces. Cum uero quid relatu dignum emerserit, illud tibi significare non differam. Tu uero interim consilium et uoluntatem domini episcopi et m[agistri] B[aldwini] archidiaconi diligenter  explora, et animum aliorum amicorum, ut ex his, auctore Domino, aut rescribas, aut exsequaris quod maxime uidebitur expedire. Nec super meo mouearis exsilio, sed memento quia nichil intulimus in hunc mundum, sed nec efferemus quidem. Deus causam iustificet, quoniam et ego confido iustam esse, quia conditio mea non modo mihi tolerabilis est, sed iucunda, presertim cum ad causam respicio: nec dico quin amariora meruerim, sed illa mihi a persecutore non opponuntur, sed peccatum punitur. Flagellum purgationis mee gratanter excipio, si probatur patientia, spero quia proficiet ad coronam: si sic ut superbia conteratur affligor, scio quia deuota humilitas conscendit ad gloriam. Constat  autem quod omne flagellum prodest patienti, quod ad contemptum mundi et uirtutum exercitia reddit animum proniorem. Si enim indurat animum acerbioris gehenne stimulus, opinio brutorum hominum est merita ex euentibus esse pensanda, cum iusti sint impiis in derisum et similitudinem improperii; sed exspecta modicum et. . . . etiam respectus eorum et interim non est pax impiis; et equissimo Dei iudicio persecutores iustitie a se inuicem colluduntur, prosternuntur, confringuntur et pereunt. Iustus autem etiam dormiens de inimicis suis tanto gloriosius, quanto innocentius triumphabit. Quis sperauit in Domino, et derelictus est? queretur ab initio temporis, sed nec in nouissimo die poterit reperiri.



EPISTOLA CLuII. AD ROGERUM DE SIDEBERIA. 


ROGERO de Sideberia, I., salutem, et ad optatum benedictionis fructum, omnes alio sine preuolantis, aut precurrentis aut prepedientis obstaculo uel molestia feliciter preuenire.

Spero, dilectissime, quia desiderium meum in hac re facile adimplebitur, nisi forte Ric. de Sideberia, iuuenili alacritate, diligentie tue preripiat palmam. Sed si istud in mentem eius uenerit, Deus ei tantam letitie et iucunditatis materiam tribuat, ut ei excutiat necessitas reddendi quod tibi iuuenilis temeritas preripere moliebatur. Si tamen in hoc uel in aliud patrem fuerit imitatus, quod et pertinere  uideatur ad culpam, nos qui prouectiores sumus etate, et gradu, et similes nostri, corripiamus eum in spiritu lenitatis: considerantes nos an et ipsi quandoque tentati fuerimus. Nonne enim puero indulgendum est, si semel inclinatur in nocte, cum et iustus in die septies cadat? quid si incessisset iter, quo alius non fuisset ingressus: si mater iam non meminit pressure propter gaudium, quia natus est homo in mundum, cur amodo sentiet pater angustias parturientis? Ergo hactenus puniatur, ut nostrum »benedicite« usque ad prefinitum diem ei proclamare non liceat, nisi uenia impetrata, dum tamen fructus benedictionis communicet. De cetero, de honore et amore, quem mihi exhibetis, et fratri meo, uobis gratias refero. Nam quod ei fit,  mihi fieri arbitror, adeo et ut de uelleribus ouium uestrarum in ipso calefacta reputem latera mea.



EPISTOLA CLuIII. AD ALFREDUM DE CERDA. 

ALFREDO de Cerda.

Tanto dilectioni uestre ad pleniores gratiarum teneor actiones, quanto sinceriori et feruentiori caritate mei compassionem habuistis exsilii, presertim cum mea non precesserint merita, licet semper adfuerit uoluntas promerendi. Et quia ad presens et meritis uestris respondere non possum, interim me ipsum obsequiis uestris promptissima uoluntate deuoueo, quandoque deuotioni prompte,  auctore Domino, exhibiturus effectum. Deus autem procul dubio uestre caritatis remunerabit officium, et licet nobis subtraxerit retribuendi facultatem, ipse cuius manus nec inops est, nec auara, nec impotens, benignitati uestre quod ipsum decet respondebit, in misericordia uberi mensuram bonam et coagitatam et supereffluentem refundens in sinum uestrum.



EPISTOLA CLIX. AD ROBERTUM FILIUM AEGIDIAE. 

ROBERTO filio Egidie.

A gratiarum mihi incipiendum est actione, nisi et conscientiam et famam uelim ingratitudinis uitio deturpare. Hoc enim multipliciter promeruisti,  multum quidem in persona mea, sed maxime in fraterculo nostro, cuius predicaris communicare necessitatibus, et eas supportare ut tuas, et ut eis communicent alios animare. Nosti enim illud apostoli Petri: Si ut Christianus quis patitur, non erubescat, sed glorificet Dominum , hec est enim gratia apud ipsum. Certus es autem, ut arbitror, quoniam iste noster fraterculus non patitur quasi homicida, aut fur, aut maledicus, aut appetitor alienorum, et hoc ipsum, ut audio, per te aliis innotescit, ad consolationem quidem nostram, sed gloriam eorum et salutem, qui ei officia humanitatis impendunt. Gratias itaque interim maximas tibi agit affectus meus, dum aliud non permittit facultas exsulantis, auctore Domino, quandoque  maximas exhibiturus effectu. Precor autem ut in humanitate quam incepisti ad fratrem meum laudabiliter perseueres, quia quod uestre subtrahitur facultati, tibi a bonorum omnium retributore supplebitur. ualete.



EPISTOLA CLX. AD MAG. GAUF. DE S. EDMUNDO. 

Magistro GAUFRIDO de Sancto Edmundo.

Precor, reuerendissime, ut innocentie mee patrocinium prestes aduersus, uel apud illos, apud quos, Deo teste, gratis periclitatur, et apud quos me ipsum posse prestare patrocinium efficacissimum confidebam, et adhuc quidem non diffido, si tamen  amicis nostris et dominis ueritas innotuerit. Causa autem hec est. Suggestum est domino Norwicensi, et magistro Nicolao me a Senonis scripsisse Benedicto de Bedigeham litteras aduersus honorem et utilitatem, et pacem et securitatem eorum, quas quidem non possem scribere sine dispendio conscientie et nota proditoris. Exscriptum earum mihi transmisit frater meus, et ego remitto tibi. Dominum in animam meam iudicem et testem inuoco, quia nec ego illas scripsi, nec est in conscientia mea quis scripserit. Plus dico sub eadem adiuratione testificans, quia neque de mandato, modo, neque de conscientia aut uoluntate, aut ratihabitione concepte aut scripte sunt. Adhuc amplius dicam: ita Deus reducat me in terram natiuitatis mee, et  tuo et aliorum amicorum concedat frui uisu, et alloquio, sicut nunquam in uita mea iam dicto Benedicto, ut ex certissima conscientia loquor, uel istas uel alias meminerim litteras misisse. Adiicio ad hec quia cum potui me pro Nicolao totis uiribus Benedicto opposui. Sed fortasse Benedictus ipse me litterarum laudauit auctorem. Nunquid uerbo eius credi debuit, qui sicut mihi aduersario suo gratiam detrahere studuit amicorum, ita illis meum subtrahi desiderabat obsequium? Utique callide circumuenit credulos hostes suos, ut litterarum falsus citaretur auctor, et non caueretur uerus, sed efficacius lederet non suspectus. Si tamen calumniator meus Benedictus, aut alius me uelit arguere, procedat, et palam arguat, et nisi meam defendero  innocentiam, absque contradictione concedo me proditoris pena puniendum. Quod si innocentia mea claruerit, queso ne antiqui amici et domini gratiam debitam subtrahant innocenti: si uero criminator meus tacendo detrahere maluerit, quam palam arguere, precor ut purgatione, que dominis meis placuerit, accepta, habeatur absolutus. Nec hoc dixerim, ut ab eis emolumentum temporale exspectem, cui iam per triginta mensium curricula exsulanti sufficit liberalitas Christi, qui et celi pascit uolatilia, et lilia uestit agrorum. Inquis ergo, quid petis? sane quod illis magis quam mihi prosit, antiquam et debitam in Domino caritatem: eos enim, auctore Christo, diligam quandiu uixero, uelint nolint. Quod si illi diligere noluerint diligentem  se, cras respondebit mihi iustitia mea, si quid in monte Dominus uidebit. Sed dicit Nicolaus meus, ut audio, quod stylus meus est: ego plane illum meum esse non credo, Dominusque mihi testis est, quod magis doleo, quod soliditas eius tante falsitatis admisit suspicionem facilem, quam ex iactura quam ex multis diebus perpessus sum. Non enim erat leuiter amplectenda occasio ut ab amico discederet, presertim tempore isto. Ego, liberante me cordium inspectore, facile euadam. Et utinam ipse de leuitate iudicii aduersus amicum innocentem, non facile turpitudinis incurrat notam!



EPISTOLA CLXI AD MAGISTRUM NICOLAUM 


Magistro NICOLAO.

Diu quidem a scriptitationibus quas tibi mittere consueueram continui calamum: sed eo magis feruet affectus. Nam et dolor plerumque immoderatus affectatas suspendit lacrymas, eoque magis cruciat animum in exulcerate mentis clausus angustiis, quo diutius egrediendi et diffundendi se et prodeundi in lucem libertas denegatur. Nec hoc dixerim tanquam inundantis procelle subactus impetu, cum philosophia docente didicerim, quod sicut male cuncta ministrat impetus, ita uigor eius diuturnus esse non potest, impulsus turbine surgente ab insperato, subito cuncta confundit, sed in momento disparet, sed fere ante deficit quam languescat. Cum ergo  figura huius mundi pertranseat uelut umbra, et momento turbinis, ut fumus euanescat in conspectu philosophantium, et magis constet ex fide Christianorum, quonam pacto in prosperis uel aduersis, sapienti aliquid uidebitur esse diuturnum. Quod autem momentaneum est, cuius philosophantis animum deiiciet uel extollet? Mihi itaque persuasum est quod uitare non possum equanimiter sustinere, et ubi me conscientia non remordet, gaudere in tribulationibus et in rapina bonorum, diuine dispensationi gratias dare. Sed licet me super iniuriis et damnis illatis tristitia non absorbeat, moueor tamen quod amicos uidere non licet, quod grata beneuolorum colloquia subtrahuntur, quod eorum que mihi essent ex officio gerenda, denegatur materia et facultas:  super his, inquam, moueor, moueor, inquam, super his; sed super afflictione Ecclesie longe amplius moueor, et in turbatione amicorum, quam continuis fere diebus audio, concutiuntur omnia uiscera mea; uerum nulla doloris causa ualentior aut uiolentior est quam hec, quoniam uis turbinis huius quorumdam mentibus, de quibus confidebam, et qui uidebantur aliquid esse, excussit, ut operum testimonio conuincitur, caritatem. Et hoc est, amicissime, quod in auribus tuis, quem illis dissimilem opinor, deploro, quod colorem optimum uideo immutatum, et argentum fidelium uersum esse in scoriam. Queris fortasse unde ista coniiciam. Ad quod ego: Ex eo hec non coniicio, sed conuinco, quod cum multos amicos habuerim in prosperis constitutus,  uix unus et alter inuenti sunt, qui in aduersis, ut credunt, positum, aut uelint aut audeant salutare: uerumtamen si salutationis mihi impertite spes iis damnosa erat futura, malo, dum tamen caritas non periclitetur, ut a periculosis desistant, quam occasione mei periclitentur. Sed fortasse meas recipere litteras criminosum est, et sic potero cohiberi ne scribam, uerum Domino auctore, ut amicos, et etiam minus diligentes, aut omnino aduersos non diligam, nullus poterit inhibere. Sed de his hactenus.

De cetero precor, ut fratrem meum, qui et si non plenam gratiam, quam nunquam demeruit, pacem tamen domini regis adeptus est, habeas commendatum, et domino meo episcopo Norwicensi  commendes: et quoniam mihi tres marcas de presenti festo Sancti Ioannis reddere non auderet, precor ut eas quocunque uoluerit nomine transferat in fratrem meum, quia quidquid ei boni fecerit, gratius acceptabo, quam si mihi in propria persona esset exhibitum



EPISTOLA CLXII. AD HENRICUM BAIOCENSEM ELECTUM. 

Domino HENRICO electo Baiocensi.

Gaudeam magis an doleam de uerbo isto quod factum est de nobis a Domino, fere incertum est, etiam mihi diutius deliberanti. Cum enim subuectionem uestram presertim de bonis meritis procedentem  intueor, diuine dispensationi congratulor, et uirtutibus quas a primeua etate uestra uelut in altero patriarcha Iacob succrescentes et proficientes amplectebatur, et ut omnino nescirent defectum, eas continue orationis et quotidiane benedictionis auxilio roborabat. Sed cum ex alio latere illa, que quondam fuit inclyta Saresberiensis Ecclesia uelut orbata suo sole se menti ingerit, et clerus occurrens mestus lacrymabili uoce ingeminat; Pater mi, pater mi, currus Isrel et auriga eius , cur nos deseris, aut cui nos desolatos relinquis? et in hunc modum plura multiplicans, que facilius est cogitare, quam scribere; lacrymas continere non possum quin lugeam cum lugentibus, et participatione doloris matris mee Saresberiensis Ecclesie,  moram geram; cum cogito de successore, competitorum turba concurrit, sed si quis sit quem animus meus coniicit alios precessurum, decessoris habita collatione, perinde habetur ac si Pheton currus paternos usurpet. Cuius ergo tam ferreum pectus est, ut continere lacrymas possit? Et profecto conceptum de promotione uestra gaudium emergens ab Ecclesie desolatione tristitia absorberet, nisi ethnicus animo intimaret, quia »suis incommodis angi, non amici, sed se amantis est.« Itaque animo consolatus acquiesco, et gratias ago Deo, qui solus potens est, et splendore uestro ad gloriam suam, et aliud regnum uoluit illustrare. uerum quia nunc a partibus nostris receditis, precor attentius, ut ante discessum uestrum mihi semper et ubique  uestro pacem reformare studeatis, et fratri meo. Nouit enim Dominus quia hanc indignationem me promeruisse non credo. Prouidete itaque, Pater, si placet, in quo calculo relinquitis amicos uestros.



EPISTOLA CLXIII. AD ROBERTUM PRIOREM MERITONENSEM. 

Priori Meritone.

Gratias ago uobis, quod, sicut ex litteris uestris, et plurimorum relatione didici, mei sollicitudinem geritis, et spero quod per misericordiam Dei mihi proderit sollicitudo uestra. Credo iam profuisse, et uestris et amicorum ascribo precibus, quod mihi prospere cesserunt omnes dies peregrinationis mee. Et quia me uestrum semper et ubique reputo, precor  attentius, ut pro me intercedatis ad Dominum, ne me supra id quod possum tentari patiatur, sed cum tentatione prouentum faciam: quando, et quomodo sibi uisum est, si tamen hoc uisum fuerit, me reducat in terram natiuitatis mee sine dispendio conscientie et fame, et conceptam indignationem domini regis, qui me, Domino et conscientia teste, gratis diu persecutus est, et adhuc persequitur, mitiget. Parcat illi Deus, et non sinat ut procella turbinis huius ab animo meo excutiat caritatem. Confido autem quod dominus Londoniensis et archidiaconus Pictauiensis, si opportunitatem uiderint, agent de pace mea. Nec diffido de Ricardo de Luci. Precor itaque ut et uos, si opportunitatem uideritis,  istos pro me sollicitetis, quatenus tamen ecclesie uestre non credideritis obfuturum. Si autem homines interpellare tutum non fuerit, Dominum queso, deuotius exoretis, ut gressus meos dirigat in semitis suis; potens enim est ubique locorum mihi patriam facere, et quidquid aufertur domi, peregre salubriter compensare.



EPISTOLA CLXIu AD RICARDUM ARCHID. PICTAuIENSEM. 

RICARDO archidiacono Pictauiensi.

Meminisse potest uestra discretio in qua spe a uobis discesserim, quando me sinceritas uestra quadam reconciliationis et pacis uia preostensa exhilarauit: et quia mihi nondum innotuit quatenus  conualuerit fidei uestre promissio, queso uel nunc, me, quem incerta spe fecistis non sine temporis rerumque dispendio graui hactenus fluctuare, a dubitationis hunc ambiguo absoluatis, ut de cetero semper uester sim et uestrorum. Nam si redire tutum fuerit, paratus sum domino regi condigne satisfacere, ubicunque non potero meam innocentiam excusare. uos fortasse ab huius uerbi tractatu militares tumultus hactenus prepedierunt, aut domesticus hostis, et cui, si decretum fuerit, nunquam habebo pacem. Non enim ante nocuit quam fidem et amicitiam pollicitus est, et multam promotionem. Nunc autem obsecro mihi significetis, quatenus me sperare oporteat, et qua uia incedendum sit, si alia nunc placet, quam que prius ostensa est: et si aliquo  modo mihi redeundum fuerit, prouidete, ut per Cantiam secure transire possim, memineritisque minarum, et uerbi quod uobis exposui Parisiis.



EPISTOLA CLXu. AD RICARDUM FRATREM SUUM. 

RICARDO fratri suo.

Si affectum aut preces a tua salutatione suspenderem, mihi salutis proprie, que sine tua esse non potest, merito uiderer gaudia preclusisse. Cum ergo eam de more scribentium ad amicos pagina non pretenderit, non facit hoc defectus caritatis, aut mee pusillanimitatis motus, sed contemplatio necessitatis tue. Ut ergo meo de te desiderio satisfiat, illius te salutis participatione salutet Altissimus,  qua uirgo puerpera, cuius incorruptissimam mentem esse et fuisse non ambigo, filium suum sincerissima caritate cupiebat esse salutatum. Miraris fortasse cum populo, et cum amicis doles, quod pacem, que mihi a serenissimo rege Anglie oblata dicitur esse, non recepi, presertim cum litteratores et meliores uiri non modo admiserint, sed auiditate rapuerint eam. Memineris autem eam sub ea mihi fuisse conditione oblatam, qua Naue, qui uertitur in serpentem, princeps filiorum Amon, qui coangustans ac comprimens est, aut populus meroris, in confederatione uolebat recipere habitatores Iabes, que dicitur exsiccata, in Galaad, aculeo uidelicet testimonii. Inquit enim in Scriptura:  Feriam uobiscum fedus, si eruam omnium uestrum oculos dexteros, ponamque uos opprobrium uniuersis filiis, et finibus Isrel . Potueram namque recipere que mihi, ut opinor, per iniuriam auferuntur, si eterna uellem usquequa postponere, et libertatem spiritus pernicioso, et certe periculosissimo arctare iuramento. In suo sensu quisque abundat. Ego dextrum oculum in celestium contemplatione, et fide inuisibilium, et futurorum spe occupari non dubito, et sinistrum ad caduca et temporalia, et ad momentum defluentia inclinari. Illi benignius admissi sunt, et Domino auctore, poterunt in fidei sue sinceritate saluari. Ego, prout exigebatur, sine dispendio salutis et fame, petitam non possem prestare cautionem. Spero itaque conuersus  ad Dominum, quoniam et mihi die crastina erit salus, cum incaluerit sol, qui reuelabit abscondita tenebrarum, et manifestabit consilia cordium, cuique respondente iustitia uel iniuria sua. Licet enim hac dierum hebdomada premat meas cum Ammonitis suis, populo scilicet meroris, et filiis gehenne, cum Christus in breui aderit, et consolabitur in electis suis, in quibus nunc patitur ad momentum. Consolare ergo dilecte mi, dilecte mi, consolare, qui si modicum pertransieris, nec locus eorum inuenietur, quia impii ut fumus euanescent. Quod si interim hec angit exspectatio, in arbitrio tuo et consilio episcopi erit, ut declines ad me, a facie tribulantis, quia si ita complacuerit, te sincerissime brachiis caritatis uenientem excipiam, habiturus te non  modo comparticipem bonorum omnium, sed etiam quatenus ipse permiseris, tam mei quam meorum custodem et preceptorem, et si dici sustines, affectione patrem. Cetera perpendes ex litteris aliis, et tuas, quibus soles, non uereberis communicare. Rex Francus, et Gallicana Ecclesia cexsulibus nostris multam exhibent humanitatem. Utinam tu non inhumaniores inuenias conciues tuos et domesticos fidei compromisse! Quod si necessitas urgeat, licet presentes habeas fratres, nullum me humaniorem inuenies, quia nullus sanguine grauior est, sed nec caritate, ut arbitror. Salutabis amicos, et sanctos sollicitabis, ut necessitatibus uestris communicent, subleuando eas intercessionibus suis. Felices tibi semper ad uota successus Altissimus largiatur.



EPISTOLA CLXuI. AD NICOLAUM DE SIGILLO.


NICOLAO de Sigillo.

Erat, ut memini, genus hominum, qui in Ecclesia Dei archidiaconorum censentur nomine, quibus uestra discretio omnem salutis uiam querebatur esse preclusam. Nam, ut dicere consueuistis, diligunt munera, sequuntur retributiones, ad iniurias proni sunt, calumniis gaudent, peccata populi comedunt et bibunt, quibus uiuitur ex rapto, ut non sit hospes ab hospite tutus. Qui in eis prestantissimi sunt, debent utique seruare legem Domini, sed non faciunt. Hec et similia solebat in miserrima conditione hominum uestre pietatis miseratio deplorare. Bonis autem uiris et amicis uestris agendum est gratias  Deo et domino Lincolniensi, qui aperuit oculos uestros et uiam docuit, qua hoc genus hominum non modo perueniat ad salutem, inenarrabili saluandorum corona decoratum, sed et superiorem consequatur aureolam, que sicut martyrio laureatos, et uirginitate uernantes, sic predicationis officio coruscantes insignit. A Domino quidem factum est istud, qui oculos cecitatis uestre aperuit, et patefacta ueritate in causa archidiaconorum perniciosam fecit mutare sententiam. Licet autem merito gaudeant archidiaconi uestro iudicio absoluti, credo me non minorem quam ipsos concepisse de uestra promotione letitiam, quia ubicunque locorum sim, me ad honorem et obsequium uestrum, in quibus discretionis  uestre censura prescribere dignaretur, promptissima uoluntate deuoui. Magni siquidem muneris instar esset, si mihi aliquid infra uires meas uelletis iniungere, et peregrinantis affectum utcunque experiri. De cetero lator presentium in obsequio meo, et fratris nostri diutius immoratus est, et inuentus usquequam fidelis. Habet autem scribendi peritiam, et plurium experientiam utilitatum, quem si pro amore uestro uobis in obsequio uestro retinere placeret, et uti obsequio eius, nobis esset gratissimum, quia ei ad presens pro uoluntate nostra non possumus prouidere. Confidimus autem quoniam apud uos opera sua et diligentia promerebitur, ut exinde nostra uel aliorum commendatione non egeat.



EPISTOLA CLXuII. AD ROBERTUM FILIUM AEGIDIAE. 


ROBERTO filio Aegidie.

Preter eam quam affectio fraterna rememorationem uestram mihi excitat, crebro in mente mea congratulandi uobis causam et gratiam, colloquendi occasionem sepissime prestat transmissum mihi a uobis signaculum fidei et deuotionis insigne. Ipsa enim materia muneris, si qualitates ipsius diligentius intueamur, ut cum B[aldwinius] archidiaconus, R[ogerus] de Sideberia et fraterculus uester non dissentiant, expresse indicat quid principaliter dominetur in animo mittentis. Aurum enim imputribile, largum ad dilatationem, nec igne nec tunsionibus  minuitur, nec incontaminabile, utpote quod nullam admittit rubiginem, unde et aliorum metallorum custoditiuum est, nonne fidem imputribilem, largam et dilatatam figurat, caritatem constantem in aduersis, moderationem uirtutum conseruatricem in prosperis? ea enim, sicut melius nostis, cui rerum natura physica docente innotuit, auri natura est quam predixi. Unde prudentes, qui pecuniam suam uolunt imputribilem conseruare, auro miscent argentum, ut ex auri consortio argentum absque rubigine conseruetur. Forme uero rotunditas perfectionis indicium est, ut mittentem doceat, in prefatis uirtutibus consummatum. Gemmeus fulgor elucentis prudentie et scientie imago est. Quid, quod color ipse celestis rectissime innuit, quo in actibus  suis precipue tendat animus mittentis? Ipsum uero lapidis nomen uerborum et operum designat uenustatem. Iacynthus enim, si de forme gratia, dictionis attendamus originem, totus flos, uel uniuersaliter florens interpretatur. Ia etenim uniuersalem sonat, et cynthus uertitur in florem. Et ne in huius tempestatis articulo fides uacillet, aut humanis persuasionibus ratio seducatur, et superscriptio fidem confirmat, et illuminat rationem. Nam rationem ab errore purgans eum mittit ad Christum, et ne tribulationibus et pressuris Christiani fides ab infirmitate deficiat, uictoriam ascribit Christo. Quibus duobus uerbis et fides ab infirmitate, et ratio ab errore purgatur. Et quia finis pugne uictoria est, et fructus  uictorie corona, Christo consequenter regnum attribuit, ut cum eo conregnaturos doceat, qui cum Christo certaminum et laborum discrimina pertulerunt, et aduersarios eius, quando iustitia in iudicium conuertetur, contritione et confusione duplici conterendos. Si quidem honor regis iudicium diligit, et oculi eius uident quia diligit equitatem. Nam ubi amor, ibi oculus. Et hec mihi uidetur esse duarum conceptio clausarum; tertia uero nomen Christi repetit, et imperii reticet dignitatem, ea dispensatione, ut arbitror, quo et animus suscipientis in persecutorum suorum uictore, et regum Rege figatur Christo, eique cohereat inseparabiliter, et ut ostendatur non esse hodie imperatorem, qui ad Christum pertineat, cum schismaticus per uim et fraudem et labem  hereticorum, nitens insecabilem scindere unitatem, integritatem corrumpere, incestare pudicitiam, et quantum in ipso est, euertens dispositionem Domini, et promissiones ueritatis euacuans, Romanum imperium Christo machinatur auferre. Instat ergo ut nomen Christi de imperio deleatur: sed ut muneris tui docet inscriptio, nomen Christi singulariter permanet in eternum, et presumentis imperium, et de falso glorie nomine gloriantis exinanitus est honor, et profecto humiliabit eum, qui est ante secula. Hec omnia et plura, que breuitati insistens pretereo, in annulo contemplatus sum, fraternam caritatem agnoscens in munere, et ad uirtutem salubriter et multipliciter eruditus ex muneris qualitate. Nonne ergo talis omni iure et merito amandus  est et colendus? et quidem amare semper licet, nec prohiberi potest, et hoc indesinenter et intensiue efficio, et habeo in proposito, ut cum licuerit, debitum amori cultum gratanter impendam. Interim uero quantas possum gratias ago, rogans attentius, ut fraterculum nostrum commendatum habeatis, et his qui nos contingunt, quam licuerit diligentiam impendatis.



EPISTOLA CLXuIII. RICARDO PICTAu. ARCHIDIACONO. 

Magistro RAIMUNDO Pictauiensis Ecclesie cancellario.

Puer meus a uobis rediens, unde sinceritati uestre innumeras gratias ago, litteras retulit, multa  fidei, et caritatis indicia preferentes Eo enim spiritu uidentur esse concepte, ut singula uerba et fere singuli apices signis fidelibus protestentur se ad amicum de sincerissime dilectionis adipe processisse. Sed quia in illis, sicut in domini mei episcopi scripto, plura continebantur capita negotiorum que sollicitudinem amantis augere poterant: utpote quod plena conualescentia ipsius, que nondum erat, sperabatur; et quod de pace inter ipsum et regem reformanda conuenerat, et de me reconciliando mentio habita est: et in hunc modum plura, in quibus amico gessistis morem, latorem presentium ad uos usque transmisi ut eo intermeante me de predictis, et ceteris que statum uestrum contingunt,  aut publicum, per litteras uestras si placet reddatis certiorem. Obtemperans autem uestro consilio, de industria talem misi, qui nulli sit apud uos, aut paucis notus, et mihi et meis in omnibus fidelis inuentus est. Iniunctum est illi, ut apud dominum episcopum gerat negotium M. Galteri clerici domini Remensis, pro recuperandis libris quos idem Galterus magistro Petro Elie commendauerat. De quibus uobiscum locutus sum apud Andegauim et commonitorium dedi. Ipsum itaque tanquam puerum de domo Remensis archiepiscopi tractare poteritis, ut tempus exposcet, sed ut cito remittatur, exigit continue sollicitudinis stimulus anime mee quietem denegans, donec aliquid certius de premissis agnoscam. Si uero, quod plurimum  desidero, ad honorem Dei et Ecclesie pax domino episcopo reformata est et completa, que sperabatur implenda, qualiter in electione iuratorum processum sit, et in quibus finibus causa steterit, mihi diligentius recurrentibus litteris uestris placeat significare. Nam quid timuerim, imo quid timeam, in omnibus articulis oblate conditionis perspicuum erit ex litteris, quas domino episcopo misi. Neminem tamen arbitror sapientem, qui dissuadeat pacem, que fieri potest in Domino, et ante himerinum diem, honestati non derogat: fiat utinam pax cum salute conscientie, et integritate fame in diebus nostris, sed que nec simulatoria sit nec momentanea, horum tamen neutrum in uobis est. Nam alterum ab aduersario, alterum a Domino pendet.  Quomodo autem ille, cum quo uobis negotium geritur, amicos et contrahentes secum beare consueuerit, ex quo ei in omnibus uoluntatibus suis, etiam cum dispendio fame et conscientie non acquiescunt, multis patet exemplis. Ex quo longe periculosius, quam inconsiderati homines opinentur, esse arbitror aliquando ad promissiones eius iacturam facere conscientie et honestatis, que si semel ledantur, facile nequeunt reparari. Nam que in alterutro fiunt uulnera, fere lethalia sunt, ut tamen fere magis ex infirmitate carnis dictum accipiatur, quam ex iudicio rationis. Hac enim iudice perniciosiora sunt, quam illa, que corporis et anime compagem soluunt, ethnico nedum Christiano dicenti:

 Summum crede nefas animam preferre pudori,
Et propter uitam uiuendi perdere causas. 
Unde tota mentis affectione deposco, ut si de pace mea actum fuerit, ea prouideatur forma, in qua non offendatur Deus et honestas, quam non audeo dicere ego, sed Deus mihi hactenus integram conseruauit, illesa quoque in posterum apud homines conseruetur: et si forte talis potuerit inueniri, agam gratias Domino et uobis, et omnibus, qui ad hoc operam dederint. Si uero de iuramentis actum fuerit, nouit dominus meus episcopus quam subtili reuerentia in talibus tenear. Nunquid ergo iurare possem in ea prescriptione uerborum, aut potius  salutis proscriptione, que ab aliis ut audio, exigitur et prestatur, ubi nec Domini, nec legis, nec ordinis saluandi licet fieri mentionem? sed et de consuetudinibus reprobis, et legibus ignotis, aut repugnantibus legi Domini, seruandis, quis sacramentum prestat, nisi alienus a fide et omnium sacramentorum contemptor? sane temerarium nimis, et omnino precipitem, et precipitantem se in mille damnationis laqueos reputarem, qui se ad obseruantiam sacrorum canonum, aut certe ipsius Euangelii custodiam iuramento prestito obligaret, nisi forte eo maior sit qui sue conscius infirmitatis, et testis nostre humilitatis, confitetur, quia in multis offendimus omnes. Si de preteritis agatur, non nego, me Cantuariensi archiepiscopo, sicut domino  et patri meo, debitum et deuotum prestitisse obsequium: et utinam efficacius prestitissem, nec unquam Domino propitio ab hoc pro quacunque utilitate et damno deducar, ut dominum meum, quicunque sit, abiurando uel abnegando, maculem uitam meam, imo et memoriam nominis et gentis mee coram Deo et hominibus.

Ceterum sicut a pluribus accepi, nisi hec et predicta fecero, pacem mihi reformari aut impossibile aut difficillimum est. Ad hoc itaque proficiat, si placet, uigilantia domini episcopi, et uestra, ut si de reconciliatione mea actum fuerit, inique et periculose conditiones amoueantur: et ego in omnibus que sine periculo salutis et fame fieri possunt, domini episcopi, et uestrum, quod ab eo non discrepat,  consilium sequar: sed nec proficisci uellem ad curiam pacem facturus, nisi aliquatenus precognita forma eius. Nam rei familiaris angustia, et negotiatio litterarum, que mihi solatium pariter, et subsidium prebet, nec magnos sumptus facere, nec diu abesse patiuntur. Facultas enim solito magis tenuis est, sed onera non decrescunt. Rarescunt autem auxilia, etsi ab initio rarissima fuerint. In profectione uersus Andegauim, et Paschalibus colloquiis regum, tredecim libras expendi, et duas amisi equitaturus, ut de laboribus, molestiis, et curiarum tediis taceatur, quodque magis piget, cuncta cesserunt incassum. Nam labor periit et impensa, nec uellem si fieri posset occupationum et  rerum humile subire dispendium. Status meus uobis ex parte per nuntium innotescet. Idem enim est fere qui fuit. De causa Cantuariensis non despero, quia ipse penitentiam agens super commissis in curia, de Domino non desperat, nec ponit, ut opinor, carnem brachium suum. Credo autem quod Dominus adhuc supremum remedium differt, quia nondum est omni humano auxilio destitutus. uocat me magister Girardus, ut salua fide Ecclesie Romane Coloniam transeam, sed auctore pio Iesu, pro nullo questu ponam cum schismaticis ad subuersionem domus Domini, schismatis portionem. Ipsum tamen Girardum nequaquam schismaticum reputo, quia fidei eius perspicua patent indicia ex litteris eius, quarum rescriptum domino episcopo  mitto, suppresso tamen auctoris nomine, ne et illi, et aliis noceat, si fuerit diuulgatum. Non dubito quin mihi compateremini, si constaret in qua sollicitudine uersatur animus meus, nec tamen Domino teste, pro me, licet apud duricordes habitem, quantum pro amicis sollicitor, quia mihi quoad me, sufficeret commercium litterarum, nisi urgerent et alii quorum oportet me necessitudinibus communicare. Si nescitis, Belgica secunda, que modo Remorum dicitur, in antiquis historiis prouincia Duricordium appellatur, licet habita contemplatione quorumdam, possit et Mollicordium appellari. Neque enim duricordiam archiepiscopi et suorum quisquam, familiarius accedens, probabiliter arguere poterit. Sed quis queso nostratum et ueterum  amicorum de gente Duricordium non conuincitur esse? Dicam, quod fortasse non creditis, sed certe uerum est. Filius magistri Gaufredi mihi cexsulauit mensibus octo, sed cum ad eum nuntius meus ab episcopo Norwicensi et abbate Sancti Edmundi diuertisset, profecto nec unas ad me litterulas potuit impetrare. Scit tamen Dominus, quia nichil ab aliquo eorum petii, in eoque mihi bene actum est, quod nondum ab initio proscriptionis mee erubescentiam sustinui de repulsa. Ex his et precedentibus patet uia rationi, sed in litteras ex affectione totus defluerem, nisi modestia et multiplicitas occupationum, quibus id tantillum subripui, compellerent, ut dicam ex animo. ualete!



EPISTOLA CLXIX. A MAGISTRUM IOANNEM SARRACENUM. 


Magistro IOANNI Sarraceno.

Littere dilectionis uestre, super quibus, quoad uixero, gratie uobis habende sunt et agende, philosophum et Christianum pariter redolent, et multiplici et patenti protestantur indicio, quod de abundanti uirtutum et litterarum promptuario processerunt. Sed nec orator illis cudendis defuit, aut condendis, qui quod ratio philosophica, et Christiane religionis professio suggerebat, efficacissime persuasit. uiguit enim per gratiam dictio apposita  ad persuasionem, et eatenus cepit et profecit in me, ut de cetero pigeat, si forte ex infirmitate contigerit acerbitatem exsilii nominare, et omnino pudeat nominasse. Nam licet exsilii quartus, et proscriptionis mee tertius agatur annus, iam turbine fortune minus in dies concutior aut moueor damnis, profecto sciens nunquam in meis fuisse bonis que tam facile inimicus extorsit: et fortasse rectius amicum dixerim, qui oculos meos phantasticis fortune ludibriis prestrictos aperuit, et excussis curialibus nugis, et illecebris uoluptatum, me in uiam uirtutis impulit, et philosophantium cetibus aggregauit. Longe ergo liberior, quam cum mundana supellectile et sarcinulis fortuitorum premerer, leta quidem conditione, ne dicam paupertate,  quod philosophia dictat, experior, quia

Omne solum forti patria est, 
quod ad animum in aduersis erigendum, et Christiano mundus totus exsilium est, dum peregrinatur a Domino, ut nunquam prosperis extollatur. Cessent ergo de ludibriis fortune querele: de reliquo, dum nos, quatenus licet a questionibus philosophicis non cessemus, indulgeamus persecutoribus nostris, nescientibus fortasse quid faciunt; et prelatis ecclesiarum non uestratibus, sed nostratibus dico, qui, quod Caio Cassio Cicero in epistola ad eumdem Cassium improperat, iam a multo tempore uirtuti et officio suo nuntium remiserunt, nec cum eis agant deliniti diuitiis et illecebris uoluptatum.  Exspecto a gratia uestra residuum hierarchie transferri, ut uestro beneficio, uobis ad eternam gloriam, Francis suis beatus Dionysius plenius innotescat. Utinam detur mihi locus ad pedes uestros ut cum Maria sedente secus pedes Christi, quem in corde uestro habitare confido, celestis oraculi uerba et uere philosophie sententias excipiam ab ore uestro. Sed hoc desiderium meum impedit indignatio regis Anglorum, cui ille, qui corda regum dirigit, tribuat si placet intellectum, ut sapiat que Dei sunt. Interim quod possum dignationis uestre genibus prouolutus, precibus et litteris pulso supplicans, ut in explananda translatione beati Dionysii me uestra sinceritas dignetur audire. Ad hoc nuper in libro Beati Ambrosii de Incarnatione  uerbi obstaculum reperi, quod nullus magistrorum nostrorum sufficit amouere, quia Grece lingue expertes sunt. Hec autem sunt uerba Ambrosii facientia questionem. Ousian ita Latinus interpretatus est, ut substantiam diceret. Ousia autem Domini cum dicitur, quid aliud significat nisi Dominum semper esse? Quod littere ipse exprimunt, quamuis diuine ousia ai acta ai, hoc est cum sit semper, ousia dicitur, unius littere mutato ordine propter sonum et competentiam decoremque sermonis. Ergo ousia, quod semper sit Dominus, significat. Sic quidem Ambrosius colligit, sed ratio inferentie uobis plenius liquet et Grecis, mihi uero et mei similibus nubeculosior est. Hilarius autem  in lib. De synodis similiter de essentia ratiocinatur, ut Ambrosius De ousia: fortasse quia idem est essentia quod ousia. Et quidem uerba Hilarii hec sunt: Essentia est res que uel est, uel ex quibus est, qui in eo quod maneat subsistit. Dicitur autem essentia, et natura, et genus, et substantia uniuscuiusque rei poterit; proprie autem essentia idcirco dicta est, quia semper est. Que idcirco etiam substantia est, quia res que est necesse est subsistat in sese. Quidquid autem subsistit sine dubio in genere uel in natura uel in substantia manet. Cum ergo essentiam dicimus significare naturam, uel genus uel substantiam, intelligimus eius rei que in his omnibus semper esse subsistat. Horum uerborum Hilarii subtilissima speculatio est, difficilis  intelligentia, sed arbitror quod in Greca lingua peritis planiora sunt. Nam de beato Hilario dicit sanctissimus Pater, et litteratissimus doctor quod Gallicano cothurno attollitur, et floribus Grecis adornatur, et procul est a lectione simplicium fratrum. Alibi autem precipit, ut Hilarius et Athanasius inoffenso currantur pede. Quod si apud Grecos expressam habent differentiam hec, que hic toties inculcata sunt, essentia, natura, genus, substantia, eam expediri, omnium arbitror interesse quamplurimum: unde uobis ad meritum et gloriam profecturum esse non dubito, profuturum ad uitam, si ad ostium Scripturarum pulsanti aperueritis, et panes uobis a Christo creditos in multitudinis usum fregeritis, ut uestra sollicitudine reficiantur turbe,  quarum adeo in uia peregrinationis huius bonus miseretur iehsu, ut se ipsum illis quotidie uelit irrogare in cibum. Nonne doctoribus improperabitur, quia paruuli petierunt panem et non fuit qui frangeret illis?



EPISTOLA CLXX. AD ENGELBERTUM PRIOREM DE uALLE S. PETRI. 

ENGELBERTO prior. de ualle Sancti Petri.

Rerum subite mutationes solent afferre molestias, et qui honores ambierant, dum eis coherentia sustinent onera, plerumque fatiscunt, et dolent se uoti compotes exstitisse. Recte quidem: si enim reprobi sint, iniquitates eorum iusta pena persequitur: si preordinati ad uitam, concepte ambitionis excessum  consumit pia correptio, et exercitatio laboriosa coherentes honoribus aut exstinguit, aut reprimit uoluptates. Te quoque facile crediderim de tam subitis mutationibus aliquas concepisse molestias: sed ex aliis, et longe diuersis, et fere aduersantibus causis. Quis enim suspicetur te alicuius ambitionis stimulo incitatum, ut honores appeteres, ut concupisceres mollitias uoluptatum, ut opinione plebeia uentos sequereris in fastu mundano? Nam hec omnia contempsisti ut stercora, ut solum lucrifacias Christum, qui tibi non momentaneos et inhonoros honores, quos pretiosa paupertate mutasti, restituet; sed eternos in celis, qui imperatorum purpuram maiestate incomparabili antecedant. Illuc uoluptas mollis et effeminata non habebit accessum, ubi carnem  in ueritate nature permanentem spiritualis implebit uigor, et exsultatio angelica permulcebit. Ibi laudis tue preconia, non de falsidicorum pendebunt arbitrio, sed magnificentiam uirtutum tuarum sancti angeli incessabiliter predicabunt.

Hec tibi, dilecte, non tam de uerbis nostris, quam de sacris Scripturis constare debent, si in eo perstiteris quod cepisti. Sola enim perseuerantia est, que uirtutum omnium consequitur fructum. Nec diu, si recte futura metiaris, in labore isto sudandum est tibi, quia oculis tuis laborum gloriosa merces impendet, et remunerator tuus astat in ianuis. Pro illo itaque si que molestie irruunt ex tibi impacto prioratu, et de sollicitudine animarum et corporum,  que humeris tuis, ad tantum onus, ut tibi uidetur, debilibus et infirmis, imposita est, sustine patienter, clama ad ipsum, quoniam prope est. Et quod tibi uisum fuerit importabile, pia confidentia reiicias in humeros eius, qui ouem reuexit perditam, et totius humani generis in ligno portauit onera, quando principatus ipsius factus est super humerum eius. Ipse uero te subleuabit, quia fidelis est, et non patietur tentari supra id quod potes, sed faciet tentationem ipsam tuum esse profectum.



EPISTOLA CLXXI. AD EUMDEM. 

Causam exsilii mei ex relatione prioris de Monte Dei, et ex mea uobis notam esse arbitror, ut tamen  uobis liquidius constet, eam paucis expono. Domino Cantuariensi, et Ecclesie, ut potui, astiti, nec tamen, quod conscientia teste secure audeo profiteri, dominum regem Anglorum ex proposito iniuste offendi. Ipse autem, et me, et fratrem meum proscripsit bonis nostris, et ego exsilium patior. Mihi uero nec opes, nec amici, nec arma sunt, quibus tantum principem ualeam expugnare, aut quas de beneplacito suo mihi et meis infert, propulsare iniurias. Unde ad uestrum, et aliorum sanctorum patrocinium confugere necesse habeo, ut uestris intercessionibus flagellum istud ab ecclesia sua et nobis amoueat Dominus, aut conuertat in usus salutis nostre, neque nos patiatur in procella turbinis huius aliquid committere contra ipsum, sed dirigat  gressus nostros in beneplacito suo. Exspectabamus pacem, et ecce Ecclesiam iam grauior infestat turbatio, tanta quidem, ut ad subueniendum inane uideatur auxilium hominis. Ad pedes itaque sanctitatis uestre, et fratrum uestrorum tota mentis deuotione prouolutus affectuosius supplico, ut misereamini nostri, saltem uos amici Domini, et Cantuariensis Ecclesie, et meum, et fratris mei, et cexsulantium nobis, uestris precibus subleuetis exsilium. Iam enim de humano auxilio desperamus. Hoc quoque attentius deprecor, ut pro rege Anglie intercedatis ad Dominum, quatenus eum Deus reuocet ab hac pressura Ecclesie, et ut miserator Dominus, qui solus huic morbo mederi potest, persecutores  Ecclesie aut conuertat, aut conterat.



EPISTOLA CLXXII. AD ABBATEM SANCTI MEDARDI 

Abbati Sancti Medardi.

Causa Christi multa commendatione non indiget, presertim apud uos, qui et pie deuotionis famulatu, et sanctorum intercedentibus meritis, desideratis Christo felicius commendari. Quis autem causam sanctorum pauperum, de ualle Sancti Petri esse dubitat causam Christi? quis eorum contristatione uel consolatione Christum ipsum contristari nescit aut consolari, nisi qui euangelicam ignorat prophetiam, ex cuius ueritate sententiam proferet in iudicio Christus, in condemnationem impiorum, et  preelectorum salutem et glorificationem? Et quia memoratis fratribus, ut audimus, pietas uestra compatitur, et humanitas libenter subuenit, cum eis et pro eis caritati uestre immensas referimus gratias, cum preceperitis, et res et tempus expetierint, relaturi gratiarum quantas poterimus actiones, certi quidem quod Christus, quem in membris suis ad presens consolamini, quas debet, referat in misericordia uerbi, mensuram coagitatam et supereffluentem refundens in sinus uestros. Precamur autem, et quanta possumus supplicatione deposcimus, ut priorem eorum L. carissimum alumnum uestrum charum habeatis, et uos, et ei et fratribus suis, in quibus patrocinio uestro eguerint, auxilium et consilium impendatis, et quod tantum patrem  decet et tante nobilitatis ecclesiam, pauperum, cum expedierit, preces preueniendo, eorum parcatis erubescentie, et uestram dilatetis gloriam, et conscientiam mulceatis. Et quia eos aliqui de fratribus uestris, quod nec honori, nec utilitati uestre expedit, molestare dicuntur, supplicamus attentius, ut eis pacem reformetis, et fratres uestros ab eorum inquietatione suspendatis. Quidquid autem eis feceritis, si nobis factum dixerimus, ueraciter quidquid dicetur. Sed parum erit ad expressionem meriti uestri, cum Christo personaliter intendatur, quidquid istis in alterutra sorte boni uel mali exhibitum fuerit.



EPISTOLA CLXXIII. AD WILLELMUM NORWICENSEM EPISCOPUM. 


Domino Norwicensi.

Scio, Pater, quod fideles uestros sincera consueuistis caritate diligere, et deuotionem et obsequia eorum acceptare et remunerare pro facultate et merito. Unde ego, quia me uobis semper fidelem exhibui et deuotum, spero quod mihi compatiemini tum pro sinceritate cause, tum pro affectione persone. Itaque paternitati uestre attentius commendo fratrem meum, qui magis de aliena uoluntate, quam de merito suo bonis suis proscriptus est. Nec enim uobis commendarem, nisi quia domini regis pacem habet, licet plenam gratiam nondum adeptus sit; et quia redituum meorum inhibita est solutio, ut tres  marcas de presenti festo Sancti Ioannis non exigam, precor ut tres marcas quocunque nomine uolueritis, siue in causam mutui, siue in aliam, ei si placet, tradi faciatis, quia hoc imputari non poterit, si homini innocenti et habenti pacem domini regis subueniatur.



EPISTOLA CLXXIu AD IOANNEM PICTAuIENSEM EPISCOPUM. 

Domino Pictauiensi.

Ad notitiam uestram arbitror peruenisse quod Gir. archidiaconus Parisiensis amicissimus mihi est, et suo et suorum merito familiarissimus, qui unum seruientem suum Iordanum nomine, meis apud uos precibus desiderat et sperat promoueri.  Abbas Sancti Maxentii, ut asserit, ei pecuniam debet, et cum eo minus amice uersatur, ut diffidat de fide debitoris, nisi uestra paternitas eum esse fidelem faciat uel inuitum. Precor ergo attentius ut ita iustitiam seruientis promoueatis, quatinus prefatum archidiaconum, cuius contemplatione has preces porrigo, uobis et uestris reddatis obnoxium, et seruiens eius, quod sibi debitum esse constiterit, uestra interueniente diligentia, si possibile est. sine difficultate consequatur et mora.



EPISTOLA CLXXu. AD THOMAM CANTUARIENSEM ARCHIEPISCOPUM. 

THOMAE Cantuariensi archiepiscopo, IOAN. Saresb., salutem et confortari in eo qui dissipat consilia gentium,  et impiorum conatus euacuat et potestates euertit.

Recepi nuper litteras paternitatis uestre, quibus precipitis ut uobis rescribam quod mihi uisum fuerit, inspectis litteris domini Saresberiensis et Ioannis de Oxeneford et magistri Heruei et domini Nicolai. Puer autem neque Ioannes neque magister Herueus, quas plurimum desiderio litteras tradidit, sed mentem Ioannis ex uestris et episcopi, et capituli Saresberiensis facile est agnoscere. Electus uero Carnotensis quid uobis significauerit nescio, quia in litteris eius nichil aliud continetur, nisi ut uincentio credatis. Hoc ergo defuit instructioni mee, quod plurimum appetebam, et quod scitu dignissimum est, nosse uidelicet qualiter negotia  uestra prosperata sint in manu magistri Heruei et quam opem naufragio Ecclesie Anglicane sedes apostolica, pro qua patimur, decreuerit impertiri; inde enim oportebit cautelam consilii informare, ut iuxta parabolam euangelicam turrim quis edificaturus sedens sumptus computet, et cum rege congressurus copias suas domi recenseat, ne magni conaminis aut ostentationis subita et inconsiderata presumptio risui aut ruine turpiter exponatur.

Nec hoc dixerim, quod Ecclesiam Romanam, spei nostre fundamentum arbitrer statuendam, sed ipsum solum, super quo et illa fundata est, et in quo quelibet opera fideliter radicata conualescit ad fructum, et consummatur in gloria. Ille enim nobis  sit in conscientie fundamento, et homo procul dubio non preualebit, nec timere oportet uel tyrannorum minas, aut tendiculas carnaliter sapientum, aut proditorum perfidiam, aut pusillanimitatem iudicis, aut auaritiam et inconstantiam eorum, qui querunt in omnibus que sua sunt, carnis, non que Iesu Christi. Nam ut fidelissime Scriptura docet: Turris fortissima nomen Domini, ad ipsum iustus confugit, et de omni angustia liberatur . Quia ergo paruitatis mee consilium queritis, consulo nunc, quod semper, ut omnem et totam spem nostram proiiciamus in eum, qui eruere nos potest a tribulationibus, que inuenerunt nos nimis. Quod ut iuste et misericorditer uelit, ponamus, monento Aggeo, corda nostra, super uias nostras, et facientes  penitentie dignos fructus, suscipiamus poculum huius salutifere amaritudinis in letitia de manu Domini, cuius muneribus abutentes pestifera dulcedine prosperorum, in perniciem nostram toties exhilarati sumus. Hec est enim gratia illius, qui ita nouit beare amicos suos, ut per multas tribulationes examinatos purgatiores et clariores et solidiores introducat ad regnum. Omnium temporum seriem percurramus, quem ab initio inuenimus electorum de deliciis migrasse ad delicias, quem legimus hic floruisse et exsultasse cum mundo, et nunc in ubertate fructuum letari et regnare cum Christo: mente autem sic exulcerata in se per peonitentiam, per patientiam roborata, et mitigata, et erecta per spem, et sancte conuersationis testimonia? Nihil  consultius arbitror, secundum ea que proposita sunt, quam ut, sequendo consilium Nicolai, quem Domini Spiritum habere confido, scribatis imperatrici, et archiepiscopo, et episcopis Normannie, uos semper fuisse et esse paratos obtemperare iuri secundum censuram canonum, et redire ad sedem uestram, et uestra recipere, et uestrorum, dummodo uobis et illis securitas procuretur, et Ecclesia in eam restituatur libertatem, in qua erat antequam ipsam iniquitatis huius procella concuteret, eoque modestius scribendum, et conditiones censeo exigendas, quo mihi certior esse uideor animos aduersantium Ecclesie Domini sic induratos esse, ut nullam omnino conditionem admittant, nisi que Ecclesie libertatem euertat, et uestram, et omnium nostrum subruat  honestatem. Scriptum tamen eatenus proderit, ut uobis sit contra malignantes episcopos in testimonium, et modestia uestra, quod plurimum expedit, omnibus innotescat.

Si uero, quod non spero, illi hec regi obtulerint, et ipse conditiones admiserit, usque ad cautionem securitatis, non uidetur mihi quod uos in uerbo illo nimis scrupulosos esse expediat, dummodo imperatrix et archiepiscopus se interponant, et rex protestatione publica et scriptura patente uos et uestros iubeat esse securos. Quid enim si Deus hac sollicitudine uos exercitare decreuerit, ut uiuatis in medio insidiantium, et obsideamini ab illis qui querunt animam uestram ut auferant eam? Nonne ex  causa consimili Gad propheta Dauid peregrinantem a facie Saulis redire monuit, et compulit in Iudeam, ut ei inimicorum insidie ad exercitia uirtutum proficerent, et meritorum insignia sic clarius radiarent?

Sed arguet quis fortasse temeritatem huius consilii, caput uestrum hostilibus gladiis obiectantis, dicetque commodius esse et cautius, exspectare ut peregeritis penitentiam, quia ex conscientia peccatorum nondum apti estis martyrio. Ad quod ego: Nemo non aptus est, nisi qui non uult pati pro fide et operibus fidei, paruulus sit an adultus, Iudeus an Gentilis, Christianus an infidelis, uir an mulier, non refert. Nam quicunque pro iustitia patitur, martyr est, id est testis iustitie, assertor cause  Christi. Sed quorsum hec? Scio enim, secundum quod presagit animus, quod rex eatenus non conualescet, ut de securitate agi oporteat, et quia illa robustissima columna templi dicit, quod quidquid agitis, extollentie est, aut ire. Hic opinioni occurrendum est exhibitione moderationis, tam in factis et dictis, quam in gestu et habitu; quod tamen apud Dominum non multum prodest, nisi de arcano conscientie prodeat.

De negotio Saresberiensi recolo, quod ex parte episcopi et ecclesie, de intrusione decani, audiui uobiscum, et episcoporum circumuentione, qui episcopum et Ecclesiam suo consilio induxerunt ad transgressionem apostolici mandati: et si apud homines, sicut iure cautum est, nulli patrocinabitur  dolus suus, multo minus patrocinabitur apud Dominum, qui disperdet labia dolosa, et prudentiam prudentum reprobabit. Et sicut mihi ab urbe significatum est, et ego uobis scripsisse me memini, dominus papa iam uestram sententiam confirmauit, imo suam uindicauit iniuriam.

De appellatione episcoporum quid sentiam non silebo, quia liberi esse nolunt, timeo ne perpetuetur eorum seruitus, iure quidem, quia cum annus remissionis adesset, annus uidelicet gratie Ecclesiam in libertatem euocantis, post sex annos quibus afflicti erant, quasi in luto et latere, maluerunt, eo quod quidam eorum uxores duxerant, quarum tenentur affectione, alii iuga boum plurima adunarunt, alii thesaurizabant pecuniam, nescientes tamen  cui congregetur, alii aliis uoluptatibus se dederunt, et premente se iugo sibi placentium uitiorum, maluerunt, inquam, in antiqua seruitute teneri, et aures suas perforari subula perpetue seruitutis, quia se profitentur moribus obedire seruilibus peruersarum consuetudinum, quam in libertatem spiritus uelle euadere. Annon recolitis quia due tribus et dimidia, que pecora multa habebant, et possessiones plurimas, non sortite sunt hereditatem in medio fratrum, id est communi terra, scilicet promissionis, sed Iordane nondum transito in Amorrheorum finibus substiterunt? Nonne hoc in Euangelio interpretatur pius iehsu, per figuram dictionis affirmans, quia facilius est camelum per foramen  acus transire, quam diuitem intrare in regnum celorum? Et quidem qui ad transeundum Iordanem pigri fuerant, altare contradictionis et scandali postea erexerunt; sicut episcopi nostri, qui sub pretextu iuris, formam et uigorem iustitie conantur eludere, sed et hos ad unitatem et pietatis cultum triumphator gentium legatione missa reuocabit iehsu, hoc est ad professionem legis et iustitie cultum, ut quod rectum est coram Deo sapiant, loquantur, et faciant, et armati exhortatione Moysis, id est diuine legis, precedant fratres suos, donec Christo hereditas sua, ecclesia scilicet, liberetur de manibus hostium, et post inclytos de uitiis triumphos stabiliatur in terra.

Si interim Herefordensis episcopus, qui a plerisque  uidebatur liberaturus Isrel, in contemptu mundi, et peritia litterarum, quarum ab ignaris, uel eum ignorantibus creditur habere copiam, uos conturbatores Ecclesie nuncupat, ei et complicibus suis responderi poterit uerbis Elie similiter obiurgati, dicentis ad Achab: Non ego turbaui Isrel, sed tu, et domus patris tui, qui dereliquistis mandata Domini, et secuti estis Baalim : non quod ore uestro uelim, qui modestiam suadeo, hec episcopis responderi; sed sibi a conscientiis suis, uel ab aliquo religioso, qui corripiat eos, eo quod sint cultores Iezabel, que cohabitatrix, quod nomen meretricis est, interpretatur, aut fluxus uanus, quia more meretricum, que conuiuia sectantur et tabernas, se luxurie primum, et omni postmodum  turpitudini exponentes non nisi fluxa, cum quibus et ipsi pereffluant, consectantur, ut in momento pariter euanescant cum uanitatibus suis.

uos igitur istis increpatoribus, imo detractoribus uestris quid poteritis modeste respondere? nempe quod modestissimus et sanctissimus Dauid intorsit in negligentiam Abner, qui in patris lucernam uertitur, quando Saulem in castris dormientem custos somnolentus exposuit hostibus, ut in argumentum desidie lanceam regis et scyphum aque auferrent a capite eius, et asportarent. Dicatur ergo Herefordiensi, quoniam ipse Saulis sui custos est, ut aiunt, et Londinensi, qui a summo pontifice custodiam hanc, cum a sede sua migraret in aliam, noscitur accepisse: dicatur, inquam, utrique eorum:  Nunquid non uir tu es, et quis alius similis tui in Isrel? Quare non custodisti dominum regem tuum? uiuit Dominus, quia filii mortis estis uos, qui non custodistis Dominum uestrum, christum Domini . Ubi enim hasta regis iustitie directionem significans, et scyphus aque, uas scilicet legis pure, qui fuerat ad caput eius ad refrigerium carnis et refectionem spiritus in siti sua? Sed et illi continuo uerbis Abner fidei et sollicitudini uestre et increpationi respondebunt, dicentes: Quis es tu qui clamas, et inquietas regem?  Ac si dicant: Permittite nobiscum in contemptu mandatorum, et persecutione sanctorum dormire regem nostrum, ut eum pausantem sic in contemptu diuine  legis producamus et perducamus ad somnium mortis.

uos tamen qui reminiscimini Domini ne taceatis, et ne detis silentium ei, sed exsequimini quod ait Apostolus: Argue, obsecra, increpa, opportune, importune , id est quacunque opportuna importunitate. Sub pretextu tamen appellationis omnes se de cetero tuebuntur, parati quamlibet incurrere inobedientiam, exspectantes interim aut mortem domini pape, quam optant, aut uestram, aut alium casum, qui eorum malitie patrocinetur. Rex enim a cuius excommunicati communione se unquam suspendit? nonne ei semper pontifices et clerus fere totus astiterunt aduersus Dominum, et aduersus Christum eius? Credo tamen in episcopis  aliquos esse, qui nobiscum, imo cum Domino et Ecclesia eius, uotis et orationibus firmiter perseuerant, etsi inimicis et persecutoribus Ecclesie corpore et uerbo tenus in multis communicent. Sic Ionathas cum Saule patre suo corpore uersabatur, sed tota mentis sinceritate cum Dauide exsulabat: sic etiam ad filii patricide consortium Cusai Arachitem in exsilium properantem remisit Dauid, malens illum cum amicis Sadoc et Abiathar sacerdotibus inter inimicos utiliter commorari, quam sibi inutiliter cexsulare. Quosdam episcoporum iustitie Domini et uobis fauere non dubito, et maximam partem cleri, etsi uel ex necessitate uel pusillanimitate dissimulant. Quis enim opinetur omnia sidera defectum pariter sustinere?

 Ut ergo de cetero manum contraham, consilium, quod a me queritis, ingenioli mei uires excedit, neque unquam ut in regem dominum uestrum anathematis, aut in innocentes regni feratis sententiam interdicti, precipitabo consilium. Adhuc fixum est apud me, quod auribus uestris intimaui apud castrum Theodorici, nec ab illa recedo sententia. Quid illud sit, potestis meminisse, quia idem sentiebatis, hoc tamen adiicio, ut super his et aliis que postea emerserunt, consulatis dominum Pictauiensem, et aliorum sapientum sententias exploretis, et Heruei, si eum interim reduxerit Dominus, habeatis consilium: sed ante omnia incumbatis precibus, et aliis exercitiis militie Christiane, et agonem uestrum media sanctorum intercessione Domino commendetis,  et sic procedatis ad id, quidquid illud sit, quod per organa sua, sapientes et fideles dico, docueri: Spiritus sanctus, et quod causa uestra desiderat: credo quod et uos ipsi habetis Spiritum Domini, quia qui zelum dedit immerito, bene merenti credendus est in necessitatis articulo consilium ministrare. Non ergo suadeo, ut secundum quod communis pater noster et dominus dicere consueuerat, consilium quod Dominus inspirauerit cordi uestro, in caligula reponatis, et aliorum minus in causa uestra uigilantium preferatis opiniones.

Post festum Beati Petri dispono statim, Deo auctore, uenire ad uos, et tunc ex mutua collatione multa adinuicem clarere poterunt, que pagina non  sufficit expedire. Quid egeritis ueziliaci, archiepiscopo et Ecclesie Remensi a multis diebus innotuit, nec opere pretium puto diuulgata referre. Si templariis offensus est, dissimulatione utendum arbitror, quia qua facilitate concipere, eadem aborsum facere consueui: et cum ei nichil debeatis adhuc, non consulo, ut uos obnoxios illi reddatis in talibus. Ad hec, si ei fuerit supplicatum, magnificabit iniuriam, si dissimulatum, etiamsi qua precessit iniuria, dissimulatione poterit aboleri: uia autem reconciliationis facillima erit, ut in aliquo munusculo capiatur. uideo tamen templarios in curia eius benigne recipi, et negotia eorum commode expediri. Ipse autem ad Claram-uallem profectus est, accitus, ut aiunt, a maiore parte conuentus in  ruinam abbatis. Fromundus, qui hoc iter eius procurauerat, obiit pridie Idus Iulii et in monasterio Sancti Remigii sepultus est.



EPISTOLA CLXXuI. AD THOMAM CANTUARIENSEM. 

Domino Cantuariensi, IOAN. Sares.

Etsi certum sit quod episcopi ad inobedientiam proni, et pastores pascentes se ipsos, qui amore quietis et luxus, et temporalium metu damnorum impio, impietatem suam annuntiare detractant, ad omnem subuersionem iuris, et singula preiudicia ecclesiarum, dicentes: Euge, euge! se de cetero aduersus omnia mandata uestra, et etiam apostolicas sanctiones, quatenus eis displicuerit, sub pretextu  appellationis exhibite tueri proponant, expedire tamen arbitror, ut de uestris suffraganeis statim si fieri potest, aliquos euocetis, uel audituros domini pape mandatum, aut uobiscum de statu Cantuariensis Ecclesie tractaturos, aut alia euocationis eorum causa proposita, si qua uobis et his qui uobiscum sunt, occurrerit commodior. Cum enim iam appellauerint, quod fortasse iam domino pape significatum est, et in omnibus regi suo obtemperant, non uideo de cetero quare colloquium eorum oporteat euitari, sed neque regis. Credo enim quod metu laboris quem subituri sunt, et sumptuum quos uerentur, et ob imminentium periculorum instantiam, et dubium cause euentum, paci Ecclesie, et  reconciliationi uestre diligentiorem operam dabunt; quia nec unum eorum opinor inueniri, quem tot et tantarum incommoditatum dispendia subire non pigeat. Et si tansfretauerint fortasse mediante imperatrice pax Ecclesie reformabitur, aut Domino propitio causa uestra in meliori calculo relinquetur. Instat enim tempus, ut aiunt, quo Aquila rupti federis, iuxta Merlini uaticinium, frenum deauratura est, quod apro eius datur, aut modo fabricatur in sinu Armorico. Nam sicut accepi pro certo, postquam priores litteras exaraueram, in accessu Filgeriarum graue damnum perpessus est, quod adhuc deplorant apud nos amici Francorum, quorum quidam capti sunt, alii uulnerati, dum purum sitientes  argentum, nitebantur strenui pre ceteris apparere.

Audieram hec prius in curia Christianissimi regis Francorum, apud Laudunum honeste et reuerenter susceptus ab eo; sed non facile rumigerulis credidi, licet aliquantulum fidem faceret dubitanti, quod comes Robertus tristitiam inde conceptam dissimulare non poterat. Dicunt etiam quod famelici saturos, et inopes copiosos rerum omnium obsident hostes, et quod obsessus obsidente longe securior est. Radulfus enim, ut perhibent, castrum suum optime premuniuit, uastauitque quidquid alimentorum in circuitu suo potuit inueniri, nec ad remotiora sine magnis copiis preambulantium progredi licet, eo quod electissimorum militum Radulfus memoratus  copiam habens, uias eorum acutissimis sepit spinis, et aculeis urget equos ut cadant ascensores eorum retro, et in exercitum ipsum crebras, ut loquuntur, facit irruptiones. Adiiciunt quod potentissimis Britannie proceribus, excepto comite Eudone, confederatus est federe mutuo. Nonne sic ferus singularis, aut singulari proximus aper, qui depascitur et conculcat uineam Domini, cohiberi poterit et infrenari? Ego quidem sic illam interpretor prophetiam, exspectans ut Aquila quacunque subornatione incommoditates istas inauret: nisi forte Alexander noster Merlini cognatus, et oraculorum eius interpres prudentior aliud sentiat. De his hactenus. De cetero pergratum mihi feceritis, si domino Lugdunensi, quem apud uos esse audio, et plurimum uidere desidero, nomine meo fueritis gratulati, et que circa  uos diligenter rescripseritis.



EPISTOLA CLXXuII. AD THESAURARIUM REMENSEM. 

Thesaurario Remensi.

uestro mallem, si cum utriusque nostrum commoditate fieri posset, desiderato frui colloquio, quam ea que et me dixisse iustum est, et uos diligentius audire expedit, chartule commendare, que id solum eloquitur quod illi creditum est: nec ad ea que inter amicos utiliter adinuicem pro ponerentur, commode dilatatur. Ceterum hoc desiderium meum tum multiplicium et ineuitabilium negotiorum instantia, tum aliquantula corporis mei infirmitas  prepediunt, ut scribi necesse sit quod dici potius expediret. Meminerit itaque Dominus et amicus meus, quoniam, ut ait orator: »Primo decipi incommodum est, secundo stultum, tertio turpe.« Doleo quidem contigisse quod ad memoriam uestram reducere necesse est, quia uos semel decipi contigit in matricularia ad incommodum, secundo in cessione prebende Parisiensis, ad errorem, nec de cetero omni spiritui acquiescatis, ut in subthesauraria disponenda turpiter decipiamini. Est autem uir probus Laurentius concanonicus uester cui eam dominus archiepiscopus dare disposuit, et maiore, si uocaretur a Domino, et uitio ambitionis purgaretur, dignus honore. Sed nunquid uobis conducit, et  honori uestro, ut domini uestri collateralem eligatis in ministerium uestrum, imo intrudi patiamini, ut non tam uobis quam alteri debeat quod ministrabit? Nunquid de thesaurario subthesaurarius esse uultis? nonne satius est uos officialium uestrorum esse custodem, quam uobis et illis cum incommoditate custodem alium deputari? uos de cetero uidete quid egeritis, ego pro fide et affectione quam habeo ad uos, et pro reuerentia uenerandi et pii patris nostri beati Samsonis, hoc uobis quem uideo in multis labefactatum, propono, ut memineritis uestri et nostri, qui uobis semper fideles exstitimus: ne, quod absit! probabiliter dici possit, nos uitio ingratitudinis laborare. Cum autem redieritis, non displicebit nobis, si feceritis de ministerio uestro  quod uestram deceat, et nostram non dedeceat honestatem. Nam in his que honori uestro conducent, nos beneplaciti uestri, quod poterimus, habebitis adiutores. Ad hoc inuitat fides, suadet affectio, sed Samson ille compellit, cuius memoria in benedictione est.



EPISTOLA CLXXuIII. AD BARTHOLOMAEUM EXONIENSEM EPISCOPUM 

Domino Exoniensi.

Me causa duplex impresentiarum impulit ad scribendum, tum ne preter consuetudinem sine litteris abire patiar aliquem ad uos de mea conscientia proficiscentem, tum ut amicis, quorum uoluntati satisfieri par est, morem geram. uoluerunt enim latorem  presentium a Deuonia oriundum, ut asserit, etsi credi possit eum ab ulterioribus conuicaneis uestris circa montem Beati Archangeli in sinu Armorico traxisse originem, paternitati uestre, mee paruitatis officio, commendari, utpote quem in pago Remensi per annos laudabiliter et sine querela perhibent conuersatum. Illis itaque satisfaciens pietati uestre tam securas, quam sinceras porrigo preces, cum pridem et rerum experientia et condicto mihi sicut et multis constet discretionem uestram legis, que inter amicos, tam equitatis suasu quam decreto philosophantium sancita est, non esse ignarum. Ea autem est, ut melius nostis, ut honestas precum sit moderatrix, et in his duntaxat audiantur amici,  quibus illa non aduersatur. Prescribit enim ratio, ne ex causa amicitie illicita petantur, aut fiant. Quia ergo amicorum gratia amicum apud patrem et Dominum commendare suscepi, precor, ut contemplatione Domini, et mearum interuentu precum, eum, si expetierit, audiatis, in his que necessitati eius et honestati uestre discretio dictauerit expedire. Et si forte eum de conscientia uestra ad nos redire contigerit, me super statu uestro, et amicorum, acceptis saltem publicorum rumorum litteris poterit certiorare. De meo autem statu ad presens parcius scribo, non quia aliquid meorum a uobis uelim esse absconditum, sed quia recolo me per Fulconem nuperrime omnia plenissime nuntiasse. Nam si quid deerat pagine, grandiori portioris  officio et diligentia, ratus sum esse supplendum.

Quod ad publicum uero statum, hec postea multorum assertione uulgata sunt Anglorum, scilicet omnes episcopos ex mandato regis conuenisse, et ne sententia, quam dominus papa dictauerat, locum haberet, appellasse contra archiepiscopum suum, qui pro salute eorum et libertate Ecclesie facultates permittit raptoribus, fortunam periculis, famam ludibrio, et caput hostilibus gladiis, si res exegerit, obiectare non dolet, non formidat, non erubescit, aut timet. uenerunt ad eum nuper clerici duo, sicut mihi pro certo relatum est, ab eo qui tunc erat Pontiniaci, hec publicantes et appellantes: unus ex parte domini Saresberiensis, alter ex parte  decani sui, inficiantis omnino se iuramentum aliquod prestitisse imperatori, uel Reginaldo Coloniensi schismatico in aliquo communicasse. Idem etiam confitens se clericum familiarem de mensa magistri Ioannis de Oxenefordia qui clericus regis est, se regis ad archiepiscopum uerbum habere dixit, appellans ex parte et nomine regis, et mandato eius, ut aiebat, eumdem archiepiscopum ad audientiam domini pape Alexandri, et per eum appellabat, diem prefigens qua cantabitur: Ego sum pastor bonus . Archiepiscopus uero ei in hec uerba respondit: »Tu cum ignotus nobis sis, nec mandatum, nec litteras regis habeas, et ex communione domini tui Ioannis de Oxenefordia quem excommunicatum esse constat, per litteras domini  pape excommunicatus sis, appellantis officium implere non potes. Nos autem mandatum apostolicum exsequemur, et Domino auctore implebimus.« Quid autem animi ad Saresberiensem habeat scire uolens, ad eum proprium nuntium destinaui, qui mentem eius familiarius exploraret. Ceterum factum istud episcoporum tota Francia miratur, dicens, eos oportuisse conuenire, ut tractarent de salute regis sui, quem sicut imperatorem ex causa schismatis, ita propter clerum et Ecclesiam, quam collidit, quotidie labefactari conspiciunt. Oportebat quoque eos de liberatione Ecclesie et pace sollicitari, et operam dare et diligentiam, quomodo reformaretur pax clero, non quomodo se et sua, sumptibus, laboribus et periculis exponerent, et famam suam deturpantes,  inposterum Ecclesiam subiicerent seruituti. Rem quoque mirabilem, si tamen uera est, omnes qui audiunt, pariter admirantur. Quod scilicet episcopus Herefordensis uir litteratus et mundi contemptor habitus, in archiepiscopum suum et consecratorem inuehitur, dicens eum turbatorem rerum, quia Ecclesie uindicat libertatem. Nonne sic prepositi filiorum Isrel, in Moysen et Aaron diuine legis exsecutores culpam refuderunt, quod flagellabantur ab exactoribus, negatis paleis que debebantur de iure? nonne ministris Domini improperabatur, quod prepositorum nomina fetere fecerant coram rege et seruis suis? Illi tamen, etsi queruli et murmuratores, tamen secuti sunt  Moysen. Et utinam hi qui modo queruntur et murmurant, Domini sequantur legem. Quod si fecerint, conuenient hinc regem, inde archiepiscopum, et quem in culpa uiderint, palam arguent, et e diuerso stabunt nec consensu aut dissimulatione aliene iniquitatis, contactu immunditie polluentur.



EPISTOLA CLXXIX. AD RICARDUM FRATREM SUUM. 

RICARDO fratri suo.

In te, omnium moriturorum dulcissime, plane uidebor iniurius, si cuiquam a peregrinatione mea scripsero, subticens tibi, quem super statu meo, cum Domino amabili matre nostra, non ambigo pre ceteris  mortalibus esse sollicitum. Licet enim interdum desit materia uel occasio scribendorum, hoc ipsum tibi scribendum arbitror, scribendi occasionem et materiam defuisse. Quod autem domino episcopo scripsi tibi pariter innotescet, sicut ea que tibi scripta sunt, sinceritati eius poteris presentare. uolo enim ut ei in omnibus acquiescas que ad te pertinebunt, et consilium eius preferas meo, tum quia nobis sapientior est, tum quia eum uberiorem gratiam Domini habere confido, et nos quos semper dilexit caritate sincera, sicut auctoritate, sic et meritis antecedit. Quod autem ei scribendum fuerat, nisi deficientis protocolli breuitas obstitisset, ei meo nomine suaderi desidero, et utinam Spiritus sanctus  persuadeat, qui in necessitatis articulo sperantes in se, solatio consilii destitutos esse non sinit. Hoc autem est, ut in hoc conflictu potestatis et iuris ea moderatione incedat, preuia lege, duce gratia, iuuante ratione, ut nec temeritatis reus uideri debeat aduersus potestatem quam Deum ordinauit, nec metu potestatis, aut amore rerum euanescentium iniquitati consentiat in depressionem Ecclesie, et in perniciem tam presentium quam futurorum, non modo desertor officii et professionis preuaricator, sed etiam impugnator iustitie habeatur. Sed dices fortasse, quod mihi, sicut cuique facilius est dictu, facienda prescribere, quam factu que prescripta fuerint adimplere. Nam et liber uorandus dulcescit in ore prophete, sed ad interiora transmissus amarescit.  Orator quoque in arte dicendi docet, quia in artem precepta tradere, et de arte dicere facillimum est, sed ex arte difficillimum, id est que preceperis obseruare mandata. Nusquam uero difficilius quam in arte uiuendi. Illa siquidem ars artium est, et sicut utilitate, sic et difficultate incomparabiliter alias transcendit uniuersas. Illud quoque comici nostri adiicies, quia, omnes cum ualemus,

Recta consilia egrotis damus; 
tu autem si hic sis, aliter sentias. Ad quod ego replicabo, quoniam licet hanc auream mediocritatem, quam prescribo, seruare non nouerim, aut non queram, lyricum tamen licenter imitabor:

 . . . . . . fungens uice cotis, acutum
Reddere que ferrum ualet exsors ipsa secandi. 
Non equidem hanc sollicitudinem gero, quod de tanto, et de tam sincero patre  sinistram aliquam suspicionem conceperim, sed quia in periculis amici caritas non sollicitari non potest. Noui enim prepotentium persecutorum instantiam, et debilitatem Ecclesie, licet dominus papa iam plurimum conualescat et confortetur in Domino: noui et pusillanimitatem hinc quorumdam episcoporum, inde aliorum inuidiam, ut nichil sit quod magis uerear quam ne in falsis fratribus, et in his qui uidebantur aliquid esse, et auctoritate gradus, et litterarum et  habitus simulatione preeminent, periclitetur innocentia eius. Nam et duces qui in Isrel officio principabantur et merito, Moyses uidelicet et Aaron, ad aquas contradictionis impetu multitudinis lapsi sunt, ut terre promissionis demererentur introitum. Apud nos uero fama uulgauit, Anglorum episcopos iam sepius conuenisse, ut deliberent et decernant quid facto opus sit. Sed quid, queso, uere decernent, nisi se turbari et timere, et utrumque supra modum? quid decernent, nisi quod cedere maluerunt impudenter, quam iniuriam uiriliter propulsare? quid decernent uere, nisi quod iniquitas dominetur, et ipsi peccantibus non annuntiant uitam suam, nec uiam Domini ostendunt?

 Nec hoc dixerim, quod eum uelim aut suadeam »dirigere brachia contra torrentem,« aut ut se multitudini imprudenter opponat et ecclesiam suam exponat periculis et erumnis, sed ut imitetur quod bonos fecisse legimus, Cusai Arachitem, qui consilium et militiam Achitophel moderatione adhibita studuit dissipare, et in eo etiam fidelius cum Absalone uersatus est, quod ei materiam peccandi sustulit, et patricidii preclusit occasionem. Nunquid enim fideles opinaris, qui peccandi uias domino regi expediunt, et in eo studiosi sunt, ut prosperetur in his, que aduersus Domini iustitiam presumuntur? Uter tibi uidetur fidelior, an qui ad nutum erronei ministrat culpas, an qui perniciosas abigit uoluptates? Sentiat unusquisque quod uoluerit.  Ego nunquam domino et amico reputabo fidelem, qui sic illius obtemperat uoluptati, ut salutis et uite dispendium afferat: nisi forte Sauli fidelem putes fuisse Idumeum Deth, qui sacerdotes Domini gladio, quo se ipsum transfossurus erat, occidit, et Achitophel fuit necessarius Absaloni, quo suadente palam in uxorem patris commisit incestum et parricidium committere disponebat. Dicitur  dominum Londoniensem et illum meum amicum episcopum Cicestrensem ministros iniquitatis armare aduersus Ecclesiam, et Cantuariensis archiepiscopi sitire sanguinem, et id agere, ut ei nunquam reditus pateat. Nunquid timent ne feritas mansuescat, aut, ut a Cicerone usurpatum est  , ne refrigeat hasta Cesaris, aut gladius hebetetur?  Sed ego quod non plurimi fabulam puto. Neque enim tanti sacerdotes sapientes sunt, ut faciant mala, presertim cum ipsi nouerint, quoniam si iniquitas preualuerit,

Pena reuersura est in caput ista suum. 
Neque enim eos latere potest quomodo de rhamno in regem sublimata ignis egressus est, qui deuorat cedros Libani. uale, et officiose saluta quos noueris salutandos, sed affectu precipuo matrem. Impetra nobis orationum suffragia, ne nos a uia sua patiatur Dominus aberrare, sed pro beneplacito suo, siue per prospera, siue per aduersa, triumphatis affectionibus carnis, et uitiis omnibus eo deducat et pertrahat  unde exsulantes, in eo, et in nobis despiciamus inferiora, et compatiamur miseris, qui modo circa sarcinulas Ecclesie et nostras diripiendas inutiliter occupantur.



EPISTOLA CLXXX. AD MAGISTRUM RADULFUM NIGRUM. 

Magistro RADULFO Nigro, IOAN. Saresb.

Excusationem qua diuturnitatem silentii purgare studuistis, sicut probabilis est, ita probatam habeo et acceptam, sciens dilectioni uestre nequaquam diligentiam defuisse, sed ipsi diligentie non astitisse fortunam. Eo autem de diligentia clarius liquet, quod post diuturnam et odiosam mihi moram caritatis uestre sedulitas ad instructionem meam compegit  omnia, que ex opinione uestra uobis obesse poterunt uel prodesse. Et licet quedam eorum per alios ante cognouerim, nullus tamen sic speciatim uniuersa peregit, et singula. Fuerunt autem omnia uera [al., bona] que audistis, licet plurima falsa esse non ambigam. Quid aliud sine salutis dispendio facere possum, quam quod ex testimonio conscientie prescribit ratio, et ipsa officii mei necessitas inexorata compellit. Nonne cum ad domini regis curiam accessissem, in omni humilitate offerens quamcunque satisfactionem, iura permitterent, uel uoluntas sua mihi indiceret, honestate incolumi, exclusus sum a forma pacis, que tunc magistro Philippo oblata est et allata? Quidnam erat ulterius faciendum? Nunquid  possessiones mihi pro lege Domini uiolenter et crudeliter ablate? quod secure protestor coram Domino qui, uelit nolit mundus, iudicaturus est causam istam, tam turpi erant commercio redimende, ut iurarem me obseruaturum consuetudines quas lex Domini condemnat, et omnem archiepiscopo meo obedientiam abiurarem? Possent hec ad subuersionem fidei mee sufficere, sed tamen ulterius processum est in ea, que etiam ab aduersariis honestius essent tacita quam expressa. Non utique in regem ista refundo, sed in eos qui se animum eius plenius nosse dicebant, erantque, ut iactitabant, interpretes uoluntatis eius. Ipse enim me audiente non dixit quod aut meam, aut ipsius dedeceat honestatem, in eoque solo ipsum possum arguere, quod cum responsum  flagitarem, de dispendio rerum et temporis conquerens, sic detorquebat uerbum, ut tam maiestati et honestati sue quam mee necessitati esset usquequaque inutile. Sciens ergo et prudens, pro instantia temporis ab eo diuerti, ut innocentie, necessitati et uerecundie mee prospicerem, imo et cause Domini; reuersurus tamen Domino propitio, si quando, quod spero, mihi cum indemnitate conscientie et fame recta apparuerit pacis uia, alioquin, ante mihi mortem inferat temporalem pius iehsu, quam ipsum pro pace uel gratia hominis recuperanda scienter offendam.

Sed tu multas proponis difficultates; primo quod Ecclesia Anglorum in arcum prauum conuersa calcaneum erigit aduersus Dominum, et episcopi sub  appellationis pretextu malitiam suam nituntur eolorare et euacuare sententiam, qua de sedis apostolice iudicio emanauit. Sed profecto, si Dominus nobiscum est, imo quia per misericordiam suam nobiscum est, pro se patientibus et proscriptis; quia ei in causa ista ex conscientia nostra decreuimus famulari usque ad mortem, plures nobiscum sunt, quam cum illis, certumque est amodo quod episcopis imminet labor et dolor, nisi salubriori consilio acquiescentes, pacem Ecclesie, quam non prodendam, sed custodiendam susceperunt, citius studeant reformare. Rex in imperatore confidit, et in captione domini pape, quam ei uaticinantur prophete Baal, falsa uidentes et stulta, quia non loquuntur a Domino; sed ita Achab deceptum esse memineris,  et dum speraret uictoriam, hostium gladiis corruisse. Sapiens interim audiat a Catone:

In morte alterius spem tu tibi ponere noli,
presertim innocentis et Domini, cuius diem preuenire, uel uoto, parricidii instar est; sed, Domino auctore, dominus papa prosperatur, et capto nuper Albano, sicut certissime constat, dilatati sunt gressus eius. Cum econtra Teutonici tyranni et heresiarche sui uias sepiat Deus quotidie spinis, et quod dissimulare non possunt, eorum minuantur uires, et euanescat auctoritas. Quod audistis de Siculo, falsissimum esse dicunt milites Remenses, qui stipendiarii eius fuerunt anno integro, et pridie reuersi sunt.

 Quod illi non euitantur, quos dominus Cantuariensis denuntiauit excommunicatos, non tam ipsum ledit, quam eos qui eis communicant. Ipsi uiderint qua conscientia communicent, et qui excommunicati sunt, qua innocentia aut negent, aut excusent crimina, que eis impinguntur. Ego scio quod neque in ferenda sententia presens fui, neque de consilio meo, aut de conscientia lata est, et necdum, Domino teste, quosdam eorum, qui notati sunt, noui, nec, quod meminerim, uidi. Tentabo utique, ut consulitis, archiepiscopum flectere pro archidiacono Pictauiensi, si tamen intellexeritis, quod ad pacem Ecclesie possit proficere labor meus. Alioquin probrosum esset et turpe patrem circumuenire, et dominum. Sed nostis quod, cum hoc ab anno preterito  egerimus, nec semel nobis responsum est ab archidiacono uerbum unum. De itinere autem uestro quid consulam nescio, sed iter precise dictarem, nisi quia non uideo quomodo a participio excommunicatorum possitis abstinere. Nam quod sententiam meruerunt, uobis aliquatenus, sed illis ex testimonio conscientie plenius liquet. Eum, qui seminat discordias inter fratres detestetur anima Domini: quid ergo eum, qui cum Idumeo satellite persequitur sacerdotes, et tabernaculi Domini succendit uicum, et gladio principis in Leuiticum ordinem debacchatur. In hoc ergo articulo consulite conscientiam, et aliquem religiosum et discretum arbitrum adhibete: et cum effuderitis cor uestrum in conspectu eius, sequimini quod Dominus inspirabit.  Si uero uos ad curiam, suadentibus amicis contigerit proficisci, archidiacono, quem diligitis, et ego, quatenus permittit sinceritas caritatis, tota mente ueneror et amplector; persuadete, ut iuxta quod Propheta monet, reflectat oculos mentis ad suas et domini sui uias, et ponat cor super illas, et non amodo subiiciat ei mollia, sperans in incerto diuitiarum et uariis lenocinantis fortune blandimentis, memineritque, quod summis negatum est stare diu, et ante ruinam exaltatur cor. Nam quantumcunque dissimulet, nouit sententiam pastoris, iusta sit an iniusta, timendam esse. Quid multa? si potest Loth esse in Sodomis, Ioseph in aula Pharaonis, Chusai in colloquiis et consiliis Absalon, Abdias in obsequio Achab et consortio Iezabel, si  Daniel in Babylone: illuc salubriter tibi et illis proficisceris, quibus persuadebis, ut custodiant innocentiam, et uideant equitatem, quoniam sunt reliquie homini pacifico: et cum iniusti simul dispereant, salus iustorum exspectatur a Domino, qui fidelis est in promissis, et electos suos supra id quod possunt, tentari non patitur, sed eis uniuersa cooperantur in bonum. Iter et actus tuos dirigat Dominus.



EPISTOLA CLXXXI AD EUMDEM. 

Magistro RADULFO Nigro.

Fides et deuotio tua testimonium habent maius Ioanne, que non uerborum strepitu, sed operum  exhibitione clarescunt. Nam et iehsu ueritas, cuius utinam sic imitatores simus, sicut sumus et professores, attestationem operum Ioannis testimonio prefert, non hoc quidem condemnans ut reprobunt, sed id tanquam probabilius sui innocentia censuit preferendum. Siquidem opera cuiusque testimonium perhibent de eo: et arbor, nec ex sui proceritate et robore, nec ex ramorum multitudine et uenustate, nec ex ubertate foliorum, et condensitate, sed ex fructuum utilitate pensatur. Cum ergo tu nichil omiseris ex contingentibus, et fidei tue et deuotionis fructus, etsi non pro uoto, plane pro tempore precesserit, et speretur: cur ad allegationes caritatis astruende oratio tua progreditur?  Si eam uis esse fidelibus commendatam, acta agis; si infidelibus, nichil. Unus autem, et singulariter unus est, cui eam desidero commendari, sed non tam allegationum ornatu, et phantasmatibus dictionum, quam caritatis sinceritate et uite continentis, et affectuose orationis instantia, et quidem ex his locis tibi arbitror prouenisse, ut amico nostro Hugoni responderes id, quod etsi imperitis rerum uideatur afferre dispendium, conscientie tamen et salutis procul dubio compendium adfert. Unde et studiis tuis congratulor, quem agnosco ex signis perspicuis in urbe garrula et uentosa, ut pace scholarium dictum sit, non tam inutilium argumentationem locos inquirere, quam uirtutum. Nam qui argumentorum multiplices locos et sedes credit,  et uirtutum nullos, garrulus utique potest esse, et uanus, sed procul dubio non dialecticus, imo nec philosophus est. Ut tamen a generalibus ad specialia transeam, quod archidiaconi Pictauiensis, dum excommunicatus est, quidquid tibi offeratur, detrectas inire consortium, laudo, quod Dominum homini, temporalibus eterna pretulisti; sed, ut sine preiudicio loquar sententie uerioris, et canonum reuerentia salua sit, distinctionem in participatione cum excommunicatis censeo admittendam. Nam qui malitie eorum communicat, se ipsum quoque anathematis obligatione condemnat. Ceterum in his quatuor, quorum cautio specialis uidetur, in osculo scilicet et mensa, oratione et salutatione, personarum et rerum multiplex, ut arbitror,  differentia attendenda est. Aliter enim hec professionem perfectionis habentes, aliter imperfecti declinant, aliter qui necessitate urgentur, aliter expediti. Nam perfectus nulli unquam excommunicato communicat, nec ei in uerbi commercio, quin ei denuntiet culpam, quare ipsum oporteat euitari: quanto magis ergo in mensa uel in ecclesia, et similibus? Unde Eliseus a rege Iuda super exitu expeditionis conuentus, et Ioram rege Isrel, quem nouerat esse idololatram, respondit: uiuit Dominus, in cuius conspectu sto, quod si non uultum Iosaphat regis Iude erubescerem, nec attendissem quidem te, nec respexissem .

Ecce quia propheta, in perfectionis gradu constitutus, ob alterius reuerentiam, necessarium quod  querebatur, diuine uoluntatis, quamuis idololatre culpa, ut oportuit, denuntiata, reuelauit arcanum. Naaman uero Syrus, etsi curatus a lepra, et uerum Dominum agnoscens et confitens, nullum perfectionis gradum assecutus, de sancta terra duorum burdonum onus deferens secum, ab eodem Eliseo obtinuit, ut ei orationibus Domini sui, quod ex necessitate officii cogebatur, liceret assistere, et Dei gratiam non demereri. Ait enim: Quando ingreditur dominus meus templum Remmon ut adoret, et illo innitente super manum meam, si adorauero cum eo in eodem loco, precor ut ignoscat mihi Dominus seruo suo pro hac re . Dixitque Eliseus: uade in pace . Patet hinc quatenus imperfectos urget interdum reuerentia publice potestatis.  Ex quibus quod tibi ausim suadere, colligo, ut si prefatus archidiaconus tuum uult habere consortium, accedas ad ipsum exploraturus quatenus apud ipsum possis proficere, et ei quod fides exigit, familiariter, et in aure denunties, ut meminerit se Christianum esse, et sententiam qua innodatus est uereatur, et pre omnibus mortalibus timeat illum, qui potest corpus et animam mittere in gehennam. Utinam cum rege, et tam isto, quam aliis omnibus excommunicatis sint aliqui uiri timentes Dominum, qui eos familiariter et amice statuant contra faciem suam, et reuocent ab impietatibus suis. Quod si ille te, quia Christianus es, uocare destiterit, Christus, quem in te odit, dispendium hoc facillime  et felicissime, nisi merita tua prepediant, poterit compensare. Salus enim iustorum a Domino est, qui protegit eos in tempore tribulationis.



EPISTOLA CLXXXII. AD THOMAM CANTUARIENSEM ARCHIEPISCOPUM. 

Domino THOMAE Cantuariensi.

Ea fere omnia que mihi uestra significauit dignatio, fama diuulgante audieram, sed auctoritate nominis uestri facta sunt certiora; ea ergo non tanquam certa sed uelut audita per litteras meas significaui domino Pictauiensi, adiectis iis que de Anglie statu audieram, rogans attentius ut uobis super hec consilium daret. Ex quo uero per litteras  uestras certioratus sum, illico cum amicis uestris, de quorum sinceritate non dubito, adhibito magistro Philippo, contuli super negotio uestro, nulli tamen ostendens transmissarum uobis exempla litterarum. Et licet, ut prescripseratis, singulatim conuenerim amicos nostros, abbatem scilicet Sancti Remigii, et magistrum Fulconem et magistrum Radulfum, omnes tamen non modo in eumdem sensum, sed fere in eadem uerba conuenerunt. In summa ergo nullus eorum inuentus est, qui domini pape consilio aduersetur, omnesque unanimiter approbant consilium quod uobis dedit Nicolaus xenodochus Rothom., licet nec de litteris, nec de consilio eius audierint aliquid. Attendenda enim est instantia temporis, conditio Ecclesie Romane,  necessitas regni Anglici, periculum non modo sedis uestre, sed commissarum uobis et ecclesiarum et animarum, quibus si uel occurrere, uel subuenire potueritis, uix tanti debetis facere animam uestram, ut non pro salute ipsius anime, et liberatione Ecclesie naufragantis, accedatis ad colloquia persecutorum, et experiamini quid per humilitatem uestram dignetur efficere pius iehsu, qui post ascensionis sue gloriam protestatus est, sicut in litteris inuenitur authenticis, se adhuc paratum esse mori pro humilibus, et crucis ignominiam sustinere, presertim cum illi qui uos persecuti sunt, et Christum in uobis, dicantur aliquantulum a regis gratia excidisse et in ea conditione uersari, ut eos iam  tedeat uite mee. An uerus sit, nescio, sed rumor apud nos publicus est, siue autem ita sit, siue non, certo certius est, quia procul dubio Christus triumphabit, et reddet unicuique non modo iuxta opera sua, sed et uoluntati consummate perfecti operis attribuet coronam.

Perfectorum amicorum, a quibus ego et magister Philippus non dissentimus, consilium est, ut si uos imperatrix uocauerit, ad ipsam ducente Rothomagensi archiepiscopo secure accedatis: et si ibi boni aliquid audieritis, agatis gratias Domino, et ita per omnia incedatis, ut modestia uestra omnibus innotescat. Si uero, quod absit! secus acciderit, redeunte prefato archiepiscopo in terram peregrinationis uestre, cum honestate et securitate  reuertemini. De clericis uero ducendis, hoc consulunt, ut non multitudinem ducatis, sed paucos, prouidos et discretos, si quos tamen habetis tales, quorum possitis inniti consilio, si opus fuerit, et sub pretextu eorum qui defuerint, si hoc necessitas exegerit, dilationem possitis commode impetrare. Ego autem me ad hoc opus non ingero, sed nec refugio quidem, si me decreueritis, itineris uestri, et laboris, et sortis fore consortem. Nam in omnes huiusmodi casus paratus sum, auctore Domino, pro fidelitate Ecclesie et uestra: si tamen placuerit ut uobis occurram, me tanti temporis spatio premunite, ut ad locum et diem, quem prescripseritis, commode ualeam peruenire. Nam

. . .in me mora non erit ulla,  
licet multas domi pro tempore necessarias habeam occupationes, tum ex instantia abbatis mei, tum ex presentia Gir. archidiaconi, quorum desideriis sicut uobis, deesse non possum.



EPISTOLA CLXXXIII. AD EUMDEM. 

THOMAE Cantuariensi, IOANNES Saresb.

Litteras, quas ad consolationem uestram et subleuationem Ecclesie, post longum tandem exsilium et proscriptionem uestri, et uestrorum omnium, uobis patri suo, filii Cantuariensis Ecclesie, fratres, et cepiscopi uestri nuper transmiserunt, diligentius relegens, nichil probabilius ex earum inspectione  potui opinari, quam eas consilio Achitophel, quem credibile est in perniciem fidelium ab inferis rediisse, per manum Deth Idumei, sitientis adhuc sanguinem sacerdotum, et querentis, et insatiabiliter persequentis animam Christi, qui in electorum fide et caritate uiuit, fuisse dictatas. Sic enim peruertunt omnia, ut cuiuis uel parum intelligenti perspicuum sit, mentem earum longe esse ab opinione communi. Sed a ueritate longine distat: namque omnes blanditie, et exquisiti colores eo tendunt, ut sub appellationis pretextu iure uideatur subuertendus esse uiculus sacerdotum, Nobe, qui uertitur in latratum, significatque pastorum Ecclesie diligentem custodiam, ut post hanc conspirationem  eorum quisquam in grege Domini audeat uigilare, et luporum imminentium, predicationis officio propulsare furorem.

Ait Salomon in Prouerbiis, quia melior est finis orationis quam principium ; sed profecto finis huius principio deterior est: si quidem in initio salutem optant, profitentur obedientiam, et utinam utrumque fideliter, ut contra prohibitionem Domini non loquantur bona cum proximo, et mala sint in cordibus eorum: subinde amaras, sed unde gratias agendum est Deo. Falsas, et quas captiuus a piratis consueuit »porrecto audire iugulo,« subtexunt historias, quibus iustificant causam impii, et dicunt bonum malum, et malum bonum, unde tandem per consequentiam rationis uideantur inferre:  »Reus est mortis, qui contradicit Cesari.« Nonne ille, quem prefigurauit Achitophel, Iudas proditor non modo Iudeis in nece Christi, sed et scribis nostris et Phariseis proditionis et parricidii relinquens exemplum, ad Christum sic accessit, humili salutatione honorans Dominum et magistrum, dicens: Aue, Rabbi , ei quem uerbo prodebat, et osculo; et subinde cum gladiis et fustibus militum, quibus isti freti sunt, fugatis discipulis et dispersis, trusit ad principes sacerdotum, ut illic argueretur, et a falsis conuinceretur testibus, paternas, que et auorum sunt, euacuare leges, et leges Cesaris impugnare, quia suam Domino imaginem, deducta ratione Cesaris, docebat esse reddendam, ut reus uideretur impietatis, quia obloquebatur,  reclamabat, imo repugnabat iniquitati.

Dicunt hec, sed qua conscientia, uiderit Dominus et iudicet. Dominum regem non quidem nunquam peccasse dicimus, sed semper paratum Domino satisfacere confidenter dicimus et predicamus. Nunquid non facies meretricis facta est eis, et frons adamante durior, ut non erubescant confidenter, ut aiunt, predicare innocentiam hominis, cuius malitiam et iniquitates nouit, predicat et detestatur Christianus orbis? Conuenerunt eum, ut dicitur, episcopi London. et Hereford. quibus se, ut aiunt, ad omnem iustitiam obtulit. Nonne episcopus Lond. ille est, qui primus in Anglia scidit Ecclesie unitatem, quod omnes nouerunt, et archiepiscopandi,  quod plurimi suspicantur, ambitione tractus, totius huius discordie fomes inprimis exstitit, et incentor? Nonne stylus ipse conuincit Achitophel et Dech, quorum spiritu plenus est, in hac epistola expressisse, communicatis his que fingere potuit ex spiritu suo, qui neutro eorum in talibus, rerum experientia comprobatur inferior. Nam et loquela eius ipsum manifestum facit. Nec curo de mendaciis que super introitu uestro interserere ausus est, quia presens audiui, et uidi. Solus ille uerbum electionis uestre gratum non habuit, qui pre ceteris omnibus, quod ex multis claruit et claret indiciis, ut in sedem uestram induceretur aspirauit: non tamen diu obloqui ausus est, aliis arguentibus ambitionem  et impudentiam eius. Quidquid ergo haberet animi, quem de conscientia, iudicat Dominus, inprimis eligentium fuit, et electioni facte fere omnibus plus applausit. Quid dicam de Herefordiensi nisi quod aliquandiu, etsi non magni, stetit tamen alicuius nominis umbra, antequam sciretur quis esset: nunc autem sub obtentu eius, qui litteratus creditur ab his qui litteras ignorant, aut ipsum, suam uolunt impii militiam procurare, ut uideatur consentaneum rationi quidquid litteratus, et antiquus dierum episcopus approbauerit. Ergo istis duobus respondere, uel sententie eorum acquiescere, est transire omnino in sententiam Londoniensis, ac si in Cesarem computaretur et Bibulum. Ethici si quidem meministis.

 Non Bibulo quidquam nuper, sed Cesare gestum est
   Nam bibulo gestum consule nil memini. 
Qua autem impudentia dixerunt, et, ne uerba in uentos euanescerent, scripserunt, quod omnibus falsum esse innotuit, »quia rex,« quem impatientissimum esse nullus ambigit, »gratum habet cum corripitur, et dulce putat obsequium cum monetur, ut corrigat si quid deliquerit in Dominum?«---»Si quid,« inquiunt, ac si dubium sit eis illum deliquisse in Dominum, qui Ecclesie libertatem impugnat, auitas peruersitates Euangelio Christi prefert et sanctionibus Patrum; et, ut de uobis taceam et clericis quos iniuste proscripsit, qui mulierculas et paruulos in cunis innocentes omni solatio destitutos,  non tam crudeli sententia quam insania compulit exsulare; qui schismatis furorem iam fere sopitum excitauit et roborauit, et resuscitata procella, que iam plurimum detumuerat nauem apostolicam, quantum in ipso est, cum Christo submersit, imo et adhuc mergit. Quidnam queso ducunt in crimine, qui hoc esse innocentiam gloriantur? aut nunquid hec probationibus indigent, que mundus agnouit, que in suis doloribus et tormentis indesinenter sentit Ecclesia, que quotidianis rerum experimentis luce clarius patent. Sed, si corripi dulce putat obsequium, planum est eos amplioris esse perfidie, qui dominum suum, cuius obsequio corpus deuouerunt et animam, tam enormiter patiuntur errare.  Sane impletum est in eis hodie propheticum illud: Quasi uulpes in deserto prophete tui Isrel , cum ad subuersionem Ecclesie, qui prophetarum in ea locum tenent, dolositatis sue multiplices laqueos texant, dulce salutationis premittentes eloquium, deuotam profitentes obedientiam, auxilium et consilium promittentes, ut transeuntes per nubeculas rationum, et uerbis legitimis abutentes in dispendium legis, tandem inferant: Reus est mortis, crucifige, crucifige eum, neque nobis reseruetis hunc, sed Barrabam! 

Ecce quam salutem patri desiderant, qua fidei deuotione debitam adimplent obedientiam, qua diligentia pacem inter regnum et sacerdotium cupiunt reformari. Et quidem hec tam uobis, quam omnibus  causam et historiam proscriptionis nostre intelligentibus dicta esse non dubito ex abundanti, sed impietatis et doli, impudentie et falsitatis attendens cumulum, profecto nec animum nec calamum potui continere; nam et:

Si natura negat, facit indignatio uersum, 
aduersus malitiam et impudentiam eorum, quorum

Omne in precipiti uitium stetit, 
ut nequitie eorum uix aliquid possit addere, aut etiam excogitare, quamlibet subtilis, et in malis inueniendis arguta posteritas. Sed quid in his moror?  Retribuat eis Deus, et plane, nisi ueritas ipsa, quod possibile est, uertatur in falsitatem, retribuet abundanter facientibus et fouentibus nequitiam istam. uos autem, ut mihi uisum est, litteris et malitie eorum prudentissime, et elegantissime respondistis, et argutias eorum diu excogitatas, et elaboratas, uelut aranearum cassiculos, ualidissimis rationibus dissoluistis. Et licet grandiuscula sit epistola, que tamen necessaria sola exsequitur, uellem tamen hoc circa unum articulum, qui et uerus et notus est, diligentius institisse; scilicet, ut ostenderetis patientiam, quam diu in silentio habuistis, et sollicitudinem, quam paci reformande adhibuistis, regem sepius cum omni humilitate reuocando per litteras et nuntios domini pape, per uestros, per matrem  suam, cui credi debuisset, per episcopos transmarinos et cismarinos, per fratres Templi et Hospitalis, per regem et optimates regni Francorum, et tandem in propria persona accessistis ad colloquium eius, et sustinuistis repulsam.

Ceterum, quia episcopi nostri scribunt, et confidenter predicant eum ad omnem iustitiam et debitam satisfactionem esse paratum, et etiam satisdare uolentem, si ratio exegerit; mihi et quibusdam aliis amicis uestris uidetur consilium, ut euocetis episcopos, et nominatim illos qui litteras signauerunt, et Saresberiensem qui de iniusta suspensione conqueritur, et Wigorniensem qui est principium generationis uestre in Domino, et si qui alii sunt, quorum  utilem credatis esse presentiam, et experiamini an fida sit testificatio, predicatio, et scriptura eorum. uocati autem in uirtute obedientie fortasse non uenient, licet inobedientiam nulla unquam appellatio tuetur. Sed causa uestra liquidior erit, si falsitas et malitia eorum fuerit reuelata. Non tamen arbitror omnes episcopos, sicut nec personas in diecesibus constitutas, quas fallax claudit inscriptio, huic malitie consentire, cum certum sit, aut saltem uideatur esse probabile, in tanta ecclesia XuIII episcopatuum adhuc inueniri uel illos X, quorum contemplatione interim Dominus insule parcit, ne cum sororibus suis, quarum imitatur luxuriam et impietatem, funditus deleatur. Licet enim aliqui plus iusto taceant, et quacunque consideratione  dissimulent: credo tamen aliquos in episcopis, et multas personas de puritate fidei et conscientia bonorum operum sperare et exspectare regnum Dei. Nam et Ioseph fidelis inuentus est in domo Pharaonis, Loth iustus mansit in Sodomis, Chusai in consiliis Absalon utiliter uersatus est, Daniel innocenter prefuit in Babylone, Abdias in consortio Achab et Iezabel, dissimulans cum dolore, que emendare non poterat. Prophetas Domini in atriis latitantes salubriter exhibens, clementiam Dei et gratiam prophetie patientia longa promeruit.

Unde commodum arbitror, ut si chaos quod inter nos, et patriam nostram firmatum est, permiserit, hanc epistolam uestram ad singulos episcopos et celebriores ecclesias transmittatis, ut nutantium  firmetis fidem, et omnium prouocetis affectum, crebris etiam scriptitationibus singulos episcopos in spiritu mansuetudinis et lenitatis sollicitetis, ut redeant ad cor et meminerint conditionis sue: et in omnibus promoueatis, ne quid uestrum arrogantie aut immoderationis pretendat imaginem. Ad hec accepi ab his qui Herefordensem episcopum se familiarius nosse dicunt, quod dum uersaretur in scholis, laudis auarus erat, et tantus amator glorie, quantus pecunie uidebatur esse contemptor. Putatur itaque quod nichil illum magis mouere posset, quam si eum magistri scholarum et uiri religiosi, utpote prior Sancti uictoris et similes, quos in Gallia familiares habuerat, socordiam eius, qui sperabatur redempturus Isrel, suis litteris excitarent  et animarent, ut nunc ostendat episcopum, quem in scholas depingere consueuit, at a se propellens uitia que in aliis arguebat, amissam redimat famam. Idem etiam de Wigorniensi consulitur, ego tamen nec de ipsis bene spero, nec de rege Francorum, quod, sicut cetera, in aure dictum sit, cum ad supreme necessitatis articulum uentum fuerit, presumo supra modum, nec de Ecclesia Romana, cuius mores et necessitates nobis innotuerunt, multum confido. Utique dominus papa uir sanctus et iustus est, et dominum Albertum, ut a plerisque dicitur, imitatorem habet, sed eius sunt tot et tante necessitates, tanta auiditas et improbitas Romanorum, ut interdum utatur licentia potestatis, procuretque, ex dispensatione, quod reipublice  dicitur expedire, etsi non expediat religioni. Timeo ergo ne appellationis diem oporteat exspectari, et cum eo uentum fuerit, ne, qui diligunt munera, sequantur retributiones: uereor enim angustias temporis, et circumstantias nostras, et aliorum. Nostris, imo Christi et Ecclesie aduersariis, decretum est ut nos uulnerent et confodiant spoliis nostris, quibus si interim uexatio data fuerit ad intellectum, fortasse proniores erunt, metu laborum et sumptuum, ad pacem reformandam sibi et nobis. Nam hoc ipsum malitiam eorum et audaciam nutrit, quod nobis solis laborantibus, illi in opulentia et uoluptatibus suis hactenus quieuerunt. Et quia humanum nobis deest auxilium, tota mentis  intentione confugiamus ad Dominum, ut a presentibus et imminentibus malis expediat, et scuto miserationis sue circumdet nos ueritas eius.



EPISTOLA CLXXXIu. AD BARTHOLOMAEUM EXONIENSEM EPISCOPUM. 

Domino BARTHOLOMAEO Exoniensi episcopo, IOAN. Sares.

Multa quidem scribenda essent, sed angustia temporis et necessariarum tumultus occupationum cogunt, ut ea perstringam potius quam exponam. Recepi nuper, auctore Domino, fratrem meum benignitati et liberalitati uestre congratulantem in plurimis, et me preter plurimam, quam habebam ad uos, deuotionem, longe deuotiorem fecit, et magis  obnoxium. In ipsius uero aduentu cuiusdam amicissimi nostri recepi litteras, quibus me uoluit premunire, et uos, si fieri posset, per me, quod rex precepit per Iocel. de Ballolio, et quosdam alios ministros pietatis sue, uos et dominum Wigorniensem sic habendos in omnibus et tractandos, ut capitales inimicos regni, et publice salutis hostes. Utinam uanus sit timor meus! Sed quidquid episcopi in appellatoriis suis pape de eo scripserint, quidquid predicent de pietate et mansuetudine eius, de iustitia et affabilitate, de reuerentia sacerdotii, nichil adeo impium est in Deum, in homines inhumanum, quod Franci et Latini de eo facilius non credant: unde plurimum mirantur et stupent omnes qui audiunt, qua conscientia, qua  impudentia, qua fronte ausi fuistis asserere, scribere et episcopalis auctoritatis characteribus confirmare innocentiam hominis, cuius iniustitie sunt omnium fabula, cuius supplantationes et uiolentias mundus agnouit: quomodo in subuersionem iustitie falsum dedit tot et tantorum Patrum uenerabilis uniuersitas pro malitia testimonium. Nam scripti uestri uerba sunt hec pro rege, cuius causam notarius uester iustificare conatur, rex omnem promittit iustitiam et eam factis implere paratus est, et dulce reputat obsequium, cum monetur, ut corrigat, si quid offenderit in Deum, nec solum satisfacere, sed et, si ius exigat, in hoc satisdare paratus est. Et post pauca subiungit: »Eumdem se iudicio ecclesie in his que sunt Ecclesie, nec in  modico subtrahentem, sed colla Christi iugo subdentem.« Et paulo superius: »Dominum regem non quidem nunquam peccasse dicimus, sed Domino semper paratum satisfacere, et confidenter dicimus, et predicamus.« O, inquiunt, quam sana, quam sancta predicatio episcoporum Anglie! quam sincerum et incorruptum pro libertate Ecclesie testimonium! quam uera est assertio sacerdotum, qui illud predicant quod mimus aut histrio sine dispendio uerecundie non loqueretur. Si fidem quam non habet desiderat scriba uester Londoniensis, et si qui ei consentiunt, exeundum est eis de orbe Latino, ne quoties hec predicauerint:

Quare peregrinum uicinia rauca reclamet,  
et ne tantum aduersus Ecclesiam pro consuetudinibus, imo prauitatibus, auitis testimonium daret sapiens ille tabellio et facundus, etiam aduersus populum testificator, inseruit scripto uestro: »Rex a Domino constitutus paci per omnia prouidet subiectorum, et ut hanc conseruet, ecclesiis et commissis sibi populis, dignitates regibus ante se debitas et exhibitas sibi uult et exigit exhiberi. Quid hec audiens Ecclesia Gallicana?« Ita, inquit, Dominus et Euangelii uerba adiuuent eos a quibus et pro quibus hec scripta sunt. Prouidet fortasse pacem omnibus, sed a longe, quia presentialiter omnia turbat. Dicunt episcopi, aut forsitan, ut uerius dicatur, episcopus, quoniam pax est, et omnes  econtra clamant, quia pax non est, sed amaritudo omnium amarissima.

Si uero nonnisi debitas exigit consuetudines, sicut uester Demosthenes asserit, illis profecto debuerat esse contentus, que non sunt diuinis legibus inimice, que bonis moribus non aduersantur, que sacerdotium non dehonestant, que periculum non ingerunt animarum, que matris Ecclesie, de cuius manu suscepit gladium ad ipsam tuendam, et iniurias propulsandas, non subruunt libertatem, sed in uotis ipsius omnia contraria sunt, sicut Scriptura eius, sanctorum Patrum auctoritate, et summi pontificis ore damnata testatur, et quotidiane querele cleri et populi: et timeo ne pontifices ipsi contra scripta sua uenire cogantur, et depredicare quod  predicant, et quam modo damnant, iustificare causam, et quam iustificant condemnare. Signata est attestatio eorum omnium quidem concepta nomine, sed trium duntaxat episcoporum roborata sigillis, archisynagogi uidelicet Londinensis et domini et amici mei, cui interim parco, episcopi Wintonensis et eque doctrina et eloquio pollentis, ueteris quidem scholastici, sed nouitii episcopi Herefordensis, quorum preminebat auctoritas, si non opinioni bone consensit, iniquitatis, et manifeste falsitatis attestatio, scripto utrumque, et sigillorum munimine conuincente preiudicaret. Alii interim quos libelli concludit inscriptio, mitius arguuntur, quia non facile credi potest, ut tot sapientes conuenerint, tot contulerint religiosi in fraudem diuine legis et canonum,  et in perniciem Ecclesie conscripserint, unde conualescat et preualeat usquequaque iniquitas, et iustitia opprimatur. Sed ut audio, omnes illi scripto prestiterunt auctoritatem: quod si ante uiderant, impiissimum fuit tante iniquitati testimonium perhibere: si non uiderunt, stultissimum aliene iniquitati suorum impositione characterum prestare auctoritatem.

Sed quid in re conspicua, cum ex necessitate plura dicenda sint, protendo sermonem? Nam pagina illa, etsi uestrorum cessaret opera, nostrorum tamen diligentia ad Romanum defertur pontificem, qui et mores illius quem iustificatis ex multis nouit indiciis, et facile deprehendet qua  sinceritate episcoporum concepta sit hec attestatio, que fuerit intentio scribe uestri, qui quoniam, Domino aliter disponente, quod ambiebat esse non ualuit, Cantuariensis archiepiscopus, in Anglicana Ecclesia de consensu, consilio et auctoritate eorum, qui Christum persequuntur, factus est archisynagogus. Scripsit ei nuper dominus rex per Radulphum Dicetensem archidiaconum suum, quod se totum regnum suum et causam, que inter eum et Ecclesiam uertitur, ipsius tanquam patris et fidelissimi amici, committit arbitrio, et precipit, ut sui officiales ei in omnibus usquequaque obediant. Si quid ergo uobis, uel ecclesie uestre, aut domino Wigornensi incubuerit, illum faciatis conueniri, ut pro uobis et Ecclesia Dei commoneat regem,  qui, sicut in illa nobili epistola sua, que iam prouincias et regna circuit, testatus est: Dulce putat obsequium, cum admonetur, ut corrigat si quid deliquerit in Dominum. Nam qui deliquit in proximum, in Dominum quoque deliquit; et sponsum exhonorat Christum, quicunque inhonorat Ecclesiam sponsam eius. Sunt enim corpus unum, imo et spiritus unus, et, quod amplius est, collatione gratie quodammodo sunt Deus unus, dum admirabili commercio illa, que carnis sunt ex natura primitiua Domino impertit, ut ab eo plenitudinem diuine nature recipiat, et oleo exsultationis quadam ratione consortii abundet ab illo, et effluat tota. Primitiuam naturam dixerim ne abusionis inueteratus mos natura reputetur, iuxta quem omnes  sumus natura filii ire, non quod in ea conditi sumus, sed quia in eam degenerauimus. Nam ut ait orator, usus altera natura est, a quo difficillimum est auelli. Nec tamen archisynagogum idcirco conueniendum censeo, quia multum sperem uos ipsius patrocinio posse proficere, sed ut ueritas amplius elucescat, et ut in uerbis mendacii, quod Spiritus sanctus inhibet per prophetam, ulterius nemo confidat.

Ut paucis concludam quod sentio, aut Scriptura que solui non potest, fallax et falsa est, et ueritas Dei a se ipsa degenerat, aut in laqueis suis comprehendentur iniqui, et qui fratri foueam parat, ipse incidet in eam prior. Christe, te ipsum conuenio,  te, qui indeficiens ueritas es, appello, in extremo die iudicii tuum, si ratio permiserit, redarguturus mendacium, nisi quo iudicio quis iudicauerit, iudicetur et mensuram condignam recipiat pro mensura. Certe spiritus sapientie est, qui loquitur: Quia per que peccauit quis, per hec et punietur . Homicida primus Cain occisus est. Pharao dum submersionem moliebatur, submersus est. Adonibesech quoque uicissitudinis huius expertus est legem. Cham dum seruitutem aliis affectabat indicere, perpetua seruitute damnatur. Sic et Iudas traditor, qui Dominum procurauit suspendendum, laqueo suspendii uitam finisse dignoscitur. Et in omni gente et etate, si quis diuine dispensationis animaduertat historiam, plane  cognoscet semper esse conformitatem quamdam culpe et pene. Quod loquor experimur et nos, agnoscimus iustum flagellum culparum conscii, exspectantes, sed non desiderantes, ut in proximo uirga corripientis retorqueatur in tortores et aduersarios nostros. Mallemus enim quod aduersarii nostri resipiscerent et redirent ut filii, quam ut, quod eis imminet, torqueantur ut serui. Nam talium genus non nisi suppliciis emendatur. Scribit Ezechiel, et uerum est, quia qualis consultor, talis et propheta eius est, et a facie Domini spiritus mendax egreditur adhuc, ut sit in ore omnium prophetarum Achab et similium regum. Sic et rex Anglorum, ut dicunt qui appellatorias archisynagogi audierant, episcopos sibi conformes habet, qui, ut de  aliis scriptum est, docuerunt linguam suam loqui mendacium, et ut inique agerent, laborauerunt, sollicitat alios ut subuertat, et eum alii sollicitando subuertunt. Quam gloriosam, quam catholicam, quam piam epistolam Coloniensi schismatico nuper miserit, ex rescripto eius, quod uobis mittitur, potestis coniicere, ut pateat omnibus quam uerum sit, quod de pietate et iustitia regis uestri tanta confidentia predicatur.

Ad ipsum quoque nuper uenerunt ex parte domini de Monteferrandi uani illusores, abbas scilicet Clusinus, et electus Hipporiensis, postulantes unam filiarum regis filio marchionis, constantissime repromittentes, quia Cantuariensem archiepiscopum deponi facient dummodo filiam petitam obtineant.  Rex sub hac spe direxit nuntios suos cum illis, Ioannem scilicet Cumin, R. de Tamewurda, et Ioannem de Oxeneford, in quem depositionis a decanatu est lata sententia, et summi pontificis auctoritate et scripto roborata. Scriptum uero est penes Cantuariensem archiepiscopum primatem Anglie, et apostolice sedis legatum, cuius sententiam, quam tulit in depredatores Cantuariensis Ecclesie et regis consiliarios, dominus papa ratam habuit et confirmauit, et ab episcopis cismarinis et transmarinis precepit obseruari. Ei namque et legatio data est, et primatus totius Anglie confirmatus. Scripsit super hec Londoniensi et uobis omnibus, et credo quod idem Londoniensis iam recepit litteras legationis uobis omnibus ostendendas.

 Preterea memoratus archiepiscopus et legatus apostolica auctoritate excommunicauit et excommunicari iussit omnes qui portus obseruant, ut impediant appellantes uel appellatos, aut ex pia deuotionis causa tendentes ad apostolorum limina, uel ad ipsum qui uices apostolicas habet et agit. Precepit etiam, ut hanc sententiam eius faciant omnes episcopi per suas dieceses publicari. Licet autem appellationem, quam aduersus eum fecerunt episcopi, nullius credat esse momenti, tamen oportebat, ut qui eam aliquas uires habere opinantur, utpote rex, episcopi et proceres, ponentes prudentiam carnis brachium suum, omnia ad archiepiscopum  pertinentia, in eodem statu esse permitterent, quia nichil innouari debet appellatione pendente. Postea uero de mandato regis captus est Willelmus capellanus, et alii clerici, ut de laicis taceatur et Ecclesie possessionibus ablatis, atrociter tractati sunt. Unde et archiepiscopus regem ipsum denuntiauit domino pape in canonem incidisse, et facto suo esse excommunicatum, nisi forte sedes apostolica leges ecclesiasticas censeat ciuilibus comparandas, que, sicut ait Anacharsis Scytha, telis aranearum conferuntur, retinentibus quidem muscas, sed transmittentibus uolatilia grandiora. Preceperat autem papa, ut Bituricensis, Rothomagensis, Turonensis, et Burdegalensis, et Eboracensis obseruent, et in suis prouinciis faciant obseruari  sententiam, quam Cantuariensis archiepiscopus sedis apostolice legatus ferret in malefactores Cantuariensis Ecclesie et suos. Hoc tamen adiecit in litteris illis, quia non dat mandatum ut personam regis excommunicet, sed nec prohibet quidem, quia eum potestate sua priuare non debet, presertim cum idem rex patientia Ecclesie abutatur in multis.

Precepit etiam sub anathemate, ut omnes qui de mandato regis, clericorum archiepiscopi reditus receperint, et bona omnia cum integritate eisdem restituant quibus ablata sunt; quia rex, qui in causa predonis uersatur, nulli potest prestare auctoritatem. Egi satis apud Cantuariensem ne littere iste procederent: sed consilium  preualuit aliorum suadentium, ut dum dominus papa superest, cuius mortem rex desiderare dignoscitur, sibi indulto priuilegio, et beneficiis utatur, presertim cum ad patientiam eius semper crudescat inhumanitas et immanitas regis.

Ceterum, si ad uos mandata hec peruenerint, nullum occasione eorum, que nobis ablata sunt, apud uos periculum timeatis, quia quidquid de rebus nostris fiet ad beneplacitum uestrum, nos illud, auctore Domino, ratum et gratum habebimus. Personatus enim retinentes, et iura, mobilium iacturam non magni facimus, dum proficiat uobis. Excusauimus innocentiam uestram apud dominum Cantuariensem et satis excusata est, ut nulli suadenti  contrarium fidem habeatis. Premetitur. et timet pericula uestra, ut uos malit cum aliis exsulare Domino, quam inutiliter, et probrose conteri mundo.

uos utramque partem ponderate, et de consilio eius et nostro, semper sequimini meliora, id est que Domino, si innotuerint uobis, magis placita fuerint. Quod si et illud ambiguum est aut occultum, fides sequenda est, quia quod non est ex ea, peccatum est. Mittit ergo uobis litteras uocationis apostolica auctoritate, precipiens in uirtute obedientie, et in periculo ordinis uestri, ut infra quadraginta dies a susceptione earum, omni occasione et dilatione postposita, accedatis ad ipsum, audituri mandatum domini pape et de necessitatibus  Ecclesie tractaturi. uos autem, si uideritis uobis expedire, mandato quidem utemini; sin autem sic accipiatis de consensu mandantis, quasi mandatum non fuerit. Non enim uobis laqueum procurauimus, sicut alicui suorum negligens diligentia preparauit. Sed puero dedimus in mandatis ut magistro Baldwino archidiacono aut Roberto filio Aegidie fratri nostro tradat litteras, et postea si eas uolueritis recipere uel uidere, fiat pro beneplacito uestro. Hec autem pro certo sciatis, quia nisi rex Willelmum capellanum reddiderit, in caput eius feretur sententia anathematis, nec ei amodo parcetur in aliquo, si talia attentare presumpserit.



EPISTOLA CLXXXu. AD MAGISTRUM GIRARDUM PUCELLE. 


Magistro GIRARDO PUCELLE.

Quod dilectioni uestre respondeo tardius et rarius scribo, cum iam litteras uestras secundo receperim, facit intermeantium raritas, locorum distantia, et transituum difficultas nostratibus ignotorum: sed eo quidem magis feruet affectio, lingua silet impatientius, quo caritati succense per exhibitionem obsequiorum prodire non licet in publicum, et commercio uerbi negatum est, mutuas in corda nostra more amicis usitato et iucundo traiicere sententias animorum. In hoc itaque malo aliquis usus est, dum per absentiam corporum  magis inualescit integritas animorum, et amoris patientia mentem exulcerans, doloris sui dispendio, et usu exercitii sui in uirtutis compendium proficit, et ex assuetudine dissidentium ad laborum tolerantiam roboratur. Malim tamen, et si prosit, huius impatientie abesse usum, dum cohabitare possumus, et mutuis frui colloquiis, consiliis instrui, et auxiliaribus officiis muniri et firmari in omnem casum. Sed quandoquidem dispositioni diuine aliter uisum est, prompta deuotione ipsius pareamus arbitrio, cuius etsi possimus euitare sententiam, mutare consilium non ualemus, quo diligentibus sibi omnia cooperatur in bonum, et salubri dispensatione procurat, ut omnia cedant in usum  sapientie.

Exposuistis mihi uestra, gratias ago, sed maximas. Quesistis consilium meum ministerio magistri Radulphi: respondeo quod desidero, quod spero de misericordia Domini, quia et citra operam meam uobis Deus salubria prouidebit, et utinam paruitatis mee officio, fraternitati uestre dignetur erogare quod ad honorem uestrum conferat, expediat ad utilitates et proficiat ad salutem.

Dicam ergo quod sentio, ut ex conscientia nichil subtraham ueritati, ea fide et deuotione uobiscum agens, qua agendum didici cum amico, et qua dominis meis placere consueui. Noueritis itaque, quia de recessu uestro uarie fuerunt sententie, multis accusantibus, excusantibus paucis transitum quem  fecistis. Non enim nouerat multitudo quid animi haberetis, que uos urgeret necessitas, quatenus uobis Romanus pontifex indulsisset, quid utilitatis ex huius uestri dispensatione consilii, prouenire possit Ecclesie. uerum intuentur schismatis crimen, malitiam eorum ad quos transistis, periculum communicandi excommunicatis ex iusta causa et iuste, et quem uident damnatorum contactibus immisceri, consentire quoque opinantur errori. Ego qui causam uestram et animum aliis quibusdam familiarius noui, in parte consentio multitudini sed dissentio in parte magna. Nam quoad schismatis condemnationem, recte sentiunt, eo quod ab initio legis date, quanta sit malitia criminis huius, constat, cum schismaticos primos, Core, Dathan et  Abiron, et sequaces eorum insueta hominum morte consumptos sacra Scriptura tradat; eorumque periculosissimus est conuictus, nisi a crimine eorum sit manifestus uita et uerbo dissensus. Unde in libro Numerorum---scienti etenim et docenti legem loquor---Moyses a fidelium cetu Dathanitas et Abyronitas eiiciens ait: Recedite tabernaculis hominum impiorum, et nolite tangere que ad eos pertinent, ne inuoluamini in peccatis eorum . Sed nec sacrificiis talium culpa redimitur: quod patet ex eo capitulo legis ubi Chore thurificans diuini ignis incendio uastatur.

Ceterum societas corporalis salutis dispendium non ingerit illis, qui ab impiis pietate dissentiunt, et errores aliorum, tam operum dissimilitudine,  quam uerborum increpatione corripiunt. Sic in quarto Regum Eliseus regis Isrel idololatriam detestatur, et ei oraculum prophetie non subtrahit, sed quis sit, quidue passurus ex merito palam loquitur, et prouerbium nullum dicit. Sic itaque potestati defert, sic pro reuerentia alterius respondet alteri, ut non religio iacturam faciat, sed zelus exprimat caritatem. Ait enim: Quid mihi et tibi, rex Isrel? uade ad prophetas patris tui et matris tue. uiuit Dominus, in cuius conspectu sto, quod si non uultum Iosaphat regis Iude erubescerem, ne attendissem quidem te, nec respexissem . Eorum uero sacrificiis periculosissime, et ut opinor, non sine salutis detrimento communicatur,  quod ex canonum lectione plenius, ut nostis, patet. Nam et Naaman Syrus ministerio Elisei curatus a lepra, domini sui et regis Syrie, publicis orationibus interesse non audet nisi uenia impetrata, nisi onus duorum burdonum, cui instet et sedeat, asportet in idolium de terra sancta, nisi propheticis orationibus hunc purget excessum, dicens: Quando ingreditur dominus meus templum Remmon ut adoret, et illo innitente super manum meam, adorauero Deum uerum in eodem loco, ora, queso, ut ignoscat mihi Dominus seruo tuo pro hac re . Si ergo tantum timuit gentilis, ignarus legis, quantum timere debet philosophus Christianus, doctor legis? Porro qui inter tales ueritatis assertor est, cultor iustitie, diuini preco iudicii, aliorum  non inquinatur attactu. Sic enim Lot Domino placet in Sodomis, Ioseph in domo Pharaonis, Moyses inter Aethiopes, Cusai in consiliis Absalon, Abdias in consortio Achab et Iezabel, Daniel a Domino dirigitur et diligitur in Babylone.

Meum itaque consilium est et desiderium, ut inter schismaticos et hereticos fidem predicetis, et pacem, ea sapientia et moderatione, que prosit Ecclesie, pro cuius fortasse utilitate et salute personam uestram Dominus ad hos barbaros destinauit. Apostolus omnibus omnia factus est, ut lucrifaciat uniuersos, et per infamiam et bonam famam, et quacunque potest occasione, Christum annuntiat. Sic et uos, si potestis, apud imperatorem; quia potestis, apud Coloniensem annuntiate Christum. Non  est enim, ut fraudulenta uerborum astutia suum excusare nitantur errorem, redarguit eos conscientia sua, male de eis uobis respondet uestra, non dico quoad dispensationem uestram, sed quoad temeritatem eorum. Terra clamat aduersus eos, et exspectatur ut celi propediem reuelent iniquitatem eorum. Licet enim nondum reueletur omnino, tamen iam eneruari et exinaniri cepit potestas eorum, et fastus euanescit in fumum. Quis enim similis erat Frederico in filiis hominum, antequam in tyrannum uerteretur ex principe, et ex catholico imperatore schismaticus et hereticus fieret? Non dico quod in articulis fidei, ne recte credatur, inducat errorem, sed quia in sinceritate ecclesiastici ordinis procedere non sinat ueritatem. Ille sacerdotium  scidit aduersus Dominum, et a Domino scissuram sentit imperii. Sic et rex Anglorum, qui uicinis principibus terrorem incusserat, ex quo calcaneum erexit aduersus Ecclesiam, et eam conatus est subiicere seruituti, ab inermibus hominibus expugnatur, ut adiacentium nationum opem cogatur implorare, et aduersus Dominum intumescens, illico manifesta uirium suarum et suorum sensit dispendia. Plurima, ut scripsistis, machinatur adhuc, sed profecto, aut Spiritus sanctus, quod nec profanus credit, fallax, et falsus est, aut conuertetur dolus eius in caput eius, et in uerticem ipsius iniquitas eius descendet . In laqueis enim suis comprehenduntur iniqui, et qui fratri foueam  parat, incidit in eam prior. An non meministis Scripture dicentis, quia: Semper iurgia querit malus, angelus autem crudelis mittetur contra eum? 

Misi litteras uestras domino Cantuariensi, sed quia nuntium uestrum ultra festum sancti Remigii non potui retinere, responsum eius nondum acceperam. Certum quidem est quod officiositati uestre plurimas habet gratias, quas et aget, auctore Domino, accepto tempore opportuno. Hoc autem de statu ipsius nobis indubitanter constet, quoniam pluris est quod in uirtutibus et litteris acquisiuit, quam quod ei regis et malignantium sibi extorsit improbitas. Confirmatus est ei de nouo primatus, et archiepiscopo Eboracensi iniunctum ut eum  agnoscat primatem suum exhibitione obedientie, Idem est et legatus totius Anglie excepto episcopatu Eboracensi, qui ideo interim huic nostre iurisdictioni subtrahitur, quia archiepiscopus Eboracensis legatus est Scotie, nec solet Ecclesia Romana alicuius legati Ecclesiam tempore legationis indulte, alteri legato subiicere ratione legationis: sed nec subtrahit quidem, si alio iure subiecta est.

Querit rex noster, ut Willelmus Papiensis, et alius cardinalis mittantur legati, sperans ut causam hanc ad ipsius diffiniant uoluntatem. Ipse uero, ut uoluntas sua procedat, multis et magnis procurauit iniuriis, et rapinis. Unde mihi commodum uideretur ut, si fieri posset, Coloniensem induceretis, quatenus sub consilii specie et amoris, regem statueret  contra faciem suam, et cause difficultates ostenderet. Quo enim iure, qua ratione, qua lege uel canone, cogetur Cantuariensis causam ingredi spoliatus post appellationem? nonne ei debent antea uniuersa restitui, et pax integra reformari, et cetera que canones in hac parte diligentius explorati prescribunt? utique plusquam X millia marcarum ei et suis ablata sunt postea, nec citra restitutionem earum iure aliquo cogi potest, ut respondeat, etiam si quid competeret his qui eum persequuntur. Campus hic orationis discretioni uestre latius patet, ut, si fieri potest, quoniam rationes melius nostis, ei per Coloniensem persuadeatis, ut desistat ab iniuriis et rapinis, et intentionis sue in usus aduersariorum non multiplicet exceptiones.  Hoc ipsum nuper aggressus est episcopus Cicestrensis intimans regi, quod Cantuariensem iuuaret plus quam aliquis hominum: querenti modum respondit: »Quia causam eius crebris, et eisdem multis et magnis iustificatis iniuriis, et iustitiam uestram, si qua fuerat, suffocastis: datis ei etiam consilium et auxilium, aut meliores, aut de melioribus clericis, quos habebatis in terra uestra, quos cogitis ei cexsulare, nec permittitis ut reuertantur.« Motus est rex ad ista, et sollicitudinem suspiriis protestatus est, sed concepte indignationis uehementia non permisit ut saperet.

Ad hec, quia regem Francorum amicum quandoque habuistis, et nescitis quid pariat uentura  dies, consulerem ut eum aliquibus, aut placaretis, si recessu uestro offensus est, aut magis alliceretis munusculis, si in ueteri amicitia perseuerat. Nihil autem est unde ipsum adeo, et totam Gallicanam Ecclesiam, imo et Romanam, uobis conciliare possitis, quam si audierint uos, quod philosophum decet, imo Christianum, in utroque iure peritum, ueritati quod debetis testimonium reddere, et honestati non opes Cresi nec aliquas preferre delicias. Si enim ethicus et ethnicus laudabiliter ad litterarum commendationem dixit, quia

. . . . . . . . . . uatis auarus
Haud temere est animus,
nonne philosophum doctorem honestatis, preconem Euangelii pudebit, si a mundana supellectili opprimatur,  quem gentilis peta contempsit? Spero autem in Domino, quod deuotioni uestre dabit opportunitatem, ut uel in consiliis et in inquisitionibus, uel alio modo, prout expedire nouit, possitis cum indemnitate uestra, in auribus principum, ad uestram et illorum salutem, pro ueritate facere uerbum, et spiritus patris uestri promouebit illud. Nec retardet uos, si in. Ecclesia Romana uidetis aliquid reprehensibile, qui meministis in Euangelio mandatum esse fidelibus, ut non imitentur opera sedentium in cathedra Moysi, sed doctrinam eorum operibus impleant. ualete, et mei semper memoris uestri, quam amicum decet, habeatis memoriam.



EPISTOLA CLXXXuI. AD ABBATEM SANCTI EDMUNDI. 


Abbati Sancti Edmundi, IOANNES de Saresberia.

Ciceronem in epistola ad Marcellum scripsisse memini, quia sapientis iudicio refert plurimum cui quis obligetur, et honesti uiri pregrauatur animus, quoties eum, aut rei familiaris augustia, aut articulus temporis illi constituit debitorem, quem ratio honestatis aut morum titulus coli prohibet, et amari. Et hoc quidem, ut arbitror, eleganter, et uere dictum est, quod si fideliter exaudiatur, nec a nature consortibus uinculum subtrahit caritatis, nec contemplatione naturalis consortii, erroris quoque participatione confederat moribus dissidentes.  Bene igitur cum his agitur, qui in ratione dati et accepti beneficii uiris honestis solummodo obligantur, quorum, ut de testimonio conscientie loquar, unus ego sum, quem diuina indignatio in diuturna procella tempestatis huius emergentis ab Aquilone contra Ecclesiam non permisit esse, ex causa liberalitas mihi aut meis exhibite, multorum debitorem. Cum tamen ante obsequiis et beneficiis promeruerim multos: si quidem iam exsilii mei quartus agitur annus, et tertius proscriptionis, nec possum nisi de paucorum fide amicorum, uel pauca et parua ad animum reducere monumenta. Nam plurimi in Photini uidentur incidisse sententiam, dicentis:

 Dat penas laudata fides, cum sustinet illos
Quos fortuna premit. Fatis accede, deisque,
Et cole felices, miseros fuge, sidera terris
Ut distant, ut flamma mari, sic utile recto.
Nulla fides nunquam miseros elegit amicos.
Hec profecto est prudentia carnis, Domino procul dubio inimica, mendax, plena turpitudine, uitiorum mater et nutrix. Et quoniam parens altrix uirtutum et officiorum moderatrix philosophia, non modo fidelium, sed etiam gentilium uerissimis et eruditissimis rationibus damnat et detestatur. Prescribit enim quoniam utile et honestum se predicatione mutua circumscribunt, ut nichil unius admittat nomen, quod non et alterius exigat rationem. Hoc utriusque Testamenti astruit pagina, hoc consona  uoce matris ecclesie doctores predicant, quoniam que inhonesta et turpia sunt, dispendium quidem salutis ingerunt, et nulla ratione possunt esse utilia. Quid enim proderit homini, si mundum lucretur uniuersum, et anime sue detrimentum conquirat? Sed ad uocem hanc uulgares amici obsurdescunt, qui uolunt beneficiis obligari, non obligare, qui fidem umbratilem  ponunt et deponunt ad arbitrium fortune, qui ut qualitercunque uiuant, uiuendi, que penes solam uirtutem sunt, abiiciunt causas. Expertus hoc loquor, et paucis obnoxius, quibus utique tanto arctiori uinculo obligatus sum, quanto sinceritas fidei eorum probatior ex perspicuis indiciis enitescit; sed in primis horum nobis merita uestra precipuum dedere  locum, et si illa discutiantur ad purum, iure et merito dixerim primum. Multa sunt enim et magna, et unde clarescunt, magis necessaria sepe, ut quorum usus frequens, imo quotidianus est, gratiam iugiter ad largientem cogant augeri, nichil excidit a memoria; de uniuersis et singulis gratias ago, reputans etiam illa mihi a uestra liberalitate esse exhibita, que ex relatione nuntii mei, et uestrarum testimonio litterarum uoluistis et precepistis meis usibus exhiberi. Nescio enim qua secreti dispensatione consilii amicus et socius meus magister G. mandato uestro non paruit, subtrahens aut differens auxilium quod uestra dilectio necessitati mee et meorum decreuerat exhibendum. Non enim facile crediderim quod ille preter meritum meum  et contra opinionem omnium hoc fecerit, ut mihi noceat, sed aliqua dispensatione, cuius rationem ignoro, uestrum suspendit beneficium, sed deuotionis mee ad uos, et gratiarum actionis nemo suspendet affectum. Gaudeo uero quod cum episcopi sub appellationis obtentu languorem Ecclesie que, auctore Domino, conualescet in breui, studuerunt protelare, uos, ut audio, tendiculas eorum eleganti ueritatis et iustitie compendio declinastis, ut nec poneretis cum iniquis portionem malitie, nec sit quod ante prouincie presides uobis de iure debeat imputari. Illi scripserunt et predicant quod rex dulce putat obsequium cum monetur ut corrigat si quid deliquerit in Dominum. Nunquid adeo excecati sunt  ut eum dubitent hac Ecclesie uexatione, et innocentum, ut de aliis taceam, paruulorum, et mulierum proscriptione delinquere; uel ita reprobi, ut dominum patientem, imo benigne audientem, et correptoribus habentem gratias, nolint quod desiderat commonere, ut satisfaciat Domino? In consilium illorum non ueniat anima iusti, quorum furor maledictus est, quia pertinax est indignatio, quia dura, querentium duntaxat, ut quod male diu libuit, impune diutius liceat. Sed qui sperat in Domino non confundetur, et qui Dominum pre mundi potestatibus timuerunt, non deficient omni bono. ualete.



EPISTOLA CLXXXuII. AD NICOLAUM DE MONTE ROTHOMAGENSI. 

 Magistro NICOLAO de Monte Rothomagensi.

Quod tibi rarius scribo, ex uariis causis est, quas referre non oportet, tum quia plures earum tibi note sunt, tum quia alias non expedit publicare. Nunc autem a scribendo nec manum nec animum potui cohibere, cum in aduentu fratris nostri didicerim, quod ex liberalitatis tue indicio ei innotuit, quem ad me et meos affectum habeas. Quantas itaque possum de humanitate illi per manum R. de Luneseia exhibita, dilectioni tue gratias ago, quandoque auctore Domino condignas acturus. Magni utique facio quod fecisti, sed eo maioris, quo fidem in hominibus, iuxta prophetiam Euangelii, iam cariorem esse perspicuum est: presertim cum in ea etate et gente editi simus, ubi sine dispendio fidei  uix aliquis fidem facit fidei sue. Certissimum namque argumentum fidei est contempta fides: et qui Domino promissam fidem ad arbitrium mundane potestatis non facit irritam, conuincitur infidelis. Si mihi non credis, operibus habe fidem, que, ut ait iehsu, quem denuo crucifigunt, perhibent moribus testimonium certius et maius Ioanne. Bene tamen agitur cum nostratibus, et mitius tractatur ibi iehsu: si tamen uera est attestatio, quam in appellatoriis suis, quas dicunt, nuper ediderunt principes sacerdotum, predicantes, scribentes, et ad maiorem auctoritatem assertionis sue sigillis pluribus patentem Scripturam consignantes, quia dominus rex »dulce putat obsequium, cum monetur ut corrigat si quid deliquerit in Deum,« ad formam  iustitie libentissime satisfacturus: »si quid deliquerit,« inquiunt malorum inexperti, et quibus nondum certum est eum contra Dominum in aliquo deliquisse, aut condigna satisfactione non purgasse delictum. Bene, inquam, cum eis agitur, si predicationi et attestationi eorum ueritas subest. Sed quid si pariter, quod dominus papa dicit, et Ecclesia Romana cognouit, in scripto quod illuc transmissum est, mentiuntur! Non est de cetero, dilecte mi, quod querantur, quia hoc dulci, quod predicant, correptionis obsequio a rege quidquid equum et bonum fuerit, poterunt impetrare: non est de cetero quod eis quisquam compati debeat, qui tanta facilitate possunt procellam quamlibet in auram  commutare. Sed nobis longe alia mens est, qui aliud experimur, et utinam predicatio eorum in nobis impleretur et illis interim preelegimus rapinam bonorum sustinere in patientia, et exspectare qui auferat iniquitatem a Iacob, et impietatem ab Isrel, quam cum his qui conuenerunt aduersus Dominum et aduersus Ecclesiam eius conspirauerunt, iniquitatis ponere portionem, et diuine legi bonorum temporalium flosculos anteferre. Sed finis chartule sit et uerbi, ut ubicunque locorum sim, me noueris tuum esse. ualete.



EPISTOLA CLXXXuIII. AD MAGISTRUM GAUFRIDUM. 

Magistro GAUFRIDO.

 Exspectabam in reditu nuntii mei ad consilium et auxilium contra fortune seuientis iniurias, litterarum tuarum solatio recreari, sed qua eas preter morem tuum, et contra spem meam dispensatione subtraxeris amico, diu exsulanti et ex fidei causa proscripto, incertum est. Neque enim mihi facile persuaderi potest, quod uel calamum a seriptitatione continueris, uel mandatum domini abbatis, quod ex litteris eius ad te mihi innotuit, suspenderis, ut mihi incommodares, sed ex necessitate et dispensatione, que nec fidei notam ingerat, nec amicitie deuenustet officium. Absit enim ut cito perperam sentiam de amico! Unum autem est, quod audio te esse tot et tantis de nouo, et tibi et tuis utiliter negotiis implicitum, ut non modo amicis  scribere nequeas, sed nec eorum litteras facile legere uel audire: unde et tibi parcius scribo, et ad que, si tamen id cordi fuerit, poteris leuiter respondere. Licet autem omnino sileas, te tamen ut Cicero in Epistola ad Tironem de amico scribit, ubique et in omnibus habeo excusatum, ponens si quando destiteris ab officio, tibi opportunitatem defuisse, non animum. Hoc est autem quod facile poteris, cum, auctore Domino, opportunitas non negabitur uolenti. Saluta domum tuam totam. Si quesieris forte quid agatur in Francia, noueris quoniam ibi Dominus colitur, qui non de nouo mortuus est; nec monachum induit, nec bonis suis renuntiauit, ut nec habeat de cetero unde pascat exsules suos. Si de me, paucis respondeo, quia, Domino  propitio,

Est bona librorum et prouise frugis in annum
Copia. 
Cetera Dominus ministrabit, qui sperantes in se non deserit, nec aliquid boni reseruat deserentibus fidem, et simulatoribus fidei, et persecutoribus thesaurizat iram in diem furoris sui.



EPISTOLA CLXXXIX. AD MAG. GIRARDUM PUCELLE 

Magistro GIRARDO PUCELLE.

Plenam deuotione et eruditione nuper a uobis  recepi epistolam, quam quo diligentius relego, eo societatis uestre solatium nobis subtractum esse acerbius ingemisco. Ceterum, cum tota epistola tum sui uenustate, tum affectione et reuerentia nominis uestri plurimum mereatur, illud pre ceteris placet quod in calce litterarum prudenter, et, ut spero, ueraciter intulistis; uos dixisse, fecisse, scripsisse, perpenso tenore litterarum mearum, quidquid dici, scribi, et fieri oportebat. Mihi autem nunquam persuaderi potuit quod in tanto salutis discrimine aliquid ex contingentibus omitteretis, et sordidam diuitiarum euanescentium commutationem pro anima recipiendo, non modo philosophantis nomen uelletis amittere, sed  abiicere conscientiam Christianam. Absit hoc, absit  a discretione et honestate uestra, ut pro temporali emolumento ponatis cum schismaticis portionem, et quidquam de Hierichontino anathemate imprudentius et impudentius rapiatis, quod castris Domini exercituum in ruinam et perniciem conuertatur! Et quidem ut sententie uestre, imo catholice Ecclesie auctoritati consentiam, dum grana cum paleis, et boni malis admisti sunt, et in adimplendis mandatis Moysi, et promouenda predestinantis gratie dispositione laborat iehsu, anathema in medio Isrel est, cuius occasione pereunt multi: et qui preordinati sunt post triumphos gloriosius coronantur. Unde et nauis Petri quasi Domino dormiente fluctibus uariis sepe  colliditur: sed quia de Christo uectore confidit, semper ad salutis enauigat portum.

Nec ambigitis quin et in medio uestri, Coloniensis Ecclesie dico, non tam lateat anathema, quasi aliquam Dei reuerentiam et hominum uerecundiam habens, quam insaniat et seuiat aduersus Deum et Ecclesie unitatem: presertim cum toti mundo fere iam innotuerit quantus contemptor Ecclesie semper, quantus incentor et auctor schismatis, ex quo potuit, fuit ille Coloniensis presumptor Ecclesie, maximus inter locustas bestie, quarum potestas est in linguis et caudis earum. Defecerat enim schisma, pacem fuerat tyrannus uester Ecclesie redditurus, nisi eum Colonia etiam adhuc aduersus Ecclesiam incitaret, ut pari uoto non tam summi pontificis  uitam, quam Petri dignitatem conentur exstinguere, dicentes: »Alligemus iustum, quoniam inutilis est nobis: scientiam uiarum Dei nolumus, regem nescientes nisi Cesarem .« Eo enim, ut aiunt, proposito in Italiam profecti sunt, ut Cremensem heresiarcham intrudant in sedem Petri, et uicarium Christi aut comprehendant, aut eiiciant, aut occidant. uerumtamen oratio sine intermissione fit ab Ecclesia ad Deum pro eo, ut supra modum timere non debeat a duabus caudis fumigantium titionum, Frederico et Reginaldo, qui ponentes carnem brachium suum, sanctum Isrel blasphemare non cessant. Profecto ubi humanum deest, diuinum auxilium necessitatibus Ecclesie suffragatur.  Nemo suum fraudulenta uerborum excusatione tueatur errorem, uoluptatibus suis nullus applaudat, quia Deus non irridetur, qui non secundum uisionem iudicat oculorum: nec auditum aurium sequitur, sed in equitate iudicabit orbem terrarum, et pro mansuetis condemnans impios, potentiores potentius punit, et peruertitur cum peruersis. Inde est, quod affectuosius peto, quatenus instantius agatis quod agitis, dicendo, scribendo, faciendo, quod ad euacuationem schismatis per collatam uobis sapientiam a Domino cognoueritis pertinere, ut et conscientia sit tutior apud Deum, et apud proximum fama plenissime conualescat.

De cetero  de Cantuariensi et suis iniustam concepisti suspicionem, quia   et de illo et de illis plenam in caritate debetis obtinere fiduciam. Non ergo illis imputetis indignationem regis Francorum, sed uobis, qui sine conscientia eius recessistis, ut conqueritur, ipso prope transitum uestrum existente ad duas leugas. Eoque magis motus est, quod cum uos habuerit familiarissimum, sic transistis quasi ad emulos regni Francorum, et nominatim ad schismaticum Coloniensem, qui non modo Ecclesiam Dei persequitur, sed et ipsum, ut audiuit, impudenti scurrilitate uerborum consueuit regulum appellare: sed, cum uobis id cordi fuerit, benignitatem Christianissimi principis uobis placabilem fore non dubito.



EPISTOLA CXC AD MAG. WALTERUM DE INSULA. 


Magistro GUALTERO de Insula.

Promeruerat quidem humanitatis uestre sedulitas, et exhibitio promptissime liberalitatis, ut omnem uobis aut uestris obsequendi opportunitatem gratanter arriperem: et si alio modo nequeam, saltem deuotionis mee sinceritatem salutationis iudicio protestarer. Nullus enim nostratum est, cui, cum omnes rerum circumstantias diligentius metiar, me recolam amplius debitorem. Unde silentium meum merito fuerat arguendum, nisi multarum et probabilium rationum suffragio purgaretur: quas utique iure pretenderem accusanti, si nimirum non  constaret inter uos et nos chaos magnum esse firmatum: ita ut nobis impossibile, uobis autem difficile sit ad amicos transire uel mittere. Inimicus homo hoc fecit, et in Idumea zizaniorum sementem non cessat spargere: et iugi laborat instantia, ut angelos presides ecclesiarum euellat a laude Dei. Quasi uulpes in deserto prophete eius qui sequuntur spiritum suum et nichil uident. Hi sunt qui carissimum Dominum suum, magnum principem, subuertere conati sunt, mansuetudinem eius succendentes felle malitie, et rationis aciem exstinguentes consiliis toxicatis. Eripiat eum Deus de manibus eorum, et subiiciat sibi ut principatus eius et Deo placitus sit, et quietus, et iucundus gerenti,  et ecclesiis quarum patronus est, et populis letus esse ualeat et fructuosus. Scio utique quia, si redierit ad cor, placabit Dominum suum sponsum Ecclesie satisfactione condigna, et a cruore innocentum potestatis sue gladium reuocabit, ut ei propitietur Deus, et non exquirat sanguinem eorum ab ipso et domo eius. Si exsules et proscriptos Dei contemnit, quia pauperes sunt, meminerit quia talium patronus est Christus. Ad ulciscendum pauperis Nabuthe sanguinem deleuit Deus domum, Achab et Iezabel. Saul, quia, consulente et procurante Deg Idumeo custode mulorum, gladio regni, qui ad sacerdotii tuitionem regi commissus est, sacerdotes appetiit, et Nobem uicum eorum deleuit, in se prouocauit gladium Dei, quo et ipse  et domus eius Allophylorum ministerio irreparabiliter deleti sunt, generi suo relinquentes titulum hereditatis, quo ad Gabaonitarum precem, quorum gentem inter sacerdotes Deg, regie indignationis minister, afflixerat, patibulo legatur affixum. Et adhuc respicit Deus in orationem humilium, et non spernit preces eorum . Qua spe ducti proscripti pauperes orant, et Deo, pro quo patiuntur, auctore, iugiter orabunt, ut serenissimus dominus rex condignos fructus penitentie faciat, et iram declinet imminentem.

Interim dispensationem Domini equanimiter toleramus, certi quod nichil nobis nocere poterit, si boni, id est diuine legis emulatores fuerimus. Non enim ut criminosi patimur, quod publice notum est, nisi  his qui laborant ut non sapiant que Dei sunt, sed affligimur ut Christiani. In quo et te, dilectissime, nos gaudemus habere consortem: non quidem tuo  insultantes reiectui, sed congratulantes uirtuti. Nam et tu fidei tue fecisti fidem, et temporalium iacturam contempsisti, dum sectareris honestatem, et satisfaceres caritati. Quid, dilecte mi, obstupescis? quid mussitas? quid lucernam niteris obfuscare? crimen tuum mundo innotuit: omnes de te unam sententiam ferunt: et ne te diutius protraham, euangelicum implesti uirum, pro fratre animam ponens, dum te pro iustitia maluisti condemnari, quam alium, cui uirtus obedientie reputanda uidebatur, in crimine, si uerum fateretur, accusari, sed nec ille  fidem et obedientiam  ausus est profiteri, nec tu, quod gaudenter amplector, diffiteri dignatus es fidei et obedientie titulum.

Cum ergo gratis uirtus fidei sit in te punita, aut potius probata per homines, nunquid perfidia preuaricatorum, et calumniatorum iniquitas non condemnabitur apud Deum? Deus mihi testis est quoniam doleo Christi regis sigillum esse subtractum. Sed eodem iudice fateor, quia malo te in hac conditione uersari, quam illud perfidia aut etiam quacunque nota turpitudinis redemisse. Sit ergo nunc, amice Dei, qui meus a multis diebus fuisti, consolatio tua, que me et mihi cexsulantium est, innocentis conscientie testimonium, qua nichil in uita  potest esse iucundius. Si quidem illa

. . . . . iudice nemo nocens absoluitur, 
que et uermem immortalem et ignem inexstinguibilem parit: aut ut uerius dixerim, perenniter fouet. Non enim conscientie, sed culpe est partus iste, quem semper a te Deus faciat alienum. Si de me queris, sano et incolumi, suffragatur negotiatio litterarum, exspectanti misericordiam Domini in affluentia illorum que natura deposcit, aut conuiuentium mores. Cexsultat mihi frater meus mecum ad omne tuum in Domino promptus obsequium. Cum autem ad presens aliud nequeamus, salutationis et deuotionis munus offerimus, per te dicentes salutem quibus noueris expedire, et nominatim  clericis aule, qui nec ex nomine excommunicati sunt, nec excommunicatorum participatione.



EPISTOLA CXCI. AD THOMAM CANT. ARCHIEP. 

THOMAE Cantuariensi archiepiscopo, Ioannes de Saresberia.

Proposueram paternitati uestre non scribere, quia scripti uestri uicissitudo mihi negata est. uerumtamen circumspectionis uestre prudentiam attendens magis approbo uestre considerationis in non scribendo industriam, quam quasi amicam quamdam in scribendo dispensationem. Facto enim magis quam scripto, rebus magis quam uerbis  beneficio magis quam suauiloquio, filii ad obsequia paterna sunt inuitandi. Siquidem secundum leges seculi, obsequiis paternis filii sunt deliniendi, non obligatoriis pactionibus astringendi. uisis autem litteris, quas regi Anglie, et quas suffraganeis uestris direxistis, exsultaui gaudio magno pro feruore et iusto zelo tuo pro Ecclesia Dei, quo inardescitis: quod saltem in hoc periculoso tempore aliquis inuenitur, qui pro iniuriis Ecclesie, pro membris Christi, que ipse glorioso sanguine suo redemit, in seruos nequitie, in hostes ueritatis, in persecutores Christiani nominis ferrum cum beato Petro pro nomine Christi stringere non dubitat. Laudo zelum et propositum, laudo seueritatis uestre et discretionis censuram, quam aduersus improbos  mores exercetis. Sed attendo quod scriptum est: »Capite languescente, cetera membra redduntur languida.« Attendo suffraganeos uestros qui defecerunt in die belli, imo erexerunt ceruicem inobedientie, et se aduersarios statuerunt. Quid igitur solus faciet, qui non habet subleuantem, neque cooperatorem? Si tamen Dominus pro nobis, nemo proficiet contra uos. Ipse enim reprobabit cogitationes et machinationes iniustas episcoporum Anglie, et dissipabit consilia principis.

Scripsit autem rex Anglie domino Coloniensi, Henricum Pisanum et Willelmum Papiensem in Franciam uenturos ad nouas exactiones faciendas, ut undique corradant et contrahant, unde papa Alexander in urbe sustentetur. Alter, ut nostis, leuis  est et mutabilis, alter dolosus et fraudulentus, uterque cupidus et auarus: et ideo de facili munera cecabunt eos, et ad omnem iniustitiam incuruabunt. Audito eorum detestando aduentu, statim uehementer formidare cepi presentiam eorum cause uestre multum nocituram: et ne uestro ac uestrorum sanguine gratiam regis Anglie redimere non erubescant. Hoc itaque consulo, ut per regem Francorum et per Cistercienses circa hunc articulum ita preueniantur, ut, etiamsi uelint, in hac parte non possint peruerse agere. Confidite tamen in iustitia uestra: et bona fides in spe certa uos foueat. Papa enim Alexander indubitanter obtinet. Filius enim Siculi, in paterno regno confirmatus,  ei, ad omnem nutum assistet. Et uindicta Dei manifeste deseuit in medio principum Alemannie. Conspirauerunt nunc multi principum contra ducem Saxonie. Quod tamen imperator pacificare contendit. Coloniensis etiam in partem aduersariorum cedit, deficiens a societate, quam cum duce contraxerat. Sed et Coloniensis, cum, conuocatis militibus, accinctus esset ad eundum in Italiam, arreptus est duplici tertiana, et ea adeo laborat, ut quasi certum sit eum ante hiemem ire non posse. Promisit autem mihi in hac egritudine sua, quod si ipse in Italiam non iuerit, siue imperator iuerit siue non, consilio Cisterciensium, et regis Francorum, et uestro se committet de facienda pace cum papa Alexandro. Et ita proponit ordinare, ut quodammodo  cogatur a clero suo id facere. Istud in confessione uobis scribo, sicut patri et domino, ut sit absconditum penes uos, donec uideamus, si res aliquem habitura sit effectum. Si a debitis meis fuero liberatus, etiam non uocatus a uobis redibo. Medio tamen tempore, si uobis in aliquo me intellexero necessarium, semper ad redeundum paratus ero. ualete.



EPISTOLA CXCII. AD MAG. RADULF. LEXOuIENSEM. 

IOANNES Saresberiensis, magistro RADULPHO Lexouiensi.

Littere tue mihi consolationem et desolationem pariter attulerunt, nisi ad eum recurrens meditatio,  qui nos in omni tribulatione consolatur, desolationis aculeos facillime et citissime depulisset. Nos enim, Deo propitiante, nauigamus in portu, et qui sperantibus in se deesse non nouit, supra et contra merita nobis ad sufficientiam, et quod sine diuini iudicii timore non eloquor, necessaria ministrat ad gloriam. Nam reuersa, si merita discutiantur, indigni sumus, qui pro iustitia patiamur, quia talium est, ut nosti, regnum celorum, quod nos multis et magnis peccatis demeruisse, etsi mundus aliter sentiat, Deus testis est et conscientia. Dat tamen sperandi ausum, qui nos ignobilium et infirmorum elector ecclesiastice libertatis professores esse permisit, assertores iustitie, et testes legis, asseuerantis quod nec exsilium, nec proscriptionem,  dummodo illa uigeat, pro ipsa fidelis debeat formidare. Omnes cause nostre tenes articulos: iuramentorum, que a nobis exacta sunt, nosti conceptionem, ut in hac parte diligentius explananda non oporteat immorari.

Sed forte dices, quod pridem proposita mutabitur formula iuramenti: nec cogetur aliquis in reprobarum consuetudinum uerba iurare. Contentus erit exactor iuramenti, si fidelitatis seruande sibi succincte et absolute uerba prestentur: ita quidem ut non adiiciatur: »Fidem Ecclesie et prelatorum obedientiam saluam fore.« Nam, ut aiunt, istis nec uult nec uoluit preiudicare. Quod nec exigitur iuramentum. uerum si preiudicare non debet, quare  necessarie ad salutem obseruationis non licet fieri mentionem? Si preiudicat, qua conscientia prestabitur a fideli? Consilium, inquis, sapientum est, tum pro bono pacis et omni suspicione uitanda, tum pro adipiscenda materia gerendorum, ut necessariis et amicis quisque possit officiosus esse. Nunquid amicorum et nugantium familiarium fauore, qui nos deseruerunt in aduersis, relinquendus est Pater misericordiarum, qui nos consolatus est et consolatur in omni tribulatione, imo nec tribulationis nos permittit habere scientiam? Suadent alii ut iuremus, at ille consilium dat non iurandi: cuidam putas esse credendum? Ego certe Dei, pro me incarnati et mortui, consilium fidelius et salubrius credo: et illum frontis attrite esse  non ambigam, qui suum duxerit preferendum. Ut ergo ceteras maiores, et tibi notas exsilii et proscriptionis causas taceam, quia pro Christo iuramenta dissuadenti credidi, sum proscriptus: cui quicunque non credit, longe periculosius proscribetur. Nam in comminationibus et promissis est eque fidelis.

Nec dico quod omne, licet a malo procedat, sit illicitum iuramentum. Habet enim interdum ueniam: cui locus omnino non est, nisi cum occurrenti culpe ratio ueniam impetrarit. Locum istum pretereo, Deo, potius discutiendum et conscientiis singulorum, ne si quid argutius, prout ratio suggerit, elocutus fuero, in aliorum, et fortasse innocentium, qui iuramenta prestiterunt, suggillationem  uidear spiritum effudisse. Malo enim moderationis habena calamum cohibere, quam diuine legis articulos congerere, qui etsi recte prolati fuerint, interdum non nisi ad subuersionem proficiunt auditorum. Transeo ergo ad illa, quorum tu dedisti materiam, orans et obsecrans, ut non deficiat fides tua, nec credas spiritui eorum, qui suum Neptunum sequentes, ipso mediante properant ad Plutonem, et descendunt in infernum uiuentes. Loquantur interim que uoluerint, iactitent se aduersus Christum Domini preualuisse in uanitate sua, perditio eorum astat pro foribus, quorum gaudium est ad instar puncti, et gloria ignis, stercus et uermis. Qua uia, in breui, Deo propitiante, scies: et tinnient aures  eorum a sibilis et clamore fidelium, quibus pauperes Christi fuerunt in sibilum et irrisum. Nec dubites, nisi forte tibi persuasum sit mortales non esse morituros, quin in sententiam anathematis reponantur, qui fraude tacendi et metuendi astutia meritos laqueos uidentur euasisse.

Hoc autem amicis nostris, si qui tamen nostri sint, non fortune, persuadere memineris, ut non fleant super nos. Et utinam super se ipsos flere non debeant. Quia nobiscum agit Altissimus, uerbere tamen deducto, quomodo pater serenissimus cum filiis karissimis agere consueuit. Ceterum tibi compatior, qui minorem securitatem in portu, quam in naufragio reperisti. Sed si tibi Deus uel ad modicum patientiam dederit, quod tibi indubitata  fide pronuntio, naufragi, de quibus desperatur, citissime poterunt et uolent opitulari. Sta ergo in ea conditione, in qua a Domino uocatus es, et saltem quatenus sine periculo potueris, diuine legis assertor existe. Satis humanum est quod dico propter infirmitatem carnis nostre. Quia nisi qui legis custodiam periculis omnibus anteponit, saluari non posse, testis est beatus Apostolus, et tota concio perfectorum. Scripsi homini pro quo sollicitatis: et credo quod ab ipso per latorem presentium de statu eius, qui, Deo propitiante, bonus est, certioraberis. Amicos nostros saluta diligentius, quorum  nomina, sicut pagine subducta, sic animo portitoris confido multiplicatis precibus esse impressa.



EPISTOLA CXCIII. AD BALDWINUM ARCHID. EXONIENSEM  . 

BALDWINO Exoniensi archidiacono.

Exspectatione longa suspensi, et impatientia desiderii estuantes, nuntii nostri prestolabamur aduentum, sperantes in reditu eius amicorum diligentia fore uel litterarum solatio recreandos. Et quidem secus accidit cum ille non retulerit iota uel apicem. Nec hoc dicimus, ut aut caritatis defectum, aut negligentiam uelimus in amicis arguere, quos tanto acerbius affligi coniicimus, quanto minus audent suas angustias deplorare. Comprimuntur  enim castigatione crudeli, puerorum more quos preceptorum seueritas cogit, ut eductas doloris impetu, et extortas uerberibus lacrymas redire faciant in sinum oculorum, et latentes sui fontis origines.

Metiebamur autem pericula conditionis nostre, malitiam temporis, debilitatem Ecclesie, rabiem persecutoris: sed e latere sperabamus, quia iniquitas coherens talento plumbi, diu in summo stare non potest: et Amorrheus citius et ualidius eliditur, et detruditur ad ima terre, cum adimpleta malitia in excelsa prorumpit. Amicis ergo compatimur, et Ecclesie desolationem in regno Anglorum ingemiscimus. Et miramur quomodo abierit zelus tot religiosorum  et litteratorum: cum uix unus et alter appareat speculator, qui iuxta commonitionem propheticam audeat impio impietatem suam ex ore Domini nuntiare. Impii ergo in facie speculatorum descendunt in infernum uiuentes, ut a speculatoribus, quia siluerunt, sanguis eorum iure et merito exquiratur. Sed, quid dicimus eos esse ex causa silentii puniendos? sane quidam eorum sunt qui furem uidentes currunt cum eo, imo preuii ductores et doctores ipsum in furta precipitant, et rapinas, et suam ponunt in quouis iniquitatis symbolo cum impiis portionem. Quorum primus est archisynagogus uester, et qui primo auro uidebantur inducti, et columne uidebantur Ecclesie, amplexati sunt stercora. Dederat eis argentum Dominus et aurum, et sicut ipse  per prophetam conqueritur: Ipsi ex eo operati sunt Baal, dum magis uerentur, hominem quam Deum, et colunt et seruiunt creature potius quam Creatori; quod, sicut beatus docet Apostolus, idololatrie rectissima et certissima diffinitio est. Nam quod quisque colit pre ceteris constituit sibi Deum, ut alius uenerem, libidini seruiens, preferat: alius dum munera querit et retributiones, et interdum in fraudes et in rapinas impingit, lauernam ueneretur: alius uento inflatus terram Moab inhabitet in supercilio Babylonis: alius gulam sequens porcum induat Epicuri. Quod enim de talibus scribitur, quoniam eorum Deus uenter est,  et gloria in confusionem, ad cetera quoque uitia probabiliter dilatata interpretatione protenditur. Unde et in Euangelio ueritas docet, Deo et mammone simul seruiri non posse ; et quod qui amicus seculi esse desiderat, Dei se constituit inimicum. Doctor gentium preconatur et clamat, quia, si hominibus placere uellem, Christi seruus non essem ; et qui hominibus placent, confusi sunt, quoniam Deus spreuit illos . Sed alia profecto archisynagogi et complicum eius sententia est, qui fraudulenta uerborum interpretatione ad arbitrium, non ad mentem auctoris detorquent legem, eique nolunt suum accommodare intellectum: sed id agunt modis omnibus, ut quod eis libitum fuerit, diuino quoque iuri consentaneum uideatur. Dicit enim quia non est  pro libertate Ecclesie decertandum. Sed fallax et falsa hypocrisis, quo progrederis? Quid hereses moliris et schismata? nonne ab initio nascentis legis ad libertatem Dei uocatus est populus? et Aegyptus intolerabilibus afflicta plagis, que Ecclesiam de antiqua et auita consuetudine, et fere per 300 annos obtenta uindicabat in seruitutem? Nonne Machabei martyres pro libertate fratrum suorum laudabiliter et religiose sanctissimas animas posuerunt? Dauid nunquid non strauit Allophylum lapidibus de torrente congestis in peram pastoralem, ut Domini exercituum agmina ab indebite seruitutis iugo, et religionis opprobrio liberaret? sed quid pauca et parua proponuntur exempla? Scriptura fere tota,  que in historiis digesta est, talibus uirorum illustrium referta est monumentis.

Due autem cause sunt quas homines affectuosissime tuentur, et quas preponunt animabus suis, altera libertatis; altera fidei et religionis. Illa tamen que fidei est, creditur esse prestantior, et procul dubio iustior est, adeo quidem ut et profane religionis homines hoc constantissimum habeant. Nam et Achab, quem reprobum fuisse constat, regi Syrie eum subiicere uolenti seruituti, argentum et aurum, seruos et ancillas, et omnimodam supellectilem, uxorem, filios et filias, et tandem se ipsum incunctanter exposuit, et pro lege diuina duntaxat non est ueritus inire certamen. Cum enim ille uellet scrutari domum ut diriperet legem, contradixit ei Achab uictoriamque  promeruit. Quia etsi alias reprobus uel in hac parte Dominum honorauit, pro qua ergo causa religiose contenditur, si non pro lege Dei seruanda? nempe hec iniquitatem prohibet, et pastoribus Ecclesie prescribit, ut omnem ulciscantur inobedientiam. Sed fortasse archisynagogus iniquitatem nouit, quam Deus non prohibet: aut quam nolit ab Ecclesie pastoribus increpari, et si fieri potest mandari uindicte. Hanc sane Moyses et Doctor gentium non nouerunt: sed pretendit quia Ioannes arguebat Herodem in spiritu lenitatis, illicitum esse denuntians, ut fratris uiuentis abuteretur uxore. Quod utique dicens non tam imperitie quam ignauie solatium querit, cum certum sit Ioannem ibi non gessisse personam pontificis, cui incumberet correctio  delictorum, sed preconis uerbi, penes quem erat duntaxat gerendorum denuntiatio, et increpatio uitiorum. Heli quidem corripuit filios, sed affectu potius et mansuetudine patris quam seueritate et auctoritate pontificis. Pro omni ergo diuine legis articulo contendendum est et potestatibus ascendendum ex aduerso, et quidquid caritatem impugnat, que legis est plenitudo, totis uiribus subuertendum. Sed profecto in figuram sacerdotii Deus tribum Leuiticam a publicis functionibus, sicut in Numeris legitur, immunem esse decreuit, et summi tantum pontificis dispositionibus subiacere. Abiathar quoque, qui Spiritui sancto restiterat in dispositione Dauid, amotus a sacerdotio, ea ratione sententiam mortis euasit, quia arcam portauerat, et precedentis officii priuilegio  tutus diem exspectauit fatalem. Quod si clerus in priuilegia tribus Leuitice non succedit, et apostolus uanus est, et fallaces omnes interpretes Scripturarum. Ex quo liquidum esse debet omnibus iustissimam esse causam eorum qui pro libertate Ecclesie dimicant, et pretiosiorem habent legem Dei quam fortunas, imo quam animas suas. Sed fortasse dicet aliquis, quid hoc ad causam uestri Cantuariensis, qui in causa Ecclesie cessit apud Clarendonam et in pecuniaria conuentus, in iure sibi conscius iniquitatis, et de prestigiis suis diffisus, subterfugio imprudenti et impudenti suam quodam modo, imo plane professus est iniustitiam, et partem iustificauit aduersam. Esto sane quod cesserit. Propitietur Deus episcopis, qui eum ad hoc induxerunt,  et circumuentoribus qui eum eduxerunt, cum tamen iustus esset metus, et presens, et qui in constantissimum hominem caderet. Mittitur uobis epistola eius, ubi pro se satisfaciat ex parte; sed quia deliquit, penituit, confessus est, a domino papa absolui meruit causa recognita, et ut Ecclesiam Anglorum ab illicitis et extortis obligationibus absolueret impetrauit. Qui ergo imitati sunt, ut aiunt, delinquentem, quare penitentem, confitentem et satisfacientem non imitantur? nunquid malunt in sordibus immorari, quam surgere, mundari et reparari in pristinum gradum? Sed causam ueritus est, ut obiicitur, pecuniariam, hoc quidem falsum est, sed iudicum iniquitatem, qui eum iniqua sententia condemnauerant,  parati iudicare quidquid tyranno libuisset. In eoque uerecundie seculi nostri pepercit Deus, quod tyrannus plura iubere erubuit, quam illi adimplere. Omnes erant Balaamite excogitantes qua arte maledicerent et condemnarent causam cui benedixit Dominus. Suadebant mala fieri ut prouenirent bona, et ad mitigandam persecutoris insaniam perniciosas possessionum et diuini iuris dispensationes admitti. Quod certum erat reuocabatur in dubium, ut comicum illud fere in omnium uolueretur animis:

Quod scio, nescio.
Quis enim nesciebat quod rex cancellarium suum ab omni administratione et obligatione liberum reddidit ad regimen Cantuariensis Ecclesie? Cui ignotum  est quanta instantia illi a sede apostolica pallium impetrauit? quid postea promiserit, ut consuetudines  auitas, et reuera prauitates sunt, admitterentur plurimis notum est. Archiepiscopus tamen ad malitiam calumniatoris ex iudicum iniquitate aut simplicitate, aut dispensatione: cum tamen ad hoc uocatus non uenisset, urgebatur ad litigandum, ad satisdandum, cum tamen possessor esset amplissime rei immobilis, ut uix ex causa grauissime infirmitatis ad deliberandum unius diecule posset inducias impetrare. Antea tamen eum iniquo iudicio condemnauerant, et quod sedes apostolica causa cognita retractauit. Cuius retractationis apud nos priuilegium exstat. Nonne ergo iudices potuit et debuit habere suspectos? sed fortasse dicetur quod  ipsos oportebat non de conscientia sua, sed de partium allegationibus ferre sententiam quia et Dominus Iudam, quem proditorem nouerat, non condemnauit: et mulieri in adulterio deprehense pepercit, cum nullus procederet accusator. Inde etiam ad informationem nostram dictum est: Ego sicut audio iudico: sed profecto audire ibi pro intelligere ponitur, ut pro rationabili motu animi sui decernat iudex, interdum assertionibus, interdum presumptionibus utens: ut nunquam ex conscientia iustus et innocens condemnetur, et si multitudo stare uideatur in parte aduersa. Nam scriptum est: Insontem et iustum non occides, quia aduersor impium . Et alibi: Non sequeris turbam ad faciendum malum, nec in iudicio plurimorum acquiesces  sententie, ut a uia declines . Si uero contra conscientiam, presertim in preiudicium innocentis, sententiam tulerit, grauissime peccat, quia, sicut dicit Apostolus: Omne quod non est ex fide peccatum est . Salomon in causa meretricum coniecturali argumento utens condemnauit calumniatricem. Et Daniel in liberatione Susanne presumptionibus reuelauit malitiam sacerdotum. Quod si iudices in causa domini Cantuariensis uigorem debitum habuissent, si lege prescriptam exercuissent diligentiam, si Scripturas consuluissent in iudicio, si potestati supra modum et fas non detulissent, posset fortasse probabiliter argui qui illorum iudicium declinauit. Sed ubi furor omnia uindicauit,  quis locus potuit esse rationi uel iuri? ante presidem ductus est Christus Domini: Conuenerunt principes Scribe et Pharisei aduersus eum . Et profecto preses iste illo, sub quo condemnatus est Christus, truculentior erat. Nam Pilatus id agebat exquisitis occasionibus, ut Christus euaderet accusatus: hic autem operam dabat et diligentiam, ut innocens accusaretur et damnaretur Christus. Ille, ne sub eo iudice puniretur, Christum transmisit ad Herodem, ubi uel contemptus euasit Christus, remissusque est indutus ueste alba: hic modis omnibus agebatur ne quocunque modo Christus euaderet. Dicat uir amator ueritatis quicunque audet coram Deo, cui de hoc testimonio in districto examine redditurus est rationem, dicat certe, si audet, quod archiepiscopus ibi malitiose quod ad calumniatorem  et complices suos, et fraudulenter aut debiliter quod ad iudices tractatus non est, et contemptibiliter, quod ad Ecclesie dignitatem, et ignominiose: et ipse competenti securitate recepta ad iudicium reuertetur. Dicat ergo probus uir et discretus hoc, et ut consilio eius acquiescatur facile obtinebit. Nec est credibile, quod etiam archisynagogus uester aliter sentiat, licet contrarium predicare non erubescat: sed ipse et omnes sui sic dentium soliditate gaudeant, sicut eis respondet conscientia, quod iuste et ad honorem Dei Ecclesie ibi tractatus est archiepiscopus, et omnes qui archisynagogo consentiunt simili uersentur in calculo.

Quia ergo archiepiscopus semel iniquam sententiam reportauerat, et uidebat ex malitia persecutoris  et debilitate iudicum imminere nequiorem, declinauit iudicium, causam transferens ad audientiam eius, qui fidelium omnium iudex est a Domino constitutus, et locum adiit, cui specialiter mandata est omnium sacerdotalium decisio causarum. Nec hoc de iure imperatorum aut canonum, sed ipsius Dei auctoritate dicentis per Moysen: Si difficile et ambiguum apud te iudicium esse perspexeris, inter sanguinem et sanguinem, causam et causam, lepram et lepram, etc. Ascende ad locum quem elegerit Dominus, ad sacerdotes leuitici generis, et ad iudicem qui prefuerit tempore illo, et facies quecunque dixerit tibi, sequerisque sententiam sacerdotum: qui autem superbierit nolens obedire sacerdotis imperio et decreto iudicis qui eo tempore ministrat Domino,  morietur homo ille, et auferes malum de Isrel . Ecce quod a iudicio sacerdotum nec causam excipit, nec personam, licet alias per se ipsos, alias per ministros uicarios Ecclesie decidant sacerdotes. Nonne in persona sacerdotum, sicut Ecclesie doctores fideliter tradunt, Ieremie dictum est: Ecce constitui te hodie super gentes et regna, ut euellas, et disperdas, et dissipes, et edifices, et plantes . Quid ergo peccauit dominus Cantuariensis, si appellauit, si prospexit sibi, si pepercit episcopis quos oportebat iterato ad damnationem et ignominiam sui perperam iudicare, aut regie indignationis intolerabile subire dispendium?

Qualiter autem pars aduersa, que et ipsa appellationem  instituit, causam prosecuta sit, qua modestia, qua sinceritate uersata sit et cum Ecclesia, et cum aduersario, nouit Deus et iudicet, et uobis ignotum esse non potest. Se ipsum poterit quis irridere et texere dolos in animam suam: sed profecto Deus non irridetur. Biennium iam elapsum est, tempus uidelicet quod appellantibus suffragatur, eoque euoluto pro parte domini Cantuariensis est lata sententia: etsi adhuc ex dispensatione quorumdam rerum exsecutio differatur. Omnibus autem iam persuasum est Deum timentibus quod archiepiscopus et sui iniuste proscripti sunt. Quo enim iure consficati sunt reditus clericorum? Et qua episcoporum patientia Ecclesie et bona altaris Christi persecutoribus Ecclesie ad libitum exponuntur? Que iustitia proscripsit innocentes sine  delectu professionis et ordinis, etatis et sexus? Quis unquam tanta immanitate distraxit copulam nuptiarum? Et tamen ei qui facit hoc, ab episcopis innocentie et iustitie testimonium redditur, ut in suam confusionem et perniciem dicere et scribere non erubescant, quia rex »dulce putat obsequium, cum monetur ut corrigat, si quid deliquit in Deum.« Ergo aut ex eorum sententia non delinquit, aut ei infideliter gratum et debitum obsequium subtrahunt, aut palam mentiuntur in capita sua, quia os quod mentitur occidit animam. Non est qui ei audeat denuntiare, quod expedit audienti pariter et dicenti. Non est qui dicat cum Moyse: Dimitte populum Domini cum omnibus que ipsius sunt, ut ei sacrificet in deserto . Non est qui trium  dierum itineri uacationem impetret clero degenti sub Moyse et Aaron, id est in cultu legis et ritu diuini sacrificii occupato. Et quidem credibile est, quod si hic presentes essent Moyses et Aaron ad ostium eius, cuius innocentia predicatur, aut eis omnino non pateret accessus, aut negaretur auditus, aut quod ibi non inuenerunt, suppliciis, aut certe contumeliis afficerentur. Neque enim desunt Iamnes et Mambre qui Spiritui sancto resistant. Achitophel multos in deliberationibus reliquit heredes, qui infatuant animas principum, et contra Deum proferunt et preferunt consilium toxicatum. Quid enim nunc aliud in Cantuariensi archiepiscopo persequuntur, nisi quia in conspectu regum ausus est  Dei iustitiam protestari, tueri legem, Ecclesie tueri libertatem? Certe dum magnificus erat nugator in curia, dum legis contemptor uidebatur et cleri, dum scurriles cum potentioribus sectabatur ineptias, magnus habebatur, clarus erat, et acceptus omnibus, et solus dignissimus summo pontificio, ab uniuersis conclamabatur et singulis: sed ex quo in pontificem sublimatus sue memor conditionis et professionis exprimere uoluit sacerdotem, et uerbo Dei maluit uti magistro quam populo, factus est eis inimicus uera dicens, et uitam corrigens; ut et hi impleant mensuram patrum suorum, qui ex causa simili prophetas et apostolos persecuti sunt: et quidam eorum adhuc martyres Christi, id est testes ueritatis et iustitie persequuntur. Quid in Elia persecuti  sunt Achab et Iezabel? Nempe religionis oraculum, testimonium fidei, iustitie professionem, exterminium idololatrie, medelam uitiorum, criminum abolitionem. Paulus et Petrus gladium Neronis euasissent, imo nec incurrissent inimicitias, nisi uoluptatibus hominum et erroribus contraria predicassent. Nemo enim in aliquo persecutus est quod erat aut dicebatur Elias: nemo puniuit aliquem quia Petrus esset aut Paulus; et Ioannes tutus esset in conspectu Herodis, nisi diceret: Non licet tibi habere uxorem fratris tui . Nullus enim in tantam euasit tyrannidem, ut naturam persequeretur. Sed frequens est, et multis uulgatur exemplis, quia

ueritas odium parit. 
 Qui ergo persequuntur in hac causa Cantuariensem archiepiscopum, non hoc persequuntur quod Thomas est, quod natione Lundoniensis, clericus professione, gradu sacerdos, episcopus dignitate: sed quod annuntiat populo Dei scelera eorum, et ut legem Dei audiant et obediant principes Sodomorum et populus Gomorrhe. Quid est ergo quod persequuntur? profecto apostolorum spiritus et prophetarum, spiritus iustitie et ueritatis, spiritus Patris et Filii et indubitanter Spiritus sanctus. Nam id abominantur, abhorrent et puniunt, quod per prophetas et apostolos docuit Spiritus sanctus. Et si ipse Paulus aut Ioannes quod scripsit presentialiter doceret in carne, aut torqueretur suppliciis, aut diceretur ei ad minus: Recede a nobis, scientiam  uiarum tuarum nolumus, quia nobis contrarius es . Semel locutus est Deus, et idipsum secundo non repetit: nec ad eruditionem uiuorum suscitat mortuos. Cum in Ecclesia presentes sint Moyses et prophete, ut audiantur et doceant populum: et ut pars, que uerbo Domini condemnatur ex sententia Moysis et prophetarum, alteri uictoriam cedat, applicetur Ephod, ubi manifestatio est ueritatis et iudicii, et respondeatur unicuique secundum opera sua. Formam hanc non declinat Cantuariensis archiepiscopus neque sui: imo optant et orant, ut de uultu uerbi Dei, id est legis diuine, iudicium illorum prodeat, et oculi Domini declarent equitatem. Si quid enim exigit quod legi Dei repugnet, si  de uerbo Dei nituntur consuetudines que petuntur aduersus Ecclesiam, libenter cedet: et de contradictione et uexatione partis aduerse satisfaciet libens. Quod si causa eius innititur uerbo Dei, si ei assistunt apostoli et prophete, nemo eum aut suos per gratiam Dei auellet a fide ista.

Hec est enim in Christiano iustissima causa exsilii; pro qua non modo substantiam ponere debet, sed et animam suam. Iam enim sola iniquitas consuetudinum, et equitas diuine legis ab aduerso confligunt, et de causa pecuniaria, que tunc quidem simulabatur, et in ueritate nulla erat, nec mentio est. Aduersus hoc multa fingit, machinatur, et in pelle uulpecule laborat improbitas, sed mentitur iniquitas sibi, non attendens aut dissimulans  quam suauis est homini panis mendacii, sed per ea implebitur os eius calculo. Sed profecto unum est quod omnes mirari, imo dolere debent, illos uidelicet Cantuariensibus exsulibus insultare, pro quorum libertate se Cantuarienses ad omnia discrimina deuouerunt. Illi pro communi libertate uersantur in torculari, et quis astitit illis? Illi satagunt ut hereditas Domini liberetur a seruitute, et ad ollas carnium et allia Aegyptiorum uoto recurrunt, qui in libertatem fuerant educendi. Utique miserabiliores sunt omnibus gentibus. Si hic proscribuntur, affliguntur, et deputantur cum impiis: si consolationem a Domino non exspectant, si exsulantibus conscientia non respondet ad meritum: si in persecutionibus causam non habent Christum. Deridet eos  prudentia carnis, que ab euentu merita pensat; sed Deus consolatur eos in tribulatione sua, tandem responsurus et illis qui mundo lenocinantur, et ceruicalia ponunt sub capitibus uniuerse etatis, et puluinaria sub omni cubito manus, communicantes excommunicatis, claues Ecclesie ludibrio habentes, et putantes legem Dei, nichil aliud esse quam uerba. Nos interim Deo in omnibus donis suis gratias agimus, et maxime quod nos dignatus est illorum numero aggregare, qui persecutionem pro iustitia patiuntur. Suscepimus de manu Domini dulcia, de quibus sepe ad perniciem nostram abusi sumus. Quare et ab ipso equanimiter non suscipiemus amara ad medicinam, in profectum salutis nostre? siue uiuimus, siue morimur, Domini sumus, ut id  solum peti oporteat ab amicis quatenus exsilii nostri angustias subleuent orationibus suis, ut non deficiat fides nostra, sed de afflictione nostra salutem nobis et Ecclesie pacem et libertatem misericorditer operetur.



EPISTOLA CXCIu. AD NICOLAUM DE MONTE ROTHOMAGENSI. 

IOAN. Saresb., NICOLAO de Monte Rothomagensi.

Notam ingratitudinis iure contrahit, quem ad promerendum amorem et obsequium beneficiorum memoria non accendit. Et quidem tanto uberior debetur gratia, quanto cumulatius et frequentius ad nec meritum nec merentem a sola diuite uenaliberalitatis  innate beneficia precesserunt. Sed unde, mihi dilecte, et omni iure et merito diligende, ut humanitati tue condigna liberalitatis compensatione respondeamus? exsulo, proscriptus sum, expositus paupertati, cexsulantium mihi magis quam propriis incommodis urgeor, et eorum, que in pressuris Ecclesia Dei patitur, a me nichil reputo alienum. Sed in his omnibus Deum mihi propitium sentio, cuius muneris est ut exsilium pro iustitia subeam libens: rapinam bonorum meorum pro fide, si necessarium est, gaudens excipiam, nec angustias timeam, aut erubescam ignominiam paupertatis, discipulus et professor pauperis Christi; certus ab ipsius ueritatis oraculo, quod tristitia nostra uertetur in gaudium. Fidelis enim est, nec patietur  pusillos et pupillos suos tentari supra id quod possunt; sed ad gloriam suam faciet ut humilium tentatio eis transeat in profectum. Ceterum unde mihi interim, amicorum dulcissime, ut tue respondeam liberalitati? Eam namque dissimulare non possum, quam toties expertus loquor, cuius beneficia toties mei senserunt, quoties opportunitas data est, ut tue caritatis solatio fruerentur. Quod itaque possum ad presens gratias deuotione maximas ago, indubitanter exspectans, ut miserationi uestre respondeat in misericordia uberi, cui in uobis beneficiorum pecuniam dedistis ad usuram.

Hoc enim solum est honesti fenoris genus, et quod usurarum et totius auaritie, condemnatrix pagina ueritatis non modo absoluit, sed centupla mercede  remunerat. Nam et hoc Salomon in Prouerbiis testatur dicens: Feneratur Domino qui pauperis miseretur, et uicissitudinem suam reddet ei , temporaliter quidem quatenus expedierit; plenissima autem retributione in uita eterna. Quod si diuina dignatio eatenus meis desideriis satisfaceret, ut benefactoribus meis sua auctoritate et meo ministerio uicem duceret rependendam, uotorum temporalium summam mihi fere omnino uideretur assecutus. Sed quid de pace nostra sentiam non plane uideo, aliis asserentibus eam desperatius elongari, eo quod Dominus rex prosperatur in uiis suis: aliis econtra dicentibus quod ei pax non displiceret, si honesta reconciliationis occurreret forma. Et hoc utique crediderim citius, eo quod  uir prudens hanc ipsam successuum facilitatem et copiam debet habere suspectam, et uiarum suarum conscius tutus esse non poterit, si iniuriando Ecclesie et pauperibus Christi Deum sibi reddiderit inimicum, sed, Deo propitiante, non faciet, quod principatus sui gloriam debeat offuscare, nec contra Deum presumet de facilitate aut potius fallacia successuum, qui meminit quam fallax est eques ad salutem. Asahel uelocitate ceruos, ut refert historia, anteibat, et pernicitate currendi capreis preualebat: sed quia agilitati nimis indulsit, hostem persequens fugientem, eum cegit ut instanti fatalem inferret plagam, qui fatum disposuerat declinare per fugam. Fugit interdum Christus a facie  persequentis, sed ue impenitenti in quem prouocatus toruo respicit oculo! Saluta socios curiales qui excommunicati non sunt.



EPISTOLA CXCu. AD MAG. WALTERUM DE INSULA. 

M. GUALTERO de Insula.

Diuturnitas silentii mei iure uideretur esse desidis amici aut negligentie argumentum, nisi causis probabilibus, quas Deus euacuet, huiusmodi suspicio purgaretur. Eas ad presens allegare non expedit, quia sicut mihi graues, ita et tibi conspicue sunt, et note mundo. Utinam soluatur chaos quod inter nos firmatum est, et pax inter regnum et sacerdotium reformetur, ut si intermeandi facultas patuerit, eius, que in  Domino est, nobis possimus adinuicem exhibere officia caritatis! Non enim excidit a memoria mea, quam tibi, exigentibus meritis, obnoxius sim ut magistro et domino. Et tu, licet adhuc mea in te non existant merita, me ut Christianum debes diligere et amicum. Temere tamen non dixerim ei rationem deesse meritorum: cui ad amandum intensa famulatur affectio, et uoluntas ad obsequium prompta nichil auidius concupiscit, quam ut ei opportunitas a Deo preparetur, qua amici sui satisfaciat uotis aut usibus. Nam et Deus deuotam acceptat pro adimpleto opere uoluntatem, et pro qualitate et quantitate affectionis quemque remunerat. Exspecto autem et spero a Domino, quia et deuotioni mee facultas dabitur, et procella nostra in  auram, auctore Deo, in breui facilius et felicius transitura est quam credatur. Hec tamen potius accipiantur dicta ex certitudine fidei quam scientie: eo quod Deum fidelem nouimus in promissis, qui tunc demum gloriosius pro se patientibus suum ministrat auxilium, quando prorsus cessat humanum. Interim probat nos Dominus an diligamus eum, etsi moram fecerit, equanimiter tolerandus est, quia quidquid nobis uideatur, procul dubio ueniet et non tardabit. Unde secure dico quia in breui subueniet, cum pro certo nouerim in humanis rebus nichil nisi momentaneum esse, et quod gloria mundi ut fumus euanescit, et iniquorum finis est ignis et uermis. Et quidem reliquie impiorum interibunt: et est salus iustorum indubitanter exspectanda a  Domino. Licet enim impius extollatur super cedros Libani, si modicum pertransieris, patenter intelliges, quia etiam quando florere uidebatur, iam non erat, et non erat ulterius locus eius. Ridet hec prudentia carnis, sed profecto Deus non irridetur, qui interim iuxta Salomonem irrisoribus flagella parat, et duros malleos dorsis et ceruicibus contemptorum. Ceterum quod ad humanam opinionem, tibi facilius patet, in qua conditione uersemur, et quid ex decreto aulicorum nos timere oporteat aut sperare. Sperabimus autem; nam ad omnem humilitatem prompti sumus, quia conscientia seruatur indemnis, dum legi diuine non derogemus nec honestati, qua amissa satius est mori quam uiuere. Nullam pacis respuimus conditionem: certum habentes  quia melius est incidere in manus hominum, quam derelinquere legem Dei, uel turpitudinis incurrere maculam. Nec tamen presumimus iurare obseruantiam Euangelii, memores infirmitatis nostre, ut liquidum sit quam temerarium est iurare in consuetudines reprobatas. Hoc autem supra modum miror, quod Cantuariensis archidiaconus aut per se aut per alium non laborat de pace, cum ei constet Deo et mammone simul seruiri non posse. uale. Salutat te frater meus R. et domum tuam tecum. Salutem dicimus clericis capelle, qui nec ex nomine excommunicati sunt, nec aliorum participatione. Memento nostri in orationibus tuis memoris tui.



EPISTOLA CXCuI. AD MAG. RAD. DE BELLOMONTE. 


IOAN. Sares., Mag. RADULPHO de Bellomonte.

uere titulus pietatis nullo melius clarescit indicto quam cum illis misericorditer subuenit, qui humano solatio destituti sunt, et quos ingratus Deo gratis persequitur mundus. Hoc itaque te assecutum esse congratulor, gaudens, quod preter opinionem multorum et fere omnium, non dico secularis adminiculo philosophie, sed igniculo Spiritus sancti, tuum ad ueram sapientiam animum accendentis pariter et illustrantis exerces opera pietatis. Et, sicut ex relatione latoris presentium didici, inter caritatis impugnatores  fraternitatis, que in Domino est, ausus es reminisci. Sed unde hoc tibi, mi Radulphe, presertim cum, qui columne uidebantur esse Ecclesie, trepident: et gigantes qui orbem portare debuerant, facilius inundatione aquarum submergi acquiescant, quam gemere? Mandauit Dominus nubibus suis, ne in partibus illis pluant imbrem: et tu in eisdem non es ueritus ad stillicidium diuine gratie, germinare fructus misericordie et opera Saluatoris. Credideram profecto te philosophantis habere uerba, non animum; sed nunc recolo te aliquatenus esse magni discipulum Aristippi, qui omni conditione temporis equanimiter utebatur, et in ipsis philosophabatur nugis, iucundus omnibus, nulli grauis: qui aliquando interrogatus quid ei philosophia  contulerit, dicitur respondisse: »Ut cum omnibus hominibus intrepide fabularer.« Ego de cetero in te securius arbitror confidendum, quia non diffidis de regno Christi. Qua spe rogo, ut, sicut cepisti, latori presentium, contemplatione Dei et obsequii eius, in opportunitatibus suis adesse memineris, certus quod si ei tantum placerent littere nobiscum, quantum aues et curiales nuge tecum, ei omnia necessaria libentissime ministrarem. uale.



EPISTOLA CXCuII. AD MAG. GIRARDUM PUCELLE. 

Magistro GIRARDO PUCELLE.

Licet mihi dilectio uestra non prescripserit, ego  tamen opportunitate inuenta, sicut feruorem animi, presertim ad amicos, et in assertione iustitie cohibere non possum: sic a scribendo non potui calamum continere. Et fortasse plura scriberem nostrum, Ecclesie Anglorum dico, contingentia statum,nisi quia opinor communem patrem nostrum dominum Cantuariensem uobis super his plenius rescripsisse. Progrediens ego ad reliqua Deo inprimis gratias ago qui mihi supra et contra merita mea dedit in omni tribulatione solatium, et omnes aduersariorum tendiculas in gloriam suam conuertit, et paruitatis mee profectum. Quanti enim facere debeo exercitium litterarum et negotiationes uirtutis et experientiam propositi recte philosophantium,  et patientium innocenter et pro assertione fidei et iustitie defensione? Sed et sorti uestre congratulor, audito quod inter hostes Ecclesie, auctore Domino, gratiam inuenistis, ut et temporalibus abundetis ad materiam gerendorum, et quadam litterarum et uirtutum preemineatis auctoritate, ut apud barbaros quod discretio uestra dictauerit, reputent sacrosanctum. uerum quod plurimi facio, illud est quod odistis Ecclesiam malignantium, et ut audio contra schismaticos in uirtute Spiritus sancti publice pro fide in omni libertate conscientie loquimini, et scribitis ueritatem. Nam profecto: Ubi Spiritus Dei est, ibi libertas . Nec est quod magis philosophum deceat quam professio ueritatis, iustitie cultus, contemptus mundi, et  paupertatis cum necesse est amor. Legimus philosophos gratis tanquam uirtutis impedimenta contempsisse et abiecisse diuitias. Sed quod et in gentilibus aliquis eorum operibus preposuerit ueritatem, hactenus inauditum est. In eo namque totius ethice gentilis precepta uigent, ut carnalium passiones affectionum, quas nequeunt penitus exstinguere, reprimant et subiiciant rationi. Quod si cui diuinitus datum fuerit, quia ad hoc natura impotens est, non ambigitur eum recte philosophantis uia ad uitam incedere, ut eternaliter uideat dies bonos: et quatenus in eo quisque profecerit, eatenus ad ueram philosophiam accedit. Unde, quia uos confido recte philosophantis habere propositum, rogo, moneo et modis omnibus consulo, ut errantes studeatis  a schismate reuocare, ut eum preferant homini, nec se metu imperatoris aut schismatici Coloniensis circumuentione patiantur a Christi corpore separari. Nam fortasse pro salute multorum uos Dominus ad hos barbaros destinauit. Nec credo rem istam adeundam iurgiis, sed felici moderatione complendam, presertim a sapiente, qui meminit, quia modestia sapientie a fine suauiter usque ad finem uniuersa disponit. Alioquin pertinacibus communicandum esse non arbitror uel in minimo, cum meminerim illum, cuius figuram geritis, Zorobabel, qui uertitur in principes uel Magistrum Babylonis, non acquieuisse hostibus Iude et Beniamin, ut etiam ad reedificandam domum Domini cum filiis captiuitatis aliquid omnino conferrent. De his hactenus.

 De cetero iam porrectas itero preces, quatenus de reliquiis regum et uirginum mihi uestro aliquid transmittatis cum uestrarum testimonio litterarum. ualete.



EPISTOLA CXCuIII. AD ALEXANDRUM PAPAM 

Domino ALEXANDRO pape.

Si de exsilio clamamus ad patrem pro quo iugiter clamamus ad Dominum, pro cuius fide et honore contra persecutores Ecclesie clamauimus semper et clamabimus, Deo auctore, quoad uita fuerit comes, uestra paternitas admirari non debet, cum de  inopinata rerum nouitate clamorem extorqueat uis doloris, et importune et amarissime necessitatis acerbitas. Clamamus ergo ad successorem Petri, uicarium Crucifixi: et utinam clamor noster intreat in aures uestras, ut super calamitate Ecclesie, et filiorum afflictionibus et gemitibus patris uiscera concutiantur ad miserationem. Et licet miserie nostre de recenti iniuria multiplicate sint super numerum, et excreuerint supra modum: tamen, Deo teste, acerbius dolemus, et ingemiscimus magis de imminutione glorie uestre et fama Romane Ecclesie denigrata, quam de damnis, iniuriis et oppressionibus nostris. Ius est  ius est ueras exprimere uoces, presertim apud eum qui amator est et patronus ueritatis, et cuius ministerio Spiritus  sanctus totius falsitatis figmenta condemnat. uiduam impatientius conquerentem propheta habuit excusatam, eo quod in amaritudine erat anima eius ob recentem filii mortem. Et nos quid patienter queri possumus inter tot mortes, carceres, uincula, flagra, contumelias, terrores, esuriei, sitis, nuditatis et multimode calamitatis angustias? Si ergo iuste amaritudini debetur uenia, quorum querela patientius audienda est? quorum gemitibus magis compatiendum? quorum preces benignius audiende a Romano pontifice, quam exsulum Cantuariensium qui pro tuenda libertate Ecclesie, pro astruendis priuilegiis apostolice sedis proscripti esse noscuntur?

Utinam, Pater, essent aures uestre ad ora regis  et optimatum Francie! utinam audiretis quomodo uobis insultant hostes Ecclesie, et fere uniuersi detrahunt uobis! Et, si uera sunt que predicantur in compitis, non uideo quo modo maiestas uestra probabiliter ualeat excusari. Pretereo quod insignis ille iurator, quasi re bene gesta, de manu uestra decanatum accepit et curam multarum animarum, uir probate religionis et fame hilaris, qui nec uno mense ecclesiasticum addidicit ritum. Sed nunquid eximendus erat a iurisdictione omnium episcoporum, ut ei  auctoritate apostolica seuire liceat in subiectos non reseruato eis appellationis remedio? Nunquid tantis erat priuilegiis extollendus, ut in introitu suo uestra auctoritate conuocatis episcopis et clero Anglie mandaret,  ne Cantuariensi archiepiscopo obedirent, uel ad ipsum uocati accederent, et ut iure excommunicati sine satisfactione et cautione omni absoluerentur in sacrilegiis perseuerantes? Os meum in celum ponere non presumo. Fateor et uerum est omnia Romano licere pontifici, sed ea duntaxat que de iure diuino ecclesiastice concessa sunt potestati. Liceat ei iura noua condere, uetera abrogare, dum tamen illa, que a Dei uerbo in Euangelio uel lege perpetuam causam habent, mutare non possit. Ausim dicere, quod nec Petrus ipse perseuerantem in scelere quemquam et uoluntate peccandi, posset absoluere, nec claues accepit quibus regni ianuam possit impenitentibus aperire. Unde  ergo illi hec data potestas? Ad hec dicitur quod rex Anglie omnium episcoporum iurisdictioni subtractus est priuilegio nouo: quod profecto si obtinuit, ecce ei collata est auctoritas licitum libito cequandi. Non tamen facile crediderim quod hec omnia tam facile contra Ecclesiam Dei impetrata sint. Sed hoc fiducialiter dixerim quod antequam hec essent apud nos diuulgata, de diuturno naufragio ueneramus in portum, a quo nos reiecerunt in pelagus, qui cum triumpho a sede apostolica redierunt. Nec aliquo modo persuaderi potest, quod legati qui uenire dicuntur, procuraturi uoluntates domini regis, conditionem nostram reformare possint in eum calculum, in quo erat, quando uerbum hoc omnium corda concussit. Dubium tamen est an  uelint, si tamen dubium, cum alterum eorum audierimus a multis in perniciem nostram, aut potius in dispendium, et ignominiam ecclesie consensisse domino regi, et operatum esse, quantum in eo fuit, exterminium nostrum. Eum ergo misisse, sicut aduersarii iactitant, nichil aliud est quam nobis ministrasse calicem passionis et mortis. Quod si proponit, sepiat Deus uiam asciscentis et uenientis, spinis, ut precipitentur in foueam quam innocentibus parauerunt.

Adiiciunt malis nostris, qui contra nos, et magis contra uos gloriantur, quod exsilium nostrum prolongastis in annum, ut uobis rex Anglorum interim confederetur. Sed memineritis federis Benadab, quod regi Isrel fuit in scandalum, et populo  in ruinam, quia ultionem diuinitus procuratam in publice religionis hostem noluit exercere. Procul dubio et iste, si stetissetis ad modicum, iam ad deditionem compulsus erat, ut se traderet manibus uestris et Ecclesia sub eo debita libertate gauderet. Sed quis de unius anni uita potest esse securus? An nescitis quoniam quicunque oderunt Ecclesie libertatem, siue schismatico imperatori confederati sint, uite uestre, quam Deus in multa protendat tempora, terminum optant. Patet ergo quam periculosa sit ista dilatio, per quam temeritas amplius insolescit, et Ecclesie conditio tristior et durior malitiosius exspectatur. Mala facienda non sunt, ut proueniant bona: nec salubris esse poterit dispensatio, per quam sacrilegorum perpetuatur  audacia.

Excessi modum, et quis cui loqueretur minus attendi; sed exulcerate mentis impetum nequaquam potui cohibere, uidens quod occasione uerbi huius crudescunt amplius aduersarii nostri, imo uestri, et benefactorum nostrorum liberalitas tepescit, aut omnino exstincta est, preter quam in rege Francorum, et paucis aliis, qui nobis quidem compatiuntur amplius, et, unde dolemus plurimum, queruntur de uobis. Placeat itaque miserationi uestre, Cantuariensibus uestris aliquod prestare solatium, et uestri nominis gloriam reformare, reprimendo hostes Ecclesie et retribuendo circumuentoribus uestris pro merito. Unum pro certo  noueritis, quod si rex semel in quacunque petitione repulsam sustinuerit, omnium meritorum uestrorum, quoad ipsum, euacuabitur fructus. Necesse autem est ut patiatur repulsam, qui in petitionibus modestiam nescit.



EPISTOLA CXCIX. AD. MAG. GIRARDUM PUCELLE. 

Magistro GIRARDO PUELLA.

Etsi uobis nuper scripserim que uidebantur scribenda pro tempore, tamen instar amicitie torpentis arbitror inter necessarios cessare uerbi commercium, presertim oblata ex quacunque occasione opportunitate colloquii. Celebre siquidem prouerbium est: »uerba amantibus, et seruilibus ingeniis  querelas non deesse.« Quantum uero silentium in professionibus religiosis ad cultum iustitie proficere commendatur, tantum profecto conuincitur amoris perdere et generare defectum. Impulit ergo me stimulus caritatis, portitoris opportunitate diuinitus collata, per litteras sciscitari, an circa statum uestrum in alterutram fortune partem de nouo sit aliquid immutatum, et an aliquid pro ea certum acceperitis de expeditione imperatoris et de uestro Coloniensi, quos Deus conuertat, si predestinati sunt, et per condignos fructus penitentie in unitate Ecclesie constitutis donet ueniam, et purgatos introducat, et perducat ad uitam: alioquin uirgam furoris sui cedentem populos in indignatione, corripientem Ecclesiam castigatione crudeli confringat  Altissimus misericors et miserator Dominus. De statu meo noua scribere nequeo, quia circa me nichil est innouatum. Sed qui uester fui recedentis, ubicunque sim et ubicunque locorum uos degatis, auctore Domino, uester ero. Nec dubito quin et opportunitatibus meis, si res exegerit, officiosa esse disponat uestra sedulitas. Poterimus autem magis ad inuicem officiosi esse, si ipsi philosophie  curauerimus diligentius inseruire, ut simus  potius mandatorum exsecutores, quam inanium uentilatores uerborum. Res enim querit, curat, et assequitur ueritas philosophie, non uerba. Et mihi quidem nunquam placuisse scientiam que in solis uersatur sermonibus, uobis pridem notum est. Nec auditores  uerbi, nec precones apud Dominum iusti sunt, sed factores: estque uere philosophie certissimum argumentum, cum quis uirtutis obice retundit stimulos carnis et totius fortune elidit incursum. Sumus, amice, in conflatorio Domini, eo per patientiam philosophemur auctore. Nam doctrina uiri per patientiam noscitur. De cetero communicate mihi si placet nouorum aliquid, que in expilatis inuenitis armariis: si non aliud occurrit, quod nostratibus desit, saltem uisiones et oracula beate illius et celeberrime Hildegardis apud uos sunt, que mihi ex eo commendata est et uenerabilis, quod eam dominus Eugenius speciali caritatis affectu familiarius amplectebatur. Explorate etiam diligentius et rescribite  an ei sit de fine huius schismatis aliquid reuelatum. Predixit enim in diebus beati Eugenii, quod non esset nisi in extremis diebus pacem et gratiam in urbe habiturus. Precor autem attentius, ut res beati Remigii apud uos sic protegatis sicut protegeretis animam meam.



EPISTOLA CC. AD WALTERUM ALBANENSEM EPISCOPUM. 

Idem GALTERO Albanensi episcopo.

Magnam mihi prestat apud uos audendi fiduciam, quod ille, cuius memoria in benedictione est, utriusque nostrum Pater sanctissimus Adrianus, qui uos in sancta Romana fortissimam  columnam plantauit Ecclesia, me speciali quadam  caritatis gratia pre ceteris conterraneis diligebat, et fortune mee casus sortis sue euentibus connumerandos arbitrabatur. Hec ipsius ad me affectio nobis adinuicem et aliis interim paucis innotuit. Sed nisi eum fata prepropere, quod nunc leget orbis Christianus, e medio rapuissent, iam innotuisset e mundo. Unde et mihi de uestra dilectione censeo tutius et in Christo amplius presumendum, credens quod sicut uos uir beatissimus successorem preelegit honoris, ita, imo magis, habere studuit heredem caritatis. Ea ergo fiducia qua ipsum consueueram, alloquor et uos, quia sicut illi obsequium meum plena et sincera affectione deuoueram: ita et quod in me promptum est, honori uestro et glorie paratus sum inseruire. Ceterum non uideo quo  modo uester aut Ecclesie Romane subsistere possit honor, et unitas seruari corporis Christi, si personarum estis acceptores et munerum, si uobis iudicibus perit innocens: et quod nuper Gallia fieri uidit et doluit, impenitens absoluitur criminosus; si Ecclesie Dei spolianda et conculcanda tyrannis exponitur; si iniquitas potens et patens in consistorio uestro de iustitia manifesta triumphat; si clerici uobis consentientibus aut dissimulantibus dantur ad uictimam sicut oues occisionis; si usurpate prauitates uestro silentio et torpore seruandarum robur obtinent legum. Hoc enim est pro quo exsulant, et proscripti sunt miseri Cantuarienses, quia mutire audent pro Ecclesie libertate, quia sedis apostolice priuilegium protestantur, quia traditionibus impiorum  anteferendas predicant sanctorum Patrum canonicas sanctiones. Reuoluite, si placet, libellum detestandarum abominationum, et plane uidebitis quod aduersarii nostri, imo et uestri et totius Ecclesie Dei dorsum conuerterunt ad sanctuarium Domini, et legem non profanare, sed euertere moliuntur. Si illis decernitis ignoscendum, quia potentes sunt, nos imbecilles, illi opulenti, nos pauperes; si tempora periculosa metimini, si dies malos expauescitis, ut contra iustitiam ducatis pro malitia dispensandum, nunquid creditis uos hac uia Deum placare posse, ut meliora tempora largiatur, ut uos dilatet et roboret, ut aduersarios uestros extenuet et eneruet: nunquid hec est uia Domini?  ubi lex? ubi prophete? ubi Euangelium Christi? ubi decreta et exempla sanctorum? Lex utique sempiterna est, et solui non potest, quia in quo iudicio iudicaueritis iudicabimini: et per que peccat quis, per hec et punietur.

Sed fortasse minuti homines indigni uidentur ut pro eis tanti principes debeant exacerbari, et pro aliis eque potentibus esset rigor iustitie exercendus. uerum hoc non apostoli distinctio est, sed arguti philosophi Thrasymachi, definientis in eo constare iustitiam, ut plurimum prosit ei qui plurimum potest: cum econtra probati philosophi definierint eam esse uirtutem, que plurimum prodest ei qui minimum potest; liberat enim pauperem a potente, et decernit meritis premia, non  personis. Si rex immunis creditur, quia licet ipsius auctoritate, aliorum tamen ministerio maleficia exercentur, potest et Dauid non imputari sanguis Urie, quia ab eo non proprio, sed gladio filiorum Ammon interfectus est. Et Achab et Iezabel innocentis Naboth non luent sanguinem, quia fraude iudicii legitur interemptus: sed ab utroque regum, pauperum duntaxat et innocentum sanguis exquiritur, eisque non imputantur prelia commissa iure legum. Nonne in consistoriis uestris teritur quod regulariter proditum est, quia ratihabitio mandato comparatur? Nonne et omnia nostra facimus quibus nostram impertimus auctoritatem? A uestro itaque iure colligo inferens, quia si auctoritatem accommodaueritis, si dissimulatione iustitie rata  habueritis que contra ecclesiam presumuntur, totius malitie huius reatum incurritis coram Deo et hominibus.

Hec idcirco uobis tanquam patri et domino credidi familiarius intimanda, ne consensum detis iniquitati: sed animam uestram liberetis apud Deum et homines. De cetero, quia Remensis Ecclesia dicitur ad curiam proficisci, precor, ut magistro Radulpho per dominum papam et alios ab archiepiscopo et canonicis decaniam obtineatis. Iam enim de eo eligendo sermo habitus est: nec credo quod sit apud eos aliquis litteratior aut honestior moribus, aut liberalior in pauperes Christi. ualete.



EPISTOLA CCI. AD ALBERTUM CARDINALEM 


Idem ALBERTO cardinali.

ueritatem libenter audit amicus ueritatis, et salus illius desperanda est, cui gratior est fraudulente adulationis illecebra, quam ueri salubris asperitas. Unde et uobis, quem amatorem ueritatis esse non dubito, audentius scribo, ratus non displiciturum quod Ecclesie Dei noueritis profuturum. Scio enim in uestro desiderio esse, si celitus datum fuerit illius imitari uestigia, qui pro liberatione eius posuit animam suam. Hec in potestate regis Anglie colliditur et tanta premitur seruitute, ut etiam mentionem fecisse libertatis, lese maiestatis uideatur esse reatus. Collegerunt item pontifices, et nostri  temporis Pharisei in aduentu Ioannis illius insignis iuratoris, concilium, et in eo consilium inierunt, quomodo perderent Christum Domini, excommunicatos impenitentes absoluerent, euacuarent diuine legis et canonum sanctiones: et sine crimine committerent et tuerentur inobedientie crimen. Sentit hoc Cantuariensis archiepiscopus et cexsules sui, qui bonis omnibus proscripti sunt, quia mutire audent pro Ecclesie libertate. Sperabatur in aduentu cardinalium aliqua consolatio; sed ecce eo magis crudescunt cornua tyrannorum, quod uident palpari, et non remorderi illum qui fecit et facit omnia hec. De altero tamen legatorum merito confidit Ecclesia, quia creditur agi Spiritu Dei. Et utinam alter potentatui et gratie regis quam appetiit  hactenus, preferat ueritatem. Quod si fecerit, nec confirmationem, nec tolerantiam aut dissimulationem consuetudinum regis ad aliquo episcoporum exiget, que legi Dei patenter aduersantur, sedis apostolice priuilegium dissipant, et omne ius et auctoritatem eorum que gerenda sunt in Ecclesia Dei, in principis conferunt uoluntatem. Si pastorale officium non nisi ad nutum principis liceat exercere, et procul dubio nec crimina punientur, nec tyrannorum arguetur immanitas, nec reipsa diu stabit Ecclesia. Ergo quisquis ille sit, qui in tantarum prauitatum usurpatione silere et dissimulare consulit sacerdotes, hereticum esse non dubito, et preambulum Antichristi, si ipse non sit personaliter Antichristus.

 Clama, inquit Spiritus per prophetam, ne cesses, quasi tuba exalta uocem tuam et annuntia populo meo scelera eorum . Et Apostolus in quo loquitur Christus: Argue, inquit, obsecra, increpa , et omnem punire inobedientiam promptus ipsi Angelo qui in celis est anathema denuntiat, si se erigat contra Christum, et doceat contra Euangelii ueritatem: et audet homuncio monere et consulere sacerdoti, ut taceat et dissimulet iniuriam Christi, mala faciens ut proueniant bona? Nonne pereuntis impii sanguis de manu sacerdotis obmutescentis sic exquiritur ut et ipse pro silentio moriatur? Moyses manus non demisisse, sed erexisse describitur, ut Amalec sterneretur. Arca Dei non legitur captiuata, nisi quando peruersa mansuetudine patris  sacerdos filios arguens uti maluit, quam seueritate et auctoritate pontificis. Achab, et si reprobus fuerit, pre quibusdam sacerdotibus nostre etatis diuine legis habuit zelum. Nam qui aurum, argentum, uariam supellectilem, liberos et uxores regi Syrie in commercium pacis exposuerat, domorum scrutinia non concessit, ut diuine legis seruaret libros, quos rex iuimicus pre ceteris omnibus cupiebat auferre. Unde et legis zelus a Deo auctore ipsi Achab consolationem retulit et triumphum. Petrus solidas inuenit aquas ambulans in fidei fundamento: mergi tamen cepit, ex quo imminentis aure timuit flatum.

Sed quid ad Patrum exempla decurritur? Nonne  dominus papa , zelo iustitie, quem semper habuit, meruisse credendus est, ut hostis fidei Fredericus contritus sit a facie eius, et ira Dei castra eius exterminarit, qui iam uidebatur de urbe et orbe et uniuersali Ecclesia triumphasse. In quo tamen magis  adiuti estis precibus pauperum Christi, quam uestrorum consiliis aut uiribus Romanorum. Audenter quoque dixerim, quod uos suo miraculo citra humanum consilium de faucibus leonis eripuit; ut de cetero semper tantum habeatis in Deo fundatore Ecclesie et custode et eodem uestro liberatore fiduciam, quod nec aduersantium minis nec blandientium fraudibus recedatis a uia recta, aut contra  regem credatis de lege dispensandum. Nam qui Fredericum deiecit coram uobis, profecto et alios tyrannos si institeritis mandatis eius subiiciet uobis aut omnino deiiciet.

Dignetur ergo sanctitas uestra, apud quam non est acceptio personarum, dominum illum, qui Anglicanam conculcat ecclesiam, domino pape et fratribus uestris uerba ueritatis et uirtutis ingerendo reprimere, quia, si Ecclesia Romana uoluerit, et de Domino non diffidat, eum facile perdomabit, sed quidem non istorum ministerio legatorum, nisi alia uia incesserint: cum rex ille de altero eorum presumat plurimum, quem petiuit ex nomine. Nec tutum esse ducunt multi sapientes et religiosi in tali loco et tanto discrimine sub eo iudice causam  Ecclesie uentilari, qui Papie inter cognatos, amicos et notos presens, et silens ad minus---nam alii aliud suspicantur---audiuit et uidit Ecclesie Romane, cuius est membrum, tantum fieri preiudicium, et causam fidei publice condemnari. Non enim creditur nunc aut fide sincerior, aut caritate feruentior, aut uirtute constantior, nouam ex alto fortitudinem induisse, ut non possit muneribus aut metu flecti, aut gratia hominis qui eo patrono semper usus est in causa ista. Iam uero uicisset ecclesia nisi auxilio et consilio eius iurator ille decanus preualuisset: et utinam nunquam fuisset annulus ille, quem in signum confusionis ecclesie et sui triumphi uidentibus cunctis semper ostentat. Utinam dominus papa peccatum alienum nunquam fecisset  suum; et intrusum, quem ad gloriam Dei deiecerat iuste, ipse qua cunctis preeminet auctoritate non intrusisset: nec illum fecisset custodem animarum, qui et Ecclesie persecutor exstitit, et adhuc non nisi carnem sapit.



EPISTOLA CCII. AD IOANNEM PICTAuIENSEM EPISCOPUM. 

Domino IOANNI Pictauiensi episc., I. S.

Liberalitatis uestre sedulitas non tam crebris quam continuis et perennibus beneficiis promeretur, ut non ad frequentes, sed ad perennes uobis gratiarum tenear actiones. Teneor quidem teneborque perpetuo. Et quo plus sincere affectionis, quod solum  possum, ad presens rependero, eo amplius et arctius me non dubito obligari. Nam in caritatis contractum indubitanter uenit, et specialiter obtinet, ut habita reddatur semper et ut nisi reddita nullatenus habeatur. Sed quantum est hoc quod me totum, id est hominem, paruum nomine, facultate minorem, minimum merito uobis deberi profiteor. Nam totum istud pro merito parum est. Sed dum mecum in ratione dati beneficii, humanitatis exhibite, profuse liberalitatis contraxistis affectione religiosa, obligastis uobis et illum totum, qui mensuram bonam et coagitatam et supereffluentem mercede centupla refundet in sinum uestrum. Totum, inquam, et fiducialiter dixerim totum, qui nulli cedit in partem: Licet et singulis electis gratiarum  usus conferat speciales, sui tamen munere integro non deciso, nec distracto particulatim, quia cuiuis totus adest, aut totus elabitur, hic certe se pro me totum debet, et procul dubio totum reddet, quoniam fidelis est in promisso, et munificentissimus in retribuendo. Secuti estis et sequimini fidem eius, ut se de mandato et promisso teneri meminerit, presertim cum operatoribus misericordie publicum Euangelii munimentum dederit, quod confirmare dignatus est charactere crucis sue, et insignire sanguine proprio. Hec ergo erit miserationis uestre retributio copiosa; hec humanitatis exhibite diuina merces, et impendii temporalis eternum compendium. Et quidem, ut iustum est, magni facio terrene facultatis subsidia, sed  pluris sunt solatia recti consilii, que a uobis indesinenter recipio, et adminicula uere uite, monumenta dixerim et instrumenta sapientie.

Causa ergo frequenter scribendi uobis, duplex mihi est: primo ut statum uestrum, quem periclitari timeo, explorans satisfaciam sollicitudini: deinde ut uestra prudentia instruar, qualiter me ad uarios fortune motus oporteat premuniri. Proinde placeat uestre dignationi rescribere quatenus cum domino rege processeritis in uerbo pacis, quid actum sit in curia Pictauiensi, ubi credibile est uulpes foueas inuenisse et uolucres celi nidos, et paruulo, cuius natalis celebrabatur, pene reclinatorium defuisse. Coniicitur enim Radulphi de Faia  spiritum ibi prepotuisse, ut et prophete et precones palatii inebriati sint dolis et temeritate illius. Utique uetus prouerbium est et quod uespasianus Augustus in se dictum patienter audiuit: »uulpem posse mutare pilum, non animum.« Tradunt etiam qui de animalium scripsere naturis, quia hoc genus animalis nullo unquam tempore mansuescit. Et Offellus:

Qui coarat uulpi sulcos uariare necesse est.
Sed confido quod uos etsi non inconcussos, illesos tamen gratia conseruauit. Quia frustra iacitur rete ante oculos pennatorum . Precor etiam ut, perpensis his que nuntii domini regis Anglorum dicuntur a sede apostolica impetrasse, rescribatis, qualiter dominum Cantuariensem, et me tam erga  Cantuariensem, quam regem siue legatos uersari oporteat. Nam si rumoribus credi oportet, et aduersariorum iactantie, rex plura postulare timuit aut erubuit, quam Roma pati. Spero tamen quod dominus papa aliquid reseruauerit solatii parti nostre, imo sue et Ecclesie Dei. Alioquin utquid terram occupat? sed absit ut de eo tam sinistra credamus, quam peruersa iactitant aduersarii nostri; sed si legati in tanta ueniunt potestate, ut ab eis appellari non possit, quid consulitis? Nam Papiensis hactenus in causa ista regis opes, non timorem Dei, uel Ecclesie honestatem habuit ante conspectum suum. Siquidem ubi amor eius, et oculus. Alter uero uir bone opinionis est, Romanus tamen et cardinalis. Quod si eorum examen declinauerimus,  uerendum est ne apud regem et Ecclesiam Gallicanam cause nostre ledatur opinio. Si susceperimus licet suspectos, timendum ne subuertant iustitiam nostram. Dispensabunt de nobis, ut detrimentum Ecclesie compensent loculis suis. Nam quamcunque uideantur fecisse pacem, titulis et triumphis suis ascribent. Debentur nobis in primis restitutio ablatorum, et sedium, et reformatio securitatis. Sed fortassis precipient nos usque ad decisionem totius litis solis cautionibus esse contentos, quam conditionem nemo ad litigandum nisi insanus admittet; hoc autem ut memorie fidelius hereat, in fine censui repetendum.



EPISTOLA CCIII. AD MAG. SILu. THESAURARIUM LEXOuIENSEM. 


Magistro SILuESTRO Thesaurario Lexouiensi, IOAN. Saresb.

Audita, dilectissime, pace tua, ut oportuit, pro amico letatus sum, sed omni emolumento mihi gratior est perseuerantia honestatis, et usque ad inuidiam ueterum amicorum fame purioris hilaritas. Primus itaque et adhuc solus formam perseuerantie in agone Christiano cum Ecclesia laborantibus prebuisti, et per gratiam Dei reliquis de cetero proderit ad erectionem spei, ad tuitionem libertatis, ad uirtutis profectum, quod in te precessit felicitatis exemplum. Felicius tamen reputo quod ex amore possessionum et facilitate et temeritate iurandi primam fidem irritam non fecisti, quam quod rerum  compendia temporalium assecutus es pro uoto amicorum et merito tuo. Pro merito sane dixerim, quamuis certo certius constet, plura et longe maiora et clariora tuis deberi meritis. Que procul dubio reddet, qui neminem ab initio fefellit creditorum, et mensuram coagitatam et supereffluentem refundit in promerentium sinus. Liquet ergo in te quia Deus, qui inaniter gloriantibus resistit, humilibus dat gratiam , et iuxta Apostolum, qui se existimat aliquid esse, cum nichil sit, se ipsum semper, interdum uero seducit et allos .

Quia ergo Deo propitio naufragium euasisti, adhuc in alto nauigantibus, et cum Petro naufragantibus quam potes opem ferre memineris, et agonem  Christi iuuare, nunc orationum suffragio, nunc tuarum solatio litterarum. Hec enim sunt  quibus maxime indigemus. Ego enim per misericordiam Dei temporalibus abundo, ut formam potius habere uidear florentis in patria quam exsulis et proscripti. Dominum Cantuariensem Christianissimus rex Francorum Senonis exhibet regia magnificentia in ecclesia Beate Columbe, eumque in omnibus sic ueneratur et colit, ut christum Domini decet a christo honorari. Eidem quoque fidelissimo principi, sicut ipse fatetur, pauci uidentur dies, et parui sumptus pre amoris magnitudine, quos sacerdotis Christi et apostolici uiri impendit obsequiis. Sed et fidem eius, quod satis humiliter recolit condigna mercede remunerat Deus  cuius muneris est, ut sine cruore et tumultu in medio hostium degens, et prosperetur in omnibus, et quod maximum reputat, ametur et honoretur a subditis, sicut Obededom, arca Domini recepta, in ancillarum fecunditate, et gregum, et totius possessionis multiplicatione, diuine benedictionis expertus est fructum. Et Holda per eiusdem arce receptionem, quando eam pius Achaz eiecerat a templo Domini, assecuta est in silentio pontificum et sacerdotum gratiam prophetie: sic rex Christianissimus, recepta in regno suo Ecclesia Romana, de uxore suscepit filium fidei, auctore Domino, et regni heredem, quem data sibi omnium expetibilium optione fuerat petiturus. Nunc autem pro humanitate Ecclesie exhibita Anglicane, nouam, quam pro  arbitrio suo dabit Dominus, gratiam confidenter exspectat. Dominus papa Cantuariensem archiepiscopum uerbis et scriptis nuper consolatus est, et utinam omnibus innotescat quibus pactionibus et cautionibus obtinuerit ille iurator insignis ea de quibus Ecclesie aduersarii gloriantur. Et tamen si pactiones fuerint adimplete, nobis abunde in restitutione ablatorum et pace et securitate prospectum est. Silentur hec interim necessitate obedientie, sed spes est in breui omnia propalanda esse; quia, ut pro certo didicimus, legatorum, qui sperabantur, aduentus suspensus est, aut omnino sublatus iuratoris fraude comperta. Rescribe quatenus licitum fuerit, quod Ecclesie et nobis in agone Christiano expedire fueris arbitratus, et me, ubicunque  locorum sim, noueris esse amantissimum tui.



EPISTOLA CCIu. AD MILONEM EPISC. MORINORUM. 

Domino MILONI episcopo Morinorum.

Eo sinceritatis uestre titulus in caritate splendidius elucescit, que ex relatione latoris presentium certius constat, quod inter fortuitorum euentuum turbines, et uarias procellas negotiorum, quibus officii uestri instantia indesinenter concutitur et acriter, sine tamen uirtutis elisione, colliditur, amicorum potestis sollicitudinem gerere, et eorum onera per fraterne caritatis exhibitionem facitis uestra. Sic enim et Apostolus scandalizatis couritur, et fratribus  coinfirmatur infirmis, et per compassionem fit in Christo omnibus omnia, dum ad formam ethice purioris, et consummatioris philosophie, humanum a se nichil reputat alienum. Reposita est uobis, Pater, huius corona misericordie, quam reddet uobis in illa die misericors et miserator Dominus, qui nos interim exsules et proscriptos suos, sanctorum suorum ministerio, necessitatibus nostris pro ipso communicantium consolatur in omni tribulatione nostra. Nam Christianissimus rex Francorum patrem nostrum Cantuariensem archiepiscopum in ulnis caritatis excipiens eum in ecclesia Beate Columbe Senonensis regiam magnificentiam exhibet, et sic tractat in omnibus ut a christo tractari decet christum Domini. Aliter enim exprimere nequeo  affectionem, quam naufrago sacerdoti exhibet Christianissimus princeps. Nos autem domestici sacerdotis, proscripti quidem rebus, sed ascripti fidelibus, qui pro iustitia patientes honorificauerunt ministerium suum, dispersi sumus ut exsules in regno Francorum. Sed ubique nobis adest qui pascit uolatilia celi, et lilia uestit agrorum. Speramus autem quod idem Pater noster et omnium Dominus procellam nostram in auram conuertet in breui, licet maius nobis imminere naufragium hostes Ecclesie glorientur. Mentiuntur enim Romanam Ecclesiam nobis conuersam esse in arcum prauum, et dominum papam omnibus regis Anglorum petitionibus annuisse, ex eo sumentes coniecturam, quod excommunicati nostri absoluti sunt in aduentu Ioannis de Oxenefordia;  qui etiam, quasi re bene gesta in curia imperatoris, ubi schisma confirmatum est, acceptum de manu domini pape reportauit Saresberiensis Ecclesie decanatum. Sed si quis ea que Rome gesta sunt diligentius recolat, plane uidebit quod Romanus pontifex etiam circumuentus causam Ecclesie et nostram fidelissime procurauit. Iam dictus enim Ioannes tandem prestito iuramento de more absolutus, ut itidem publice iurauit, quod nichil in prefato schismaticorum conuentu fecerat contra fidem Ecclesie et honorem et utilitatem domini pape, et utinam non deierasset! postmodum commendatitias et deprecatorias porrexit ex parte domini regis, quibus insertum erat, ut illi tanquam regi ipsi in omnibus crederetur. Deinde tanta fultus auctoritate,  causam que inter regem et archiepiscopum super prauis consuetudinibus uertitur, domini pape commisit arbitrio, ut ille ad nutum eius roborarentur, aut caderent, et archiepiscopo ad formam mandati eius pax omnimodo reformaretur. Et hoc item iuramento confirmans obtinuit ut dominus papa concederet se ad hoc legatos esse missurum. Quorum iter, ut aiunt, suspensum est, iuratoris fraude comperta.



EPISTOLA CCu. AD WILL. SUBPR. ECCLE. CHRISTI CANTUAR. 

IOAN. Saresb., WILLELMO subpriori Ecclesie Christi Cantuar.

 Mihi nuper locutus es in parabolis, dicens tuas, imo Ecclesie opes de nouo publicatas, et studiosius deprecaris ne me eas prodente transferantur in Babyloniam. Sed si publicate sunt, miror quare usque ad patrem se pro filiorum salute et libertate matris deuouentem, et iam triennio erumnis expositum ante liberalitatis beneficia non peruenerunt. Si publicate sunt, debueramus et nos esse de coutentium populo. Si patrem profitemini, ubi est amor eius? si dominum recepistis, debite uenerationis quo profectus est timor? si uos fratres asseritis et amicos peregrinantium, cur cessant humanitatis officia, et debite solatia caritatis? sed fortasse quo gratius patri prestetis obsequium, exspectatis ut amplius egeat. Interim picturis inanibus  imperite multitudinis oculos oblectantes rati impensum iri publicis usibus quod in spectaculis et curiosorum lenociniis oculorum ineptius erogatur. Profecto

Non hoc ista sibi tempus spectacula poscit. 
Illudque satyricum uidetur in uos, scio cui et quibus loquar, probabiliter retorquendum:

Non habet infelix Numitor quid mittat amico,
Quintille quid donet habet, nec defuit illi
Unde emeret multa pascendum carne leonem. 
Nec hoc dixerim quod uerbum hoc in omnes cadat, sed in eos quod indubitanter nostis, quia potuerunt non transgredi et transgressi sunt; bona facere,  nec fecerunt. Nouit inspector cordium, quia mihi tristitia est, et dolor continuus cordi meo, quod nobis dormientibus in periculo uite, soli alieni naufragio nostro ferunt opem. Dicitur tamen ad cumulum doloris mei, quod circa unum in tanta necessitate patri prestitistis obsequium, diligentem adhibendo custodiam ne quocunque casu euaderet, quia de manu carnificum elapsus conuolauerat ad nostrorum presidia patronorum. Sed timorem pretenditis. At profecto Deus non irridetur, sed timetis eum cui ad momentum credita est dispensatio peccata corripiendi in corporibus, quare non pertimetis eum qui potest corpus et animam mittere in gehennam? Expergiscimini igitur, et memineritis Abdie dispensatoris Achab, qui centum prophetas in specubus  latitantes pauit in persecutione Iezabel. Quidquid autem in alterutra parte feceritis, procul dubio mensuram bonam et supereffluentem in sinus uestros refundet Altissimus. Neque hoc ille impediet uester collega Bathoniensis, qui utinam submergatur in turmis quibus dignus est, quas meruit, ut coniiciatur in rutefolium, cuius Petronius in penam delinquentium meminit, aut sepeliatur in salinario Heduorum. Ut ad parabolam tuam redeam, scias quia nomina librorum apud me sepulta sunt. Sigillum quidem nomine tuo recepi, sed illud mihi tuus abstulit Britonellus, quod ex condicto tuo factum suspicabor, nisi ablatum restitueris.



EPISTOLA CCuI. AD O. DE FAuERSHAM. 


O. de Fauerenshem mihi.

Amentis est, non amantis se et sua curare duntaxat, et que aliorum sunt ducere aliena: humanum teste comico nichil caritas a se reputat alienum, sed per congratulationem recte gaudentibus adest, et per compassionem dolentibus congemiscit. Suas tamen affectiones ordinatissima ratione dispensat, ut sint omnes in Domino, et humanitatis officia in singulos lege nature et gratias informantis magis aut minus exercet. Et cum beneficia gratie latioris ad omnes porrigat, maxime tamen dilatatur ad domesticos fidei, et iudicio eius in his ipsis qui curam suorum et maxime domesticorum, quos affectui  natura ingerit, et fidei consortium pietati commendat, curam non agit, fidem negauit, et est infideli deterior. Te autem in hac esse sententia omnino non ambigo, ut pro nepote tuo Adam  degente et patiente et regente in studio litterarum fiducialiter intercedam: certus quod sicut honestatem acceptas officii, et meritorum patris eius in te per ingratitudinem non obliuiscerer, sic necessitatibus eius opportunum et debitum non tardabis prestare subsidium. Quod si premissis rationibus, quas utique prudenter pensas, preces mee aliquid possunt ferre momenti, totus in preces assurgo, et efficaciam earum experior, tuis plena deuotione genibus prouolutus; si de me sollicitaris, conditionem meam diuine munus gratie gratanter  amplector, crebra meditatione reuoluens quam suspecta fuerit omnibus recte sapientibus continuata mundi prosperitas, et quam certum sit argumentum dilectionis, filiorum delinquentium culpas per flagella purgari.



EPISTOLA CCuII. AD ROBERTUM DE FAuERSHAM ARCHIDIACONUM. 

ROBERTO de Fauersham, archidiacono, IOAN. Saresb.

Inhumanus est, et extreme impietatis maculam incurrit et notam, qui paterna afflictione non leditur, presertim ubi paterne benignitatis in filium plura et grandia luce clarius radiant argumenta. Constat enim ex sententia Domini totam Chananeorum  gentem perpetua seruitute damnatam, quia pater eorum Cham a quo genus et nomen contraxerunt, inhumanus exstitit in parentem. Nam ex commisso auctoris impii tota posteritas preiudicium tulit, et dum odibile seruitutis excipit iugum, deuitande impietatis salutare omnibus procurat exemplum. Sane et ego me deteriorem Chananeo quolibet arbitrer, si Patri non compatiar laboranti: si flagella eius non exulcerent animam meam super dolorem uulnerum propriorum. Huius rei testis est conscientia, testis est conscientie scrutator et arbiter Deus, qui forte citius quam credatur illustrabit abscondita tenebrarum, et manifestabit consilia cordium. Et iam quidem stamus ante tribunal eius,  et eum in causa nostra iudicem exspectamus, ut in conspectu ipsius stultum sit et temerarium mentiendo totius laboris et uite si quid tamen salubriter patimur aut recte agimus, mercedem perdere. Laboraui ergo  apud dominum Cantuariensem, utens nunc mitigatiuis, nunc acerbioribus et omni sermonum genere; sed labor meus  cessit incassum. Quos autem obices ille precibus et persuasionibus nostris opponat, et retexere longum est, et fere superfluum, cum magister Gilbertus, quem uobis fidelem esse non ambigo, omnia plenissime audierit ex ore eius. Deum tamen testem inuoco in animam meam, quod ut ex animi mei sententia loquar, archiepiscopus episcopum sincere diligit, et saluti et indemnitati  eius cupit esse prospectum: sed insistit, ut qui inobedientie et illiciti ausus aliis dedit formam, se ipsum salubris et necessarie obedientie ceteris prestet exemplum. Quod si sibi Scripturarum auctoritate, amicorum consilio, et domini pape mandato persuaderi permiserit, ipsum archiepiscopum quem nunc fortasse plus iusto timet clementissimum Patrem inueniet, et longe proniorem ignoscere quam ulcisci. Potestis enim et expedit reminisci quid super hoc a sede apostolica nuper domino Constantiensi rescriptum sit: nam ad uestram aut uenit, aut debuit peruenire notitiam. Scitis etiam quid solatii mihi retulerit decanus uester, aut si nescitis, utinam omnia que Rome gessit, tam in hac causa quam in ceteris, non modo uobis,  sed et toti innotuerint mundo. Et si liceret adhuc ea publicari per nos, facile innotesceret quid actum sit, et de consuetudinibus unde litigium uertitur inter regnum et sacerdotium de pace archiepiscopi et libertate Ecclesie, de integra restitutione et securitate omnium exsulum: quid etiam iurauerit, et qua cautione firmauerit pactiones. Ea interim silemus necessitate mandati, dum promissionum speratur et exspectatur fides. Sed nichil opertum quod non reueletur: idque Deo auctore in breui. Iuxta enim est dies perditionis eorum, qui in mendacio deprehendentur et retributionis et uindicte adesse festinant tempora. Quod si meum consilium interim queritur, ecce coram Deo, quem huius uerbi in  extremo examine testem inuoco, tota spiritus libertate, et in fide illi tanquam patri promissa et debita respondeo, quod in omni ardua dubietate censeo faciendum. Scilicet ut primo omnium queramus et sequamur quid super hoc lex diuina prescripserit, que si nichil certum exprimit, recurratur ad canones et exempla sanctorum, ubi si nichil certum occurrit, tandem explorentur ingenia et consilia sapientum in timore Domini, illique, seu plures seu pauciores sint, ceteris preferantur, qui honorem Dei commodis omnibus anteponunt. Nullus enim salubriter incedit, lege Dei, que omnibus est certissima forma uiuendi, neglecta, et qui Patrum uestigia detrectat imitari, ad consortium regni, quo illi gaudent intrare non potest. Nam et Iosue et seniores  Isrel in federe Gabaonitarum patuerunt culpe, quia, sicut Scriptura testis est, sumptis eorum cibariis os Domini non interrogauerunt. Quid autem significatur per os, nisi uerbum Domini, quo semel locutus est, ut id ipsum repeti non oporteat? huius autem perspicua est et clara in lege sententia, quoniam melior est obedientia quam uictime; quia et ariolandi crimen est repugnare, et quasi scelus idololatrie nolle acquiescere. Hanc Christus edicto promulgauit et exemplo, factus obediens usque ad mortem, docens quibus finibus uirtus obedientie debeat limitari. Obediendum enim est non modo usque ad iacturam temporalium et corporis cruciatus, sed usque ad exitum mortis, et si certa in necessitate cessatur, uirtus obedientie non  assequitur palmam. Sapientiores amici melius fortasse consulent, sed ego, Deo teste, ad presens commodius nescio. Sic enim Domini mei Iesu Christi gratia persuasus sum, et omnes amicos persuaderi desidero, quod

Summum credo nefas animam preferre pudori,
Et propter uitam uiuendi perdere causas. 



EPISTOLA CCuIII. AD RICARDUM DE BOHUN, CONSTANTIENSEM EPISCOPUM. 

RICARDO de Bohen Constant. episc., IOAN. Sares.

Super afflictione domini mei Saresberiensis episcopi, quod quidem iustissimum est, anxiatur spiritus  meus, eo quidem grauius, quo minus laboris huius facilem exitum uidet. Quanta autem sedulitate apud dominum Cantuariensem egerim ut eum relaxaret, nouit inspector et iudex omnium. Sed labori meo successus defuit ex uariis causis, quas retexere superuacaneum arbitror, quia plurimas earum M. Gilbertus fidelis uester ab ipsius archiepiscopi ore audiuit. Ut uero taceam plurima, ex eo maxime mouetur archiepiscopus quod dominus Saresberiensis formam inobedientie ceteris dedit, et adhuc assistit Londoniensi, et aliis qui querunt animam eius ut auferant eam. Adiicit etiam quod ei contumaciter scripserit, et sub pretextu friuole appellationis, crimen inobedientie studuit colorare,  sed non eum postea presumptionis penituit, ut appellationi renuntiaret, sed quadam inconstantia uerbi et operis dissimulata iniuria appellationis, qua se tuetur, opponit obicem corripienti: et tamen simulata humilitatis reuerentia misericordiam petit. Nihil aliud ergo ab eo potest aliquis impetrare, nisi ut episcopum ab appellatione recedentem, et culpam publice profitentem, et de cetero obedientem paterna benignitate recipiat: et exinde quasi filium carissimum in omnibus tractet. Nam de archiepiscopi mansuetudine, si hoc, quod necessarium esse scitis, episcopo fuerit persuasum, omnino non dubito. Nostis enim quid super hoc uobis nuper scripserit dominus papa, et quid remedii decanus huic cause retulerit ab apostolica  sede. Cuius tamen, si promissa processerint, et eorum, que iuramento firmata sunt, fides fuerit adimpleta, archiepiscopus et sui reconciliabuntur in breui, et pax cum honestate Ecclesie inter regnum et sacerdotium reformabitur. Interim, quod uobis innotuisse potest, ad silentium eorum que Rome gesta sunt, necessitate mandati arctamur. Sed cum de fide aut perfidia constiterit pactionum, propalare licebit uniuersa. Quia ergo dominus Saresberiensis et Reginaldus archidiaconus me in causa ista sollicitant, rogantes ut quod inuenero eis rescribam aut uobis, precor attentius, ut iam dicto archidiacono litteras, quas ei mitto, habere faciatis, et felicem, Deo auctore, prouideatis exitum cause.



EPISTOLA CCIX. AD MAGISTRUM HUMFRIDUM DE BONI. 


Magistro HUMFRIDO Boni.

Non est, amice, quod possim de status mei qua litate causari, quia omnia hominis machinamenta miseratio Dei mihi cooperatur in bonum. Nam temporaliter fere uniuersa succedunt: et spes est quod hec ipsa que uidetur esse uexatio, sicut intellectum excitat, sic uere salutis est paritura profectum. Illud tamen aliquatenus mouet, quod quidam amicorum super conditione mea acerbius sollicitantur, et more hominum carnaliter et temere magis quam prudenter, et uere amantium, sepe et fere semper uano concussi terrore, timent  »grauiora pericula ueris,« et quod uere prosit aut noceat, attendentes parum, illic trepidant ubi non est timor. Nam iacturam conscientie aut fame nequaquam subtiliter pensant, et dum umbra uirtutis in opinione hominum constet, et nugiloquos euitent detractores, parum curant quid ad sincere rationis examen cuique debeatur ex merito. Nam plurimi talium pluris faciunt uideri quam esse bonum. Alii sublata sibi temporalium subsidia ingemiscunt, que per me illis ministrabantur a Domino. Sed ad petitionem utrorumque ratio consulta respondet, quod eum qui in agone Ecclesie Christum sequi cepit, nec rei familiaris dispensatio, nec patris reuocat sepultura. Fixum est mihi,  Deo auctore, propositum, quatenus ipse dederit honestatis formulam sequi, et anime salutem in mundi commercio non distrahere ad boni cuiuscunque pretium temporalis. Ipse uiam doceat, et ducat per semitam uirtutis, et perducat ad illorum consortium, qui pro iustitia patiuntur. Desidero tamen, si salua honestate fieri posset, reconciliari: et in ecclesiis quibus ascriptus sum ad honorem Dei et amicorum solatium ministrare. Unde dilectioni uestre supplico quatenus quid expediat et deceat, per dominum Baiocensem et alios amicos uestros explorare et rescribere non grauemini, quatenus tutum fuerit, et uestrum mihi prebere consilium. Hoc enim de genere eorum est que ratione humanitatis nulli negari debent, quia et suppressa  non proficiunt, et tenacitatis conseruatione non crescunt, et erogatione sui non minuuntur, sed amplius quo magis fuerint publicata clarescunt.



EPISTOLA CCX. AD HENRICUM BAIOCENSEM EPISCOPUM. 

Episcopo Baiocensi HENRICO, IOANNES Saresboriensis.

Audio, Pater, et gaudeo, quod pro merito uobis uniuersa succedunt: et qui decanorum nomen et ordinem, dum licuit, honorastis, nunc uestrarum splendore uirtutum in terra aliena usque ad multorum inuidiam pontificis illustratis officium. Quod quidem tanto salubrius ad conscientiam, tanto  gloriosius est ad famam, quanto rarior inuenitur ouium pastor, aut qui in Ecclesia Dei ministerium suum studeat honorare, in tanto fastu et numero nomine tenus illustrium sacerdotum. Iam enim, ut Deus pridem in propheta conquestus est: Sacerdotes non dixerunt, ubi est Dominus? et tenentes legem, iustitiam nescierunt . Unde et iustum est ut eminentia uestra honoretur et diligatur etiam ab his qui exigentibus meritis nostris sacerdotium presens uidentur habere contemptui, et legem Dei, que solui non potest, euacuare nituntur. Licet enim Aegyptii pastores ouium detestentur, et Samaritani temporis nostri non coutantur his qui uerbum Dei publice confitentur: tamen et Ioseph inuenit gratiam in Aegypto, et  apud Assyrios claruit Daniel, et prerogatiua meritorum etiam regnante Achab Eliam fecit insignem. Non est ergo mirum, si apud principem Christianum et officiales eius suum uirtus reperit locum, et si diligitur ab hominibus quem diuina gratia constat esse perfusum; sicut unguentum a capite Christo in Ecclesie defluxit barbam, et inde in oram uestimenti deriuatur, ut pro diuine dispensationis decreto, et meritorum gratia quemlibet irriget electorum. Utinam, dilectissime domine, de hac plenitudine uestra aliquid accipiamus et nos, et agonizanti Ecclesie prosit, quod in conspectu domini regis gratiam inuenistis. Que sit enim conditio nostra non expedit replicare, cum uobis,  et de causa uestra plenius constet, et immerita pena. Sed consilium salubre ad conscientiam, et honestum ad famam a uobis impetrare operosum est, et prece dignum. Quamuis enim mihi adsint subsidia temporalium, Deo propitio, non modo ad necessitatem, sed ad gloriam: tamen quatenus salua integritate conscientie et honestate fame licuerit, paratus sum iuxta consilium uestrum domini regis gratiam promereri, nichil enim spondeo contra Deum, aut si unquam tentauero, meos conatus pietas eius impediat, ualete.



EPISTOLA CCXI. AD RICARDUM CONSTANTIENSEM ARCHIDIACONUM. 

Magistro RICARDO episcopo, Constantiensi archidiacono.

 Proscripsit me gratis, quod nouit Altissimus, et uos scire arbitror, uiolentia publice potestatis; sed unde ad gratiarum non sufficio actionem, Deus sic itinera mea direxit et opera, ut rerum experimento didicerim, quia eum timentibus nichil deest, sed nec aliquem cexsulantium noui, cui, non dico, tolerabilis, sed iucunda esse non debeat conditio sua. Me tamen  Dominus ceteris mitius tractat, et uberiori temporalium affluentia consolatur: fortasse indignum reputans, qui aliquid aduersitatis pro ipso debeam sustinere. Nulli enim rectum sapienti uenit in dubium quin affluentia successuum debeat esse suspecta; eo quod mundus hominum more fallacium illis solis continuato  fauore blanditur, quos prodit, ac si insidiantibus aduersariis potestatibus clamet: Quemcunque osculatus, et amice diutius amplexatus fuero, ipse de reprobis est, torquete eum. Unde et perpetua laudum gloria illustrium doctorum doctor Anselmus, ut a suis accepi, dicere consueuit, se nichil magis habere suspectum quam quod eum Deus in tota uita nulla corripuerat aduersitate. Ubi enim se patrem exhibet, omnem filium corripit et castigat. Ipse autem nouit figmentum nostrum cui stamus aut cadimus, et utinam eo semper stemus auctore, et prospera uel aduersa cuique prout electis nouit expedire, salubri moderatione dispensat. Ab ipso itaque spero uie huius et exspecto processum acceptaturus, eo propitiante quod dederit. Plura autem  et certiora scribam cum innotuerint. Interim super statu uestro, quem Deus optimum faciat, certiorari desiderans, et orans attentius, ut uestris recurrentibus litteris mihi fidelius innotescat. Et si pacis mee formam aliquam sine conscientie et fame dispendio potueritis explorare, eam letus excipiam, et quatenus licitum fuerit et honestum, etiam ipsis aduersariis  libenter obtemperabo. Alioquin non est in proposito meo ut, pro peponibus Aegyptiorum et aliis, uel minimum honestatis subeam detrimentum. Pius uero iehsu, qui uirtutis dedit affectum, perseuerantiam largiatur, quia sine eo nichil recte incipit aut finitur.

 De cetero iam a multo tempore porrectas itero preces, quatenus libros Aristotelis, quos habetis, mihi faciatis exscribi, et notulas super Marcum, meis tamen sumptibus, queso, in hac re nulla ratione parcatis. Precor etiam iterata supplicatione, quatinus in operibus Aristotelis ubi difficiliora fuerint, notulas faciatis, eo quod interpretem aliquatenus suspectum habeo, quia licet eloquens fuerit alias, ut sepe audiui, minus tamen fuit in grammatica institutus.



EPISTOLA CCXII. AD RAD. PRIOREM WIGORNENSEM. 

IOAN. Saresb., RADULFO priori Wigornensi.

Aquarum copia nequit exstinguere caritatem, et  sincere dilectionis affectus se perspicuis indiciis prodere consueuit. Poterat ergo uideri iure silentii mei diuturnitas arguenda, nisi et necessitas peregrinationis, et locorum distantia et intermeantium raritas, et difficultas commeantium, et perniciosa sibi et odibilis Deo, officiosa tamen Ecclesie insidiatorum diligentia, caritatis silentium excusarent. Officiosam sane dixerim preordinatis ad uitam, quibus omnia cooperantur in bonum, rabiem persecutorum, quia et dum impius superbit, incenditur pauper: et dum malitia debacchatur insanius, qui in conflatorio Domini sunt, purgantur amplius aut probantur. Nunc autem quia mihi diuinitus collata est impertiende optate salutationis occasio, opportunitatem gratanter arripui  et, uestro interueniente officio, precor attentius totam Wigornensem Ecclesiam nomine meo diligentius salutari, orans ut memoriam mei habeatis, et haberi faciatis in orationibus eius, et agonem Ecclesie Domino sedulis precibus commendetis. Nam quod ad temporalia et solatium corporis, non tam ad necessitatem quam ad delicias promissionem Christi esse uerissimam ego et cexsules experimur, ut nichil nobis defuerit probabiliter, expetendorum pro tempore, ex quo in eum solum contulimus patrocinium cause nostre; et, unde magis grati esse debemus Altissimo, a domesticis et antiquis familiaribus nichil hac tempestate recepimus: sed amici nostri et proximi steterunt contra nos ponentes carnem brachium suum, et tenebras lucem.  Ut enim de aliis taceam, iam quadriennium mihi exsulanti elabitur, nec in ratione dati et accepti alicui eatenus obligatus sum, quin omnibus in commune satisfacere possem, delegato eis ad soluendum pauperrimo debitore. Nec hoc tamen dixerim ad arguendam ingratitudinem ueterum amicorum, sed ad magnificandam gratiam Dei, qui contra et supra merita mea, tam me quam paruulos eius, qui mecum sunt, consolatus est in omni tribulatione nostra. Ut autem hec nobis consolatrix gratia propitia perseueret, uestris et sanctorum desidero precibus adiuuari. Cantuariensis uero archiepiscopus, qui, uelut alter Ionas, ut Ecclesia liberetur, spontaneum ex caritate naufragium fecit: gratiam, quam apud suos meruerat,  Domino ducente, apud extraneos reperit, et filiorum expertus deuotionem, stipendiis suis Ecclesie militat Anglicane. Noueritisque pro certo, quia per misericordiam Dei in breui patenter uidebitis, quod  desiderat anima uestra, persecutores scilicet Ecclesie aut conuerti aut conteri. Sed cetera, que ad hunc articulum pertinent, necesse habeo preterire, ne preuaricator obedientie publicem, quibus pactionibus et cautionibus obtenta sunt, que in preiudicium domini Cantuariensis et suorum a domino papa indulta esse iactitant, qui Ecclesiam persequuntur. Hoc autem licenter eloquor et uerum est, quia si pactiones fuerint adimplete, negotium Cantuariensis archiepiscopi et totius  Ecclesie commodius geri non potuit.



EPISTOLA CCXIII. AD MAG. SIMONEM LUPELLUM. 

IOAN. Saresb., magistro SIMONI LUPELLO.

Species est conscientie diffidentis apud amicum in articulo necessitatis insinuatione uerborum preces inuoluere, et officium deprecantis expedire potius arte quam fide. De tua ergo dilectione, dilectissime, a multis diebus concepta fiducia ulteriori fiducialiter agens, amotis omnium circumlocutionum inuolucris, precor attentius quatenus latorem presentium apud dominum Wigornensem, et ubi expedire cognoueris, sic promoueas ut me ipsum. Nam quod ei mei contemplatione exhibitum nouero, perinde  acceptabo, ac si mihi personaliter esset exhibitum. Quis autem sit status meus, et aliorum qui in agone Ecclesie constituti sunt, si tamen id audire placuerit, aliquatenus eo referente cognosces. Spero autem quod et tu uidere desideres diem Domini, ut Ecclesia conualescat. Lex Dei in conspectu gentium et inuidentium roboretur, et sic splendeat in capitibus regum insigne fidei et publice potestatis, ut de cetero non dentur cornua peccatori. Et hoc quidem facile obtineret, nisi quia, si uera sunt que uulgo dicuntur: Tenentes legem, iustitiam nescierunt : et a sacerdotibus et prophetis Isrel egressa est pollutio super omnem terram. Aderit tamen, auctore Domino, in breui fidelium consolator, et propter electos uentis imperabit et  mari, ut momentanea tristitia lugentis Ecclesie in gaudium perpetuum conuertatur. Si liceret obligationes et cautiones, quibus impetratum est quod in preiudicium Cantuariensis archiepiscopi a sede apostolica nuntiis regis iactitatur esse concessum, libenter exponerem: sed sine singulorum expressione certum sit hoc pactionibus esse insertum, quod prefati archiepiscopi et suorum plenam indemnitatem et omnimodam securitatem contineat, et ad totius Ecclesie proficiat libertatem. Hoc autem mirum est in oculis omnium, et omni stupore dignum quod nec semel inter comprouinciales conuenit episcopos, ut de pace Ecclesie tractantes uel una uice conuenirent regem, cuius innocentiam publico uniuersitatis sue testimonio astruunt, et patientiam  tantam predicant, ut dulce putet obsequium quoties monetur ut corrigat, si quid forte deliquit in Dominum. Et profecto aut eum Deo propitiante reducent ad uiam, aut de necessitate citius quam credatur domino pape uapulabunt, aut regi, cuius ad presens dum plus iusto uerentur iram, negligere, imo et occidere uidentur animam. Quare autem hec scripserim tibi notum arbitror sapienti. uale.



EPISTOLA CCXIu. AD ADAM ABBATEM DE EuESHAM. 

ADAE abbati de Euesham.

Preter eam quam ab initio mutue cognitionis ad  inuicem contraximus caritatem, ulterior quedam iure societatis inite conciliata est inter nos amicitia, ut alter alterius fortunam sic in utriusque sortis calculo excipere debeat uelut suam. Nam affectionem quam studiorum communicatio peperit, promouit in peregrinatione similitudo morum, et familiaritatis non tam frequens quam iugis et perpetua ad inuicem exhibitio. Possemus ergo iure de tam diuturno uicissim silentio conqueri, nisi et distantia locorum, et intermeantium raritas, et difficultas, aut magis impossibilitas conueniendi taciturnitatis indebite purgaret notam. Nam ut prouerbialiter usurpatum est, caritas elinguis pretendit speciem non amantis. Prior ergo, ut iustum est, studui superiori et domino quod potui et semper  debeo sedule uenerationis obsequium exhibere, et que circa uos et ecclesiam uestram gerantur et uestros sollicitius et diligentius perscrutari, ut his que recte geruntur congratulari ualeam, et si quid  deprehendero uobis esse molestum, mutua affectione compatiar. Erit ergo si placet dilectionis uestre de statu nostro rescribere: et si sedulitas mea uobis officiosa esse potuerit in aliquo, prescribere et precipere ex animi sententia pro uiribus parituro. Precor autem et obtestor in fide Dei et caritate quatenus carissimum mihi N. fratrem uestrum in Domino et nostre peregrinationis socium diligatis, et uestre familiaritatis munere honoretis: et sic eum tractetis de cetero mearum contemplatione precum, ut eas apud uos experiatur  alicuius esse momenti. Si de statu meo curatis audire, noueritis quod hoc exsilii mei quadriennium sic infirmitati mee contemperat Dominus, ut processu temporis uexationem meam successus comitetur uberior, et plenior miseratio consoletur. Alimenta et indumenta meis adsunt ad abundantiam: dulcium et utilium in exsilio multiplicatur copia amicorum: et euanescente ex magna parte fide ueterum familiarium, nouorum caritas amplius solidatur. In ratione dati et accepti me sibi conterraneorum nullus obligat, sed extraneorum ministerio me totum sibi soli reddit obnoxium qui uolatilia pascit, et decore incomparabili uestit lilia, floresque uernantes. Neque hoc dictum accipiatur ut amicos arguam frigescentes, sed ut glorificetur  pauperum Pater qui in celis est, et electos tentari non patitur supra id quod possunt. Queso itaque et affectuosius supplico quatenus peregrinationem meam, et naufragium Ecclesie laborantis uestris et sanctorum precibus faciatis Domino attentius commendari. Que circa dominum Cantuariensem sunt, ubi, auctore Domino, prosperius agitur quam credatis, lator presentium poterit aperire: ei enim dedi in mandatis, ut fidei uestre uniuersa communicet.



EPISTOLA CCXu. AD. R. ABBATEM PERSORENSEM. 

R. abbati Persorensi.

 Qui amicis nec in salutis uoto communicat procul est a caritate: et non amare conuincitur qui oblata opportunitate colloquii, amatorem sui nec salutationis recreat uerbo. Nam nec illis uerba deesse solent, qui lingua diligunt et simulatione duntaxat: qui fidei munus et caritatis officium nec affectione retinent, nec exercent opere et ueritate. Memor ergo contracte inter nos amicitie, latori presentium natale solum inuisere satagenti, dedi in mandatis, quatenus uos salutaret nomine meo, et de statu uestro, quem Deus optimum faciat, diligenter inquireret, ut audita per eum forma conditionis uestre possim, ut iustum est, amici pressuris, quas Pater misericordiarum a domo uestra arceat, compati: uel successibus, quos multiplicari  et perpetuari desidero, congaudere. uos etiam de statu meo et cexsulantium  per eumdem certiorari poteritis, et Deo auctore ueraciter audire prospera de presenti, et sperare nobiscum in breui de futuro prosperrima. Nisi enim pactiones que de libertate Ecclesie et restitutione, et pace et securitate Cantuariensis archiepiscopi et suorum, cum domino papa inite sunt, et firmate cautionibus, quas ad presens exprimi non oportet, fideliter impleantur, per gratiam Dei citissime confundentur et erubescent qui oderunt Sion, et suam cum Scribis et Phariseis fraudulenta uerborum astutia nituntur iustificare malitiam. Nam ex uerbis nuntiorum domini regis, qui non coarauerunt in curia,  liquido deprehensum est, qua sinceritate agatur cum Ecclesia Dei: et quod, qui uidebantur columne Ecclesie esse, corrupti peponibus et alliis Aegyptiorum, malunt seruire, et Ecclesiam fatigari in luto et latere, quam itinere trium dierum in ueram prodire libertatem, et abominationes Aegypti Domino immolare. Precor autem attentius quatenus mei memoriam habeatis in orationibus uestris, et peregrinationem nostram sanctorum qui uobiscum sunt orationibus commendetis.



EPISTOLA CCXuI. AD IOCELINUM SARESB. EPISCOPUM. 

Domino IOCELINO Saresberiensi episcopo, IOANNES  de Saresberia.

Acceptis litteris amicissimi mei Reginaldi archidiaconi, dominum Cantuariensem, quod et ante sepius feceram, super consolatione uestra instantius sollicitaui: et sicut antea quando magister Gilbertus presens adfuit, omnem operam dedi et diligentiam, ut satisfieret petitioni uestre. Sed qualis primo inuentus est, talis perseuerat adhuc. Non quidem, ut conscientia teste loquor coram Deo, in proposito constans odio uestri, sed ne dentur cornua peccatori, et ne facto isto inobedientiam temeritas inualescat. Nam si ad obedientiam redieritis, non dubito quin eum illico inueniatis clementissimum patrem. Nititur autem in facto isto, et de consilio amicorum quos habet in Ecclesia Romana, et sapientium  Ecclesie Gallicane qui uexationem eius ita acerbe ferunt ut suam. Nec est aliquis eorum qui consulat ut sententiam reuocet, dum inobediens exstiteritis, et excessum uestrum sub appellationis pretextu uelitis excusare. Recepit enim appellatorias uestras et alias nomine episcoporum, etsi neutram receperit appellationem, ut ex responsione eius nobis palam est. uos autem, ut ait, nec recessistis adhuc, nec ei unquam super appellationum renuntiatione scripsistis, cum tamen hoc patentibus litteris oporteat fieri, si ab eo misericordiam exspectatis. Appellatorias uero uestras domino pape misit: et utinam uerum esset quod in suis episcopi testificati sunt, de innocentia et iustitia domini regis qui, ut aiunt, dulce putat obsequium quoties  monetur, ut corrigat, si quid forte deliquit in Dominum. Si tanta est benignitas eius, quare non conueniunt eum, ut Ecclesie Dei parcat et sibi? si non est, quare patentibus litteris testificati sunt in animas suas? hee pretendit archiepiscopus, et sic reluctantibus, et patenter sitientibus sanguinem eius contra Ecclesiam, et se ipsum acquiescere non decreuit. Ceterum si uos subtraxeritis cetui persecutorum, et redieritis per exhibitionem obedientie, pronior erit ad ueniam et omnem misericordiam exercendam, quam uos ad preces, et hoc quidem, sicut ipse uidetis, fieri expedit, imo necesse est. Scitis enim quid dominus papa rescripserit fratri uestro episcopo Constantiensi, quid etiam solatii uobis a sede apostolica retulerit decanus uester.  Nam conatus eius et processus non latet archiepiscopum, qui per nuntios suos nuper recepit apostolicam consolationem, cum multarum fasciculis litterarum. Prefatus quoque decanus, si dignum ducit, meminisse potest pactionum quas iniit, et cautionum quas prestitit domino pape, et si ab iniuriis archiepiscopi sui et domini postea aliquantulum temperasset, fortasse sibi ipsi utilius prospexisset imposterum. Ex eo tamen ipso, unde preiudicatum uidetur archiepiscopo, preter intentionem gerentium ei prospectum est: et patet ex absolutione excommunicatorum eius, quam periculose eis antea communicatum sit. De hac tamen absolutione, et aliis causam hanc contingentibus, necessitate  mandati ad silentium coarctamur usque in diem certum, quo constet an dominus papa pactionibus, quas admisit in causa Ecclesie, instructus sit, an illusus. Interim nichil aliud consulere possum quam quod lex diuina prescribit, quod Deo potius oportet obedire quam hominibus: nec unquam acceptantur uictime obedientiam subtrahentis: nec salubriter incedit, qui debito officii sui preponit uoluntatem mundane potestatis. Hoc uobis loquor tanquam Patri et domino coram Deo, quem testem inuoco in animam meam in districto examine: quia, si salubrioris consilii mihi pateret uia, illam uobis deuotione promptissima aperirem. Et, si uideritis in quo uobis ualeam officiosus esse, secure precipite ex animo pro uiribus parituro. Credo  uos recepisse litteras quas misi domino Constantiensi et amicissimo meo archidiacono, ut ad presens plura scribere non oporteat.



EPISTOLA CCXuII. AD ROGERUM EPISC. WIGORNENSEM. 

Domino ROGERIO Wigornensi.

Confidentia securas emittit preces, nec iuste petitionis repulsam ueretur apud amicum, qui ad illius semper est accinctus obsequium. Quid autem iustius est quam ut Dominum fidelis animet ad officia caritatis: et Dominus in salutis sue compendium amici uota compleat deprecantis? Expedite autem arbitror sanctitati uestre ad uitam, et nubilitatem decere ad gloriam, ut contemplatione  diuine miserationis paruulorum Christi necessitatibus communicetis, et ubicunque ratio permiserit, in eorum consolatione aut promotione caritati que in Christo est satisfaciatis, et generi uestro quod plures paruulos suos dignoscitur exaltasse, quam mundus, licet in maligno positus, adhuc possit deprimere. Lator presentium unus paruulorum Christi est: est et mecum unus de paruulis uestris, potestisque collata uobis opportunitate diuinitus, ut dici solet, sine sanguine et sudore, sine dispendio facultatum, et cum augmento opinionis uestre et conscientie, necessitatibus eius iuxta preces domini archiepiscopi subuenire. Quod ut faciatis tante maiestatis precibus mee paruitatis adiicio preces, mihi reputaturis impensum quidquid  ei beneficii aut honoris a uestra fuerit bonitate collatum. Nec immemor sum consolationis, quam Senonis a uestre liberalitatis uerbo percepi, nec uos immemorem esse patiar, cum aut necessitas importunior urgebit; aut modestia uerecundie, necessitatis importunitati, quam nondum inexorabilem expertus sum, uicta succumbet. Unum autem pre ceteris rogo, moneo et in uere amicitie consulo fide, ut memineritis in causa Ecclesie conscientie, quod ad Deum, fame, quod ad homines: nec in calamo Aegyptio confidatis, qui et nulli opem fert, et membra perforat incumbentis: rerumque exhibitione monstretis, quod ad uos, fallacem esse et uanum, qui malitiam, que aduersus Ecclesiam  exercetur, excusans, accusantibus pretendere consueuit: Gens sua et pontificium tradidit eam mihi. Sacerdotem Christi alloquor, Ecclesie pastorem, pontificem animarum, filium illustris comitis, qui in regum catalogo dignus fuerat numerari, nisi quia magnifice uirtutis titulo meruit, ut in libertatis culmine constitutus, reges uiderit in ordine secundo, et regum parens  haberi debet in sempiternum. Non ergo uereor ne in uentum uerba emiserim, aut quod mihi captiosum sit in tante sanctitatis auribus uera esse locutum. Non tamen ex causa ueritatis insidiantium laqueos timeo, qui utinam totam uitam deuouerim ueritati, et in assertione eius impenderim animam:  in inuio est, Pater, qui Ecclesiam regere putat esse dominatum in clero, et fastum in populo, pauperum Christi loculos exhaurire, ut hostes Crucifixi, histriones et mimos, et ceteras huiusmodi mulceat pestes: placere potestatibus seculi, ut perniciosa et infami patientia pastorum Christi conculcetur Ecclesia, sua querere non que Iesu Christi, otiari in talento Domini, et usurariam uirtutum accessionem negotiatione sollicitudinis et laboris non exercere. Aderit in breui pastorum pastor qui a uobis et nobis districtam exiget rationem: eritque tunc memoria iusti cum laudibus, et nomen impiorum putrescet. Sed ne in longum uidear prophetare, citissime per misericordiam Dei uidebitis Ecclesiam resurgere, ut qui eam hactenus prodiderunt, aut  cum Petro lacrymentur ad ueniam, aut cum Iuda laqueo se suspendant.



EPISTOLA CCXuIII. AD WILL. BRITONEM SUBPRIOREM CANTUAR. 

GUILLELMO BRITONI subpriori Cantie.

Reflorescit, auctore Domino, status uniuersalis Ecclesie, et schismaticorum impetus frustratus est, et superbia Moab in dies infirmatur. Nec de nocte uas tatus est nunc, ut ab initio, sed in meridie suffossa est Aar, et muri eius deiecti sunt funditus, ut exsultatio Moab ex necessitate Petro cedens de cetero conquiescat. Unde spes est in Domino ut uociferantibus tubis sacerdotalibus in proximo corruat et Iericho, et regnum proprio sanguine acquisitum  obtineat triumphator iehsu, et in pace possideat quod sui iuris est sponsus et custos Ecclesie Christus. Cum enim Romanus pontifex per patientiam Teutonicum tyrannum diutius exspectasset, ut uel sic prouocaretur ad penitentiam, et schismaticus, abutens patientia eius, peccata peccatis adderet iugiter, ut error in amentiam uerteretur, uicarius Petri a Domino constitutus super gentes, et regna, Italos, et omnes qui ei ex causa imperii et regni religione iurisiurandi tenebantur astricti, a fidelitate eius absoluit: et Italiam fere totam a facie furentis et presentis tanta felicitate et celeritate excussit, ut in ea nichil habere uideatur, nisi tortores, quos euitat interdum, et angustiarum, quas euitare non potest, iuge supplicium. Abstulit ei  etiam regiam dignitatem, ipsumque anathemate condemnauit: et inhibuit auctoritate Dei ne uires ullas amodo in bellicis congressionibus habeat: aut de Christiano aliquo uictoriam consequatur, aut alicubi quiete et pace gaudeat, donec fructus penitentie condignos operetur. In quo secutus est exemplum Gregorii uII, decessoris sui, qui nostra etate Henricum imperatorem Ecclesie priuilegia conuellentem deponens in concilio Romano simili sententia condemnauit, et quidem illa sententia effectum sortita est: et hanc de priuilegio Petri latam uidetur ipse Dominus confirmasse. Hoc enim Itali audito, ab eo discedentes, reedificauerunt Mediolanum, schismaticos expulerunt, Catholicos reduxerunt  episcopos, et apostolice sedi unanimiter adheserunt. Sed quid nota recenseo? Hoc utique locorum fama quasi preconia uoce concelebrat. Nec aliquibus dubium puto, nisi forte lateat illos qui soli hac tempestate exsulant domi sue.

Quia ergo ab Oriente iam radius serenitatis illuxit per Christum, et incolumitas Ecclesie in capite reparatur, superest spes fidei certissima, quod unguentum a capite in apostolicam barbam exuberans, descendet in caput et oram Anglicane Ecclesie: et qui prophetam exterminare nititur de Isrel, nisi forte resipiscat, diuinam sententiam excipiet, dicente Amos ad ipsum: Uxor tua in ciuitate fornicabitur, et filii tui, et filie tue in gladio cadent, et humus tua in funiculo metietur, et tu in terra pollura  morieris, et populus tuus captiuus migrabit de terra sua . Hec est enim pena resistentium uerbo Dei, et potestatum, que ora sacerdotum nituntur occludere. Profecto tunc risus dolore miscebitur, et extrema gaudii luctus occupabit, et amarum erit, cibum et potum et amica colloquia cum excommunicatis communicasse. Nunquid tunc Balaamite, pontifices et sacerdotes, et principes Taphneos et Arioli consiliis suis saluare poterunt Madianitas, cum eos gladius Domini persequetur? Nunquid cardinales proderunt aut legati, si Balaamite fuerint in die Domini? Certe si ipse adfuerit Balaam, aut benedicet tabernaculis Iacob, que nunc proscribi et exsulare uidentur in eremo, aut gladio cadens uerbi Dei sibi aduersarium esse experietur  Spiritum sanctum: et sentiet quia sicut allophylorum messes et sata, ita et incendentium uulpium caudas ignis exurit.

Hec idcirco premiserim, ne quis amicorum ponat carnem brachium suum, et excommunicatis participans in se gladium prouocet bis acutum. Dicitur autem, quod sine dolore et lacrymis nequeo reminisci, quod sancta Cantuariensis Ecclesia participatione illius insignis excommunicati Randulphi de Broc anathema contraxit, et lege Dei contempta Melchom adorans litteras domini pape pro archiepiscopo sibi missas, regi ad subterfugium obedientie et opera debite misericordie excludenda transmiserit. Unde precor attentius, consulo, et quanta possum instantia moneo, ut, si falsa sunt  que dicuntur, et adhuc ab anathemate immunis est, sibi, ne tale quid de ea probabiliter fingi possit, de cetero caueat. Et si in anathema incidit, redeat per penitentiam, ne que inter occidentales Ecclesias hactenus religione insignis exstitit, imposterum sit insignis et crimine. Si hec duriuscule uideantur esse concepta, scio quia nec diabolo loquor nec schismatico Bathoniensi, sed amico ueritatis et fidei, et per eum Ecclesie Christi habenti caritatem. uelit nolit mundus, Cantuariensem Ecclesiam, quod Deus nouit, sincera diligo caritate, et periculo ei imminente tacere non possum. Nam ut ait propheta: Leo rugiit, quis non timebit? Dominus locutus est, quis non prophetabit?  De  cetero si uocationem domini Cantuariensis audisti, ex ea causa ecclesiam tuam inuitus non exeas, nisi alia causa te exire compellat. Scio enim, et ut utinam scires, quid ab ipso obtinuerim tibi. uale.



EPISTOLA CCXIX. AD ALEXANDRUM PAPAM.---CAUSA DOMINO PAPAE ALEXANDRO PRO CANTUARIENSI SCRIPTA.

Domino ALEXAND. pape IOANNES Saresberiensis.

Anima nostra, Pater, in amaritudine est, ut quod in conspectu uestro timeo plurimum, uerbo modestiam subtrahat uis doloris, et patientia pre miseriarum cumulo querelas omnino nequeat cohibere. Alii enim nostrum pro defensione iustitie morientes a Deo et ab Ecclesia expetunt innocentis sanguinis  ultionem: alii uariis afficiuntur suppliciis: omnes exsulamus, et iam diu proscripti sumus, ut uel sic nefarias hominum traditiones compellamur preferre legi Dei et sanctionibus Patrum; sed unicum est fidelibus in tribulatione remedium, precibus aures pulsare maiestatis, et totius mentis arcana retexere, ut sic Patris clementiam moueant, et miserie solatium consequantur.

Hoc quoties usi sunt filii Isrel, toties de necessitatibus et angustiis leguntur erepti. Recurrebant illi ad tabernaculum federis, ubi Sancta sanctorum seruabantur, id est mandata Dei, que cunctis iustificationibus antecellunt; in opportunitatibus suis conueniebant Moysem et Aaron sanctos Domini: et miseris Cantuariensibus, ad quos inter Deum et se  mediatores confugiendum est, nisi ad Romanam Ecclesiam, ubi uiget diuine legis custodia, et totius sacerdotii principatus? Nam si illa post Deum decreuerit saluare nos, continuo liberabimur. Si manus erexeritis, sternetur Amalech, et qui uos Pharaoni dedit in Deum, deiiciet omnes aduersarios Ecclesie a facie uestra. Et utinam ille qui se gloriatur annulo, honore et beneficio manu apostolica subarrhatum, iuramentis et promissionibus suis prudentiam uestram non delusisset, nec erectarum manuum flexisset rigorem, quia Ecclesia iam nauigabat in portu, quando ille rediens cum triumpho sacrilegos impenitentes fecit absolui, et suspensa potestate domini Cantuariensis usque in aduentum legatorum, quorum erat preambulus, persecutoribus  Ecclesie adiecisset audaciam delinquendi. Nam antea plures obediebant archiepiscopo, sed exinde quod meminerim, nullus uel admodum rarus. Data enim erat spes emulis eius, quod a legatis deiiciendus sit: quod spoliatus citra restitutionem rerum aut temporis debeat subire iudicium; quod legati ueniebant in ea plenitudine potestatis, ut abrogatis his que nunc uigent, possint noua condere iura.

Proni erant homines ad credendum, uidentes assertoris annulum et honorem, et quia, conuocatis episcopis, in aduentu eius excommunicati domini Cantuariensis absoluti sunt impenitentes et ipsius euacuate sententie. De facto, inquam, absoluti.  Certe adhuc ligati sunt ante oculos Domini, qui criminosos impenitentes nunquam absoluit. Constat autem de impenitentia quia nec satisfaciunt cum possint, nec aliquid restituunt ablatorum. Profecto si res ablata reddi potest, et non redditur, non agitur penitentia, sed fingitur. uana sunt hec si non adhuc Cantuariensis Ecclesie possessionibus incubant, si alicui nostrum de tot et tantis ablatis uel obolus restitutus est, nisi illis qui retro abierunt et iuramento prestito firmauerunt sibi iure regis esse uiuendum. Nec tamen est quod sanctitati uestre illa non absolutio, sed iuris illusio debeat imputari, cum in fraudem mandati uestri non tam prestita sit, quam commissa. Indulseratis enim ut, si quem eorum egritudine laborare contingeret, mortis imminente periculo  prestito iuramento secundum morem Ecclesie quod uestro mandato pareret, tunc demum absolueretur. In quo Ecclesie Dei et nobis prospectum esse uoluit dignatio uestra. Illi autem absolui doli patrocinio meruerunt, simulantes se in mortis periculo uersari, quia eis de mandato domini regis imminebat necessitas transfretandi. Unde quia ille qui absoluit, nec ordinariam habebat potestatem, nec a uobis prescriptam seruauit formam, credo, si uobis aliter non uidetur, collatam absolutionem de iure non tenere; et illos Ecclesie peruasores in anteriori manere sententia. Nam illi qui uobis illudendo, Gallicanam et Anglicanam Ecclesias scandalizando, peccauit in Spiritum sanctum, Deo inspirante et uestra iustitia cooperante respondebunt merita  sua: et hoc, sicut Christianissimus rex et regnum eius de uobis confidit, in breui. Exsultat enim in his que dicta sunt ei, et que in aduentu carnalium plenius innotuerunt: uanam scilicet esse gloriationem eorum qui Cantuariensi archiepiscopo, imo Ecclesie Anglicane ruinam minabantur. Nam si ob hanc causam deiiceretur archiepiscopus, quis auderet mutire de cetero? Si rex auctoritate uestra confirmationem uel dissimulationem consuetudinum, quas petit, obtineret, quid uereretur amodo princeps aliquis contra Ecclesiam postulare? Unum scio quod, salua professione, et citra diuine legis iniuriam eas non modo episcopus, sed nec Christianus poterit conseruare. Nec satis mirari possum, qua mente  sacerdos ausus est innuere sacerdoti ut Siculorum uel Hungarorum exemplo tantis prauitatibus tolerantiam adhiberet. Absit hoc consilium a sanctitate pontificatus uestri, et ut tantarum presumptio prauitatum remanens impunita a diebus uestris in alias etates ad consequentiam protrahatur.

Non tamen legatos, quos misistis, ad compescendam immanitatem regis populus credit idoneos, quia idem rex semper alterius patrocinio usus est, et de eo presumit plurimum: alter, etsi bonam habeat uoluntatem, eam ex causis uariis non potest producere in effectum, sed nec aliquem, ut ex animi sententia loquar, ad hoc credo idoneum. Quis fructum legationis exspectet in terra sua, ubi nec litigatori uel iudici ad dicendum aliquid contra eum in  potestate sua locus est opportunus? Non creditur a prudentibus alterutrius regni, quod illi quem rex a sanctitate uestra petiuit ex nomine, modo sit aut fide purior, aut caritate feruentior, aut uirtute constantior, quam fuit Papie inter cognatos et amicos et notos, ubi siluit, uidens ab hereticis qui conuenerant, causam fidei condemnari, et apostolice sedi grauissimum de schismaticorum consensu roborato subinferri dispendium. Sed benedictus Deus qui misertus Ecclesie contriuit auctorem schismatis illum detestandum seculis Fredericum coram facie uestra, docens annum placabilem Domino, et tempus uisitationis iam aduenisse: ut et uos qui gladium Dei uidetis eductum in capita tyrannorum, in eos Petri gladium exeratis; sciatisque quod constituti  estis coadiutores Dei in exterminio eorum, qui ut stabiliant iniquas hominum traditiones, uerbum Dei moliuntur exstinguere. Sic utique manus uestras Domino consecrabitis in exterminio idoli, Leui restituetur ut gaudeat benedictione Patris, et sacerdotium uestrum plus quam Phinees reddetur omnibus seculis gloriosum. ualeat paternitas uestra et pauperum Christi meminerit in bonum!



EPISTOLA CCXX. AD THOMAM CANTUAR. ARCHIEPISCOPUM. 

Domino THOMAE Cantuariensi.

Inspectis litteris, quas domino Willelmo Papiensi mittere decreuistis, etsi mentem scribentis iudicare non audeam, styli tamen formam probare non possum.  Non enim sonare uidentur humilitatem aut processisse de mente hominis qui Apostolum audierit exhortantem discipulos Christi: Modestia uestra nota sit omnibus, Dominus prope est . Si enim litterarum uestrarum et ipsius articuli singuli conferantur, ex amaritudine potius et rancore animi quam ex caritatis sinceritate uidebitur processisse responsio. Quid autem scripsit, ut ledorias et scommata, id est patentes morsus et figuratos taceam, ut eum recte dicatis in medio litterarum uestrarum uobis propinare uenenum? Nunquid uobis uisus est cardinalis presbyter, imo et apostolice sedis legatus in prima salutatione suspicionibus inurendus et gratis exacerbandus contra consilium  domini pape, et contra Romane Ecclesie reuerentiam dehonestandus conuiciis? Profecto ego nec domini pape cursorem sic alloquendum fuisse arbitror. Si suas et uestras domino pape remiserit litteras, regis causam iustificasse uidebitur attestatio scripti uestri, et propriam contumaciam conuicisse. Esto quod fuerit et sit adhuc Willelmus inimicus. Dissimulandum puto donec mala eius opera in lucem prodeant, quoniam et dominum papam ita consuluisse ex relatione nuntiorum uestrorum certum est. Nec tamen dico quod antequam fidem hominis bonis operibus exploretis et experiamini, acquiescatis eum recipere iudicem; sed nec recusare prepropere consulo, etsi iudicium declinatum esse non ambigam, restitutione, que ad presens fieri nequit, non habita.  Hic interim herendum credidi, et ipsos cardinales alliciendos quatenus salua conscientia et fama fieri poterit: et exspectandum a Domino, ut in parte aduersa deprehendatur iniquitas, et impugnatio ueritatis, et defectus promissionum. Si se dixit missum ad terminandas questiones, prout Ecclesie Dei uiderit expedire, in quos uos lesit? Nonne possunt, sicut per sententiam, ita et per compositionis benignitatem terminari? Si exhortatus est, ut euitetis, quantum in uobis est, ea que solent amplioris dissidii causas generare, non uideo quid peccauerit: cum hoc ipsum sapientissimi et amicissimi consulant, monentes ut, quatenus salua honestate Ecclesie et persone uestre licuerit, paci diligentius intendatis. Rogandus ergo fuerat, ut opinor, quatenus  ea que uitanda dicit, prescribat, ut de restitutione uestra et uestrorum et Ecclesie libertate agat cum domino rege, uobisque rescribat quatenus profecerit, quia et uobis et uestris sumptus desunt ne ad colloquium eius possitis accedere: nec tutum est alicui uestrorum ingredi terminos regis Anglie. Doceat uos magni consilii Angelus, et sit in ore et corde eorum quos mittetis, Spiritus sanctus. Si legatus, quod in fine litterarum pollicitus est, adimpleuerit, ei multiplices gratias arbitror referendas. Si Lundoniensis episcopus, et uester archidiaconus recipiunt a Domino quod merentur, sibi imputent; uos tamen uidete an sententia uestra, si citatio non precesserit, robur sit habitura. Nam utinam, sicut de merito, ita de iure et facto sortiri possit effectum.



EPISTOLA CCXXI. AD WILLELMUM PAPIENSEM. 


GUILLELMO Papiensi.

Fama uulgante didicimus uos et dominum Ottonem sancte Romane Ecclesie diaconum cardinalem, ad preces illustris domini nostri regis Anglorum ex mandato domini pape in partes Aquitanie descendisse, ut auctore Deo, si fieri potest, Anglicane Ecclesie debitam reddatis libertatem, et inter dominum regem et Cantuariensem archiepiscopum pacem et concordiam reformetis. A magnis etiam et a uenerabilibus uiris auditum est, quod prefatus  dominus noster rex adeo de amore uestro confidit, ut consilio uestro in omnibus obtemperare decreuerit: unde uehementer exhilaratus consilium uestrum et auxilium mihi censui implorandum, uobis in omnibus pariturus, salua indemnitate conscientie, et honestate persone. Confido enim in Domino quod tanti non erit apud uos acceptio personarum, et munerum, ut aliquid committatis unde ledatur Ecclesia, scandalum generetur in mundo, offuscetur claritas nominis uestri. Hec enim sunt opera eorum, qui aut legem nesciunt, aut legis Dominum non uerentur. uos autem non sic, cuius fidem et prudentiam adeo Dominus approbauit, ut uos in capite mundi super candelabrum aureum septem lampadarum tanquam lucernam eximiam collocaret,  ut qui ingrediuntur lumen uideant. In uos ergo omnium oculi diriguntur, timentque plurimi ne Lucifer denuo tentatus exstinguatur et corruat, ueriti ne familiaritas, quam cum rege, ut dicitur, ulterius contraxistis, uobis sit occasio delinquendi. Et profecto

Omne animi uitium tanto conspectius in se
Crimen habet, quanto maior qui peccat habetur. 
Ceterum ego interim spero quod hec uestri et domini regis familiaritas, que multis adeo suspecta est, fructuosa erit Ecclesie, necessaria nobis, salubris illi, et uobis gloriosa. Si enim uos audierit, in eo quod iuris necessitas cogit, et quod sine salutis  sue dispendio uitare non potest. procul dubio penitebit, confitebitur culpam, et humiliter satisfaciens Ecclesie, pacem et libertatem nobis omnibus ablata cum integritate restituet, et fraternum odium de corde prorsus auellet. Alioquin quis eum eripere potest a laqueo mortis?

Scio utique, quoniam indubitanter uerum est etiam et notissimum, quod nec Petrus ipse hanc accepit a Domino potestatem, ut impenitentes possit absoluere, et procul dubio constat, quia si res ablata reddi potest, et non redditur, non agitur penitentia, sed fingitur. Ubi autem principis apostolorum cohibetur auctoritas, nulla ratione crediderim conualescere posse cuiusquam hominis potestatem. Fateor autem et uerum est domino regi, utpote gloriosissimo  principi, quamplurimum deferendum, sed ita ut Deus nec in minimo offendatur. Alioquin species idololatrie est sub cuiuscunque utilitatis pretextu creaturam Creatori preponere, sicut beatus docet Apostolus. Mala enim facienda non sunt, ut proueniant bona, nec licet alicui dispensare contra preceptum Domini, quod in lege uel Euangelio perpetuam habet causam. Ut autem mihi possitis commodius prouidere, ut clamor pauperis intreat in aures uestras, quartus exsilii mei annus elapsus est, cum tamen domino regi per me et per alios sepe obtulerim, quod licet conscientia teste, non meruerim iram eius, tamen pro recuperanda gratia eius, libenter facerem quidquid ei placeret, salua conscientia et fame integritate. Actum est  autem mecum per quosdam mediatores, ut recederem a fidelitate, et obsequio domini Cantuariensis, et iurarem fidelitatem regi, et obseruantiam consuetudinum regni. Quod quia facere nequeo, nec uolo, quoniam contra conscientiam est et honestatem, proscriptus exsulo, et exsulabo libenter, dum Deo placuerit. Nunquid enim obediendi necessitatem rumpens in periculo Ecclesie, in causa Dei, Patrem et dominum deseram, et in consuetudines iurabo quas sacri canones reprobant, et dominus papa de consilio fratrum apud Senonas, uobis ipsis, ut opinor, audientibus condemnauit? Certe obseruantiam canonum aut etiam ipsius Euangelii non iurarem, quoniam, ut Apostolus ingemiscit, in multis offendimus omnes. Et minus malum est simpliciter  preuaricari, quam preuaricationem cumulare periurio. Scio autem quod periurii aut inobedientie aut cuiuscunque turpitudinis nemo uos habebit auctores. Sed quia timeo ne uos tedeat uerbositatis mee, uerbis hunc facio finem, supplicans ut uos Ecclesie diutius naufragantis studeatis finire miseriam, et que nobis iugiter inferuntur propulsare iniurias. ualeat semper dominus meus, et proscriptorum Christi misereatur. Intercedo enim uice omnium cexsulantium: et, si mihi non fuerit exhibita consolatio, mihi tamen reputabo impensum quidquid aliis proscriptis Christi per uos nouero esse exhibitum.



EPISTOLA CCXXII. AD IOANNEM EPISCOPUM PICTAuIENSEM. 


Domino IOANNI Pictauiensi episc., I. S.

Regnorum collisiones et terremotus magni et imminentium periculorum exitus me calamum suspendere diutius cegerunt, et commodiora scribendi tempora exspectare. Bellici namque tumultus estate fere tota feruentes intermeandi facultatem litterarum portitoribus precluserunt, et in urbe Remensi orta seditio sic turbauit prouinciam, ut uix tutum fuerit ingredi uel egredi ciuitatem. Conspirauerant enim ciues de clericorum consilio et auxilio militum nitentes contra archiepiscopum, qui nouas quasdam indebitas et intolerabiles seruitutes  uolebat imponere ciuitati, et ecclesiarum turres et domos munitiores occupantes, officialibus et amicis archiepiscopi eiectis ab urbe, multas ei iniurias intulerunt. Et primo quidem ei omnem humilitatem exhibuerant, parati duo millia librarum, sicut multi testantur, conferre in erarium eius, dummodo eos iure tractaret et legibus uiuere pateretur, quibus ciuitas continue usa est a tempore sancti Remigii Francorum apostoli. Adierant etiam Christianissimum regem, sed nec per eum, rigorem archiepiscopi flectere potuerunt. Confugerunt itaque ad comitem Henricum, et ex eius consilio cesserunt regi, quem archiepiscopus adduxerat, ut in brachio eius contereret ciuitatem. Rex autem dolens, sed tamen fratris satisfaciens uoluntati,  circiter quinquaginta domos dirui fecit, et recessit. Ciues uero die tertia redierunt, et in ultionem dirutarum domuum funditus euerterunt domos militum fauentium archiepiscopo, uice domini scilicet sui, et alterius qui in urbe gesserat prefecturam. Unde motus archiepiscopus comitis Flandrie implorauit auxilium, eumque cum mille militibus adduxit Remos, ut ciues perirent in ore gladii, aut redimendi et torquendi coniicerentur in uincula. Sed illi presentientes aduentum comitis. iterato cesserunt, sic euacuantes urbem ut Flandrenses, inedia confecti, uix unius diei et noctis moram potuerint sustinere. Et quia archiepiscopus in recessu eorum ciues ad propria redituros non dubitabat,  per comitem Robertum fratrem suum, ignaris Flandrensibus, cum eis pacem fecit, acceptis quadringentis quinquaginta libris in recompensationem damnorum: que, ut multiplices iniurias et contumelias taceam, in quadruplum excreuerant, concedens ut de cetero legibus utantur antiquis. Sic itaque damnosam et ignominiosam cum ciuibus faciens pacem, adhuc cum clero exercet inimicitias, et se iuri offerentes uexat ecclesias. Hec apud nos.

Ceterum ad partes uestras accepimus uenisse legatos, de quibus adhuc incertum est quid nobis sperari oporteat, quid timeri. Hoc autem certissime constat, quod dominus Cantuariensis iudicium cardinalis ad uincula non subire disposuit, multis  et iustis suspicionibus motus, quia manifestus  aduersarius eius hactenus exstitit: sed an expediat adeo manifeste ei suspicionis causas exponere, non satis liquet. Nam archiepiscopus  ei iam rescripsit, contra meum et quorumdam aliorum consilia, quod se illius iudicio non supponet, nec tenetur supponere, et plura congessit quibus animum hominis exasperasse potest: cum ego potius eum crederem uerbis blandioribus demulcendum, et retinendum in amicitia, donec ipsum aduersarium esse conuincant opera eius. Pacem uero ad honorem Ecclesie Dei et suum libenter recipiet per manus legatorum: sed an ad colloquia eorum accessurus sit, nisi restituantur ablata, unde se et suos ualeat exhibere, nondum habeo exploratum. Certo autem certius est, quod nisi componatur  per eos, nullam citra restitutionem ingredietur causam: cum illata sibi iniuria et uiolentia lippis et tonsoribus nota sit. Sed nec aliquem suorum mittet, donec intermeantibus eundi et redeundi securitas procuretur. Et quoniam conditionis nostre calculus in aduentu eorum uidetur aliquantulum immutatus, precor attentius, ut mihi per latorem presentium rescribatis, qualiter ad indemnitatem conscientie et fame me uersari oporteat. Nam si de iuramentis agitur que dominus rex a nobis exigere consueuit, rogo Deum meum, ut ante mihi mortem misericorditer largiatur, quam conscientiam et famam iuramentis talibus maculare.



EPISTOLA CCXXIII. AD MAGISTRUM RAIMUNDUM. 


Magistro RAIMUNDO.

Quid me tandiu silere cegerit, in quo statu uersatus sum, uobis ex litteris domino Pictauiensi missis facile innotescet. Unde ad reliqua necessitatis mee progrediens attentius precor, quatenus conditione mea diligenter inspecta, ex omnibus circumstantiis personarum et cause et temporis, rescribere placeat quid potissimum uideatur, hoc in preelectione consilii obseruato, ut semper honestas utilitati preiudicet. Et, si domino episcopo, et uobis, et magistro Laurentio uisum fuerit ut mihi et exsulibus aliis Christi procuretur facultas secura  legatos adeundi, eam nobis desidero procurari: ita tamen ut  domini episcopi et uestro, et M. Laurentii, si tamen ab Anglia rediit, super negotiis gerendis sim informatus consilio. uarius autem rumor est aliis asserentibus cardinales fideliter pro Ecclesia Dei laboraturos: aliis dicentibus quod proposuerunt distrahere Ecclesie libertatem, et euacuare iustitiam cause nostre pro pecunia, quam tamen non licet mittere in corbonam, quia pretium sanguinis est. Erat itaque diligentie uestre rescribere, quod de consilio eorum et statu domini regis et curie habueritis exploratum, et que circa dominum episcopum et uos agantur, fidelius intimare. Precor etiam ut mihi remittatis, si quid magister Ioannes rescripsit, petitionibus  meis, aut si nondum rescripsit, detis operam ut rescribat. ualete.



EPISTOLA CCXXIu. AD MAGISTRUM LAURENTIUM. 

Magistro LAURENTIO.

Ex inspectione litterarum uestrarum letus accepi quod domino Willelmo Papiensi legatione fungenti adherebitis: nec dubito quin uobis et nobis possit officiosa et utilis esse familiaritas eius. Et quia uobis notius est, quam alicui nostrum, in quo calculo, quantum ad uestrates, causa nostra uersetur, precor attentius ut, inspectis his que domino episcopo scripsi et magistro scholarum, quod cause nostre credideritis expedire per latorem presentium rescribatis. Dicitur autem quod huiusmodi  legati neminem recipere consueuerint in ulteriorem domus sue familiaritatem, qui non eis de exhibenda fidelitate et fide seruanda et occultandis secretis prestiterit iuratoriam cautionem. In quo quidem articulo dilectionem uestram, si tale quid exactum fuerit, desidero premuniri, ut se sic, si res exegerit, obliget ad humanum obsequium, ne conscientia innocentie dispendium patiatur. Et licet arcana sua sic studeant occultari, non facile crediderim quod, nisi quatenus Romanis de more antiquo licet, exercere uelint opera tenebrarum: presertim cum sciant omnium oculos in se esse defixos. Nam, si rumoribus credi oportet, alter eorum proposuit regi Anglorum Ecclesie uendere libertatem, et sanguinem  innocentum exsulantium et proscriptorum pro Domino. ualete.



EPISTOLA CCXXu. AD PETRUM SCRIPTOREM 

I. S. PETRO scriptori.

Raritas intermeantium nobis subtrahit mutua solatia litterarum, et chaos quod inter nos, meritis nostris exigentibus, a Domino firmatum est, securum intermeantibus denegat commeatum. Sed licet nobis subtrahatur opportunitas colloquendi, non prepeditur mutue dilectionis affectio: sed amantium more, quo magis succensos animos uexat metus et manus corripientium, eo cumulatius et ardentius caritas suscipit incrementum. Si  te ergo et alios amicos uidere non licet, si mutuis deseruire obsequiis non permittimur, amare certe licet uotis et orationibus adiuuare. Charitas enim, ut dictum est, cohiberi non potest, quia ubicunque Spiritus Domini ibi est et libertas . Non licet ecclesiasticam tenere et defendere libertatem: certe proclamare licet, et protestari mandata legis diuine: licet pro uerbo Dei, quod in carne suscepta se pro nobis morti exposuit, exponere non modo facultates et perituram supellectilem huius mundi, sed et animas nostras. Ille autem bonarum mentium Spiritus institutor nobis in hac affectione perseuerantiam largiatur, qui ipsius affectionis contulit uoluntatem. Et quidem spes est reformande pacis in breui, interueniente opera et diligentia  cardinalium, qui ad hoc missi sunt: nisi forte hoc pacem differat, quod dominus Cantuariensis nullis conditionibus acquiescet, nisi Ecclesia Anglorum debita gaudeat libertate. Quod autem dico debita non ad alicuius Henrici tempora referatur, sed ad uerbi Dei legitimas sanctiones, quia ex professione non Henricianus esse debet, sed Christianus.

Sed fortasse obiicies: »Si ita statuit, quare fugit?« Quare tot et tantis periculis exposuit Ecclesiam, pro qua sacerdotibus animam ponendam esse prenouerat, si leges principum et auitas regni consuetudines diuinis sanctionibus postponere decernit? quare apud Clarendonam in reprobarum consuetudinum uerba iurauit, que diuinis legibus, et  sanctorum Patrum consuetudinibus penitus aduersantur? Quare se non ingerit ut in conspectu regum et principum legem Dei loquatur intrepidus? Hec enim omnia gentes inquirunt. Fuge quidem habet auctorem Christum et Apostolum eius, qui dimissus in sporta persequentium manus euasit, sciens a facie personam, non causam, persequentis ab una ciuitate fugiendum esse in aliam. uidebat enim reges et principes conuenisse aduersus Dominum et aduersus Christum eius. Consurgit ergo ad Romanum pontificem quem appellauerat, ut eius presidio ualidius opitularetur Ecclesie naufraganti, quam in Anglia, ut dicitur, principes sacerdotum maxime submergebant. Hoc autem non fuit Ecclesiam exponere, sed liberationi eius operam dare.  Nisi forte et ille tibi nauem relinquere uideatur, qui, ut eam ad portum pertrahat, scapham ingreditur. Pollicitationem Clarendone, ad quam de consilio episcoporum impulsus est, purgare non possum, quia non fuerat utique facienda: sed offensam confessio diluit, accepta solemniter penitentia a summo pontifice qui peruersas illas consuetudines multis audientibus auctoritate apostolica condemnauit. Si se non ingerit querentibus animam eius, cum uia pateat commodior et salubrior, recte facit, prophetarum et apostolorum fretus exemplo: cum Dauid, Elias, Petrus, et Paulus hoc idem fecisse legantur. Est enim tentare Deum, se ipsum certis et manifestis obiectare periculis, cum  in Domino pateat opportunitas euadendi.

Deus autem, qui iam incepit Ecclesiam suam in capite consolari, per misericordiam suam consolidabit et membra: et qui Teutonicum tyrannum schismaticorum principem cegit ab urbe recedere confusum, ipse dominum regem Anglorum gratia sua reducet et deducet in uiam rectam, ut de cetero consiliariis malis non acquiescat. Et, si astrologis creditur  annus iste ex forma constellationis dicitur esse mirabilis: et in eo regum consilia mutabuntur, et in orbe crebrescent bella, feruebit terra seditionibus, deprimentur mercuriales, sed tamen in fine anni releuabuntur. Ego tamen hec somnia uana puto, licet pro parte uerum  dixisse uideantur. Obierunt enim consiliarii imperatoris, Raginaldus Coloniensis archiepiscopus, et Magontinus intrusus, Leodiensis et Ratisponensis episcopi, et plures schismatici principes. Bella et seditiones ubique feruent, mercuriales adeo depressi sunt, ut Francia, omnium mitissima et ciuilissima nationum, alienigenas scholares abegerit. Est et reuelationis argumentum quod seditio Remensis pacificata est, et urbis soluta est obsidio. Hanc enim sibi germanitatem, ut aiunt, he due exhibent ciuitates, ut eisdem subiaceant fatis et simul patientes gaudeant simul. ualete.



EPISTOLA CCXXuI. AD MAG. GIRARDUM PUELLAM 

 IOAN. Saresb. magistro GIRARDO.

Instantia portitoris, et temporis angustia scribentis quidem uerba coarctant, sed scripturientis affectionem cohibere aut coarctare non possunt. Essent autem nunc plura scribenda pro tempore, sed animus sapientis ex paucis plura deprehendere consueuit. Ut ergo uobis primum innotescat nostra, quam optimam esse desideratis, conditio, noueritis dominum Cantuariensem et cexsules eius primum regi Christianissimo, deinde totius Francie optimatibus, secundum quod operis exhibitio iudicat, esse acceptos, et pacem Ecclesie in breui, ut spes est, adfuturam a Domino exspectare. Ad hoc etenim destinati cardinales laborant, dicentes quod si alia uia uulpeculas Allophylorum compescere  nequeunt, caudas eorum et sata iam in messes germinantia facibus succensis et succendentibus inurent in correptiones et exemplum omnis carnis et generationis. Sed quid uerba eorum recolo? a fructibus eorum cognoscemus eos. uos autem, dilectissime, que circa uos sunt nobis rescribere non grauemini, et interim in subuentione Ecclesie naufragantis, imo iam auxiliante Deo conualescentis, talentum uobis creditum erogare. Nam fortasse pro salute multorum uos ad illam barbariem Dominus destinauit, ut contrito schismatis capite, Coloniensis Ecclesia per industriam uestram ad catholicam redeat unitatem. Imperator enim, quasi torris raptus de incendio, confusus ab urbe recessit: et licet  fetor cadauerum a castris in nares eius ascenderit, Domino manum suam extendente super eum, nondum tamen uoluit agnoscere et confiteri errorem suum. Erigatur itaque Spiritus uester, quoniam Christus uincit, regnat et imperat, et recordatus pauperum suorum potentes impios potentius torquet. ualete.



EPISTOLA CCXXuII. AD IOANNEM PICTAuIENSEM EPISCOPUM. [A. D. 1167.] uerba domini Cantuariensis cum legatis inter Gisortium et Triam.

Amicus amico.

Quia te super statu Ecclesie, et impetrate legationis euentu sollicitum esse non ambigo, ad tuam et aliorum Deum timentium consolationem hec  tibi succincta breuitate censui perscribenda. Noueris itaque dominum Cantuariensem, et nonnullos de cexsulibus suis, in octaua Beati Martini inter Gisortium et Triam accessisse ad colloquium legatorum. Cum uero illi multa proposuissent de caritate domini pape et sollicitudine nostri, quam attentius gerit de laboribus ipsorum et itineris periculis, de magnitudine principis et necessitate Ecclesie, de malitia temporis de amore et beneficiis, quibus dominus rex preuenerat Cantuariensem, et de honore quem ei semper exhibuit, adiecerunt etiam querelas et iniurias, quibus rex se lesum esse a Cantuariensi conqueritur, imponens ei et inter cetera, quod ei excitauerat guerram regis Francorum, querentes consilium quomodo  tantam indignationem placare possent: quia sine multa humilitate, et moderatione, et exhibitione honoris nouerant tantis periculis remedium adhiberi non posse. Cantuariensis uero in omni humilitate, et mansuetudine spiritus, post gratiarum actionem domino pape et illis debitam, respondit ad singula, rationibus ueris et probabilibus querelas regis euacuans, et iniurias Ecclesie et damna intolerabilia patenter exponens. Et quia humilitatem et delationem honoris ab eo exigebant, respondit se omnem humilitatem exhibiturum, et honoris et reuerentie quantumcunque plus posset: Saluo honore Dei, et libertate Ecclesie, et honestate persone sue, et possessionibus Ecclesie; et si eis  aliquid uideretur adiiciendum, aut demendum aut immutandum, rogauit ut ei consilium darent, habens acquiescendi propositum, salua conditione professionis et ordinis. Illis autem dicentibus se non uenisse ut ei, sed ut eum consulerent, et reconciliationis tentarent uiam, item quesitum est ab archiepiscopo, an in presentia legatorum uellet promittere obseruantiam consuetudinum, quibus decessorum suorum tempore reges usi sunt et sic sopitis omnibus querelis redire in gratiam regis, et recipere sedem suam, et administrationem, et pacem sibi et suis. Ad hec archiepiscopus respondit; »Nullum decessorum suorum ab aliquo regum ad hanc professionem fuisse arctatum, neque se,  Deo auctore, promissurum unquam ut obseruet consuetudines, que legi Dei patenter aduersantur, sedis apostolice conuellunt priuilegium, Ecclesie perimunt libertatem,« quas dominus papa Senonis in illorum et multorum presentia condemnauit, et ipse postea domini pape secutus auctoritatem, quasdam earum cum obseruatoribus suis subiecit anathemati, sicut in multis conciliis Ecclesia Catholica fecisse dignoscitur. Item interrogatus est, an, si non confirmationem, saltem dissimulationem et tolerantiam uellet repromittere, aut non facta altrinsecus aliqua mentione consuetudinum, sedem suam recipere et pacem. Respondit archiepiscopus, quod nostre gentis prouerbium est: »Quod taciturnus spiritum pretendit confitentis,«  et cum rex sibi uideatur in possessione consuetudinum esse, et ad eas obseruandas iniuste et uiolenter cogat Ecclesiam, si sic taciturnitate impetrata cessaret concursio, auctoritate maxime legatorum interueniente, statim sibi et aliis uideretur obtinuisse in causa ista. Adiecit etiam, se malle perpetuo exsulare, et proscribi, et, si Deus ita disposuit, pro iustitie defensione mori, quam in salutis sue dispendium, et preiudicium ecclesiastice libertatis hanc ineat pacem.

Deus enim est qui in tali causa tacere prohibet sacerdotes, qui dissimulantibus gehennam preparauit, ubi nulla erit dissimulatio pene. Lectus est et libellus abominationum illarum, et quesitum a cardinalibus, an a Christianis talia licet obseruari,  nedum a pastoribus dissimulari. Progressi sunt ad aliam questionem, sciscitantes an uellet eorum iudicio stare super his, que inter ipsum et regem uertuntur. Ille autem de cause se sinceritate confidere respondit, et cum ipse et sui, qui a tempore multo destituti sunt, plene fuerint ad omnia restituti, habita ratione causarum rerum, et temporis, iuri libenter pariturum, et se nec posse, nec uelle declinare, quin, ubi, et quando, et quomodo debebit, subeat iudicium eius, uel illorum, cuius, uel quorum iudicio dominus papa eum stare debere decreuerit: interim se et suos ad litigandum urgeri non posse, nec paupertatem suam ad hoc sufficere, cui etiam uictualia desunt, nisi Christianissimi regis Francorum uiuat expensis. Noluit enim prima  facie declinare iudicium, etsi aliquem eorum iure optimo posset habere suspectum, ne causam regis iustificare uideretur, nec se liti immergere, antequam ad omnia sit restitutus, ut possit causam sufficienter instruere, ut quemlibet diuitem aduersarium non formidet, innitens gratie Dei. Procedentes hinc quesierunt, an sub eis iudicibus uellet respondere episcopis, qui contra eum appellauerant, quia presentes erant. Archiepiscopus uero memor litterarum, quibus ei presentata est illa qualiscunque, uel nulla potius appellatio, concepta, ut ibi perhibetur, sub nomine omnium comprouincialium episcoporum, et abbatum, et personarum regni in prouincia Cantie degentium, et certus quod  isti non conuenerant Rothomagum, et quam plurimi eorum huius fuerant appellationis ignari, et multis, qui nouerant, displicebat, utpote iustitie, quantum in eius auctoribus erat, elusio potius, quam appellatio, respondit similiter super hoc nullum domini pape se recepisse mandatum, et cum illud receperit, consulto responsurum et facturum quod ratio dictauerit. Ceterum paupertatem suam et suorum ad itineris sumptus et lites non esse idoneam, et clementiam Christianissimi regis hoc fine molestias pati non posse, ut liberalitas eius, que exsulantes episcopos decreuit humanissime consolari, eum et cexsules suos sepe et diu exhibere cogatur in domibus alienis. Nam ubi est copia uictualium facilius est procurare expensas. Die autem  sequenti Christianissimus rex legatos admittens ad colloquium, sub religione iuramenti purgauit innocentiam domini Cantuariensis, perhibens ei testimonium, quod ei consilium semper dederat, ut pax seruaretur saluo honore utriusque regis, et populi utrinque debita quiete gauderent. Rogauit archiepiscopus legatos, ut aliquod Ecclesie consilium darent, et si alicubi excederet, rectiorem ostenderent uiam. Illi autem zelum quem habet in Domino approbantes, ei compassi sunt, sed de proposito eius non dixerunt aliquid immutandum. Sic data benedictione ab inuicem discesserunt, et statum est, et auctore Deo stabitur in finibus istis, donec Ecclesia conualescat, et persecutores eius aut conuertantur, aut pereant. Illa rogauit pro te, et rogare  non cessat, ut non deficiat fides tua, et tu, quandocunque opportunitas fuerit, conuersus ad illos, confirma fratres tuos. Hec illis ostendes, ad quos missus es, lapsos erige, stantes robora, ut firmi sint. Plures enim sunt patroni et defensores Ecclesie, quam impugnatores. Eam non deseret in tribulatione, qui pro liberatione eius posuit animam suam. Causam sancti non deserent, pro qua ueriti non sunt sanguinem suum dare. Hanc omnium celestium uirtutum tuetur exercitus: et maiestas, que Satanam conterit sub pedibus suis, de membris eius, ministris nequitie, ut spes fidelium est, et promissio Patrum, cito, facile et feliciter triumphabit.



EPISTOLA CCXXuIII. AD EUMDEM. 


IOANNI Pictauiensi episc., I. S.

Inscriptionis mutate causas reddere superfluum puto, cum perspicuum sit, presertim sapienti, quoniam malitia temporis, et insidiantium uigilantia preter morem scribere cogant, et contra rationem. Indulgendum est ergo necessitati, si non defertur honori: nec habere debet suspicionem iniurie, cui conspicua suffragatur approbate ratio cause. Unde uero presumptio uidetur officii attulisse dispendium, inde caritas necessitatis arctata stimulo suscipit incrementum. Nam et fornacis augentur incendia, si in flammas erumpere prohibentur. Et  ut experto credatur auctori:

Quanto plus tegitur, tectus magis estuat ignis. 
Et sicut hic semper in motu uersatur, et impatiens est quietis, ita caritas, otii nescia, iugiter officiosa, se ipsam semper aliquo prodit indicio: si non colit obsequiis, si opportunitates non expedit, si prohibetur utilitatibus deseruire, certe quin uotis adiuuet, quin desideriis obsequatur, quin precibus necessaria et expedientia procuret, omnino prepediri non potest. Huius itaque purgetur officio, si quid temeritas inscriptionis uidetur in limine presumpsisse. Et quia memini me promisisse nouorum, que emergerent apud nos, communicationem, pauca, que postquam uobis scripsi nouissime  per seruientem magistri Reginaldi innouata sunt, adhibita celeritate significare curaui.

Innotuit uobis prefati seruientis ministerio quid actum sit in colloquio cardinalium et domini Cantuariensis inter Gisorcium et Triam. Illis autem ab inuicem discedentibus, cardinales adeo turbatum regem inuenerunt, ut palam quereretur se proditum esse a domino papa et minaretur se ab eo recessurum, nisi de Cantuariensi archiepiscopo iustitiam faceret exhiberi. Deinde, multis consiliis ultro citroque habitis, et rege nunc proceres, nunc episcopos et abbates, nunc familiares suos, nunc cardinales simul, nunc alterum sine altero consulente, tandem se ad iustitiam obtulit, dicens se paratum esse per omnia stare iudicio et mandato eorum super  omnibus querelis, que uertuntur inter ipsum et dominum Cantuariensem adiiciens se prestaturum in initio omnem cautionem tam iuramentoriam quam fideiussoriam et ampliorem si cardinales uellent, quod de uerbis eorum nec iota nec apicem preteriret inobseruatum: dummodo illi, quod minimo debetur homini, id est iustitiam, exhiberent. Cui cum cardinales respondissent, quod non acceperant potestatem super Cantuariensem iudicandi sed componendi, rex ab eis petiit et obtinuit, ut hanc humilitatem eius scriberent domino pape et sinceritatem cause eius sicut eam didicerant a sapientibus et religiosis uiris Eboracensi archiepiscopo et episcopis Londoniensi et Cicestrensi et Wigornensi transmarinis, et item cismarinis Rothomagensi,  Lexouiensi et Baiocensi. Post processit episcopus Londoniensis et cum in archiepiscopum suum ueneni multum euomuisset, obtulit causam suam et aliorum episcoporum, qui contra memoratum Cantuariensem appellauerant, instans nomine regni et sacerdotii ut audiretur et finiretur: legatis uero dicentibus itidem se non posse compellere Cantuariensem et illum nolle contendere, prorupit episcopus et alii qui aderant, nomine regni et sacerdotii, in appellationem, inhibentes ne Cantuariensis contra alterutrum aliquid innouaret, ponentes utrumque sub protectione domini pape usque ad diem appellationis, quam prorogauerunt in annum alterum, scilicet ad festum Sancti Martini. Londoniensis  tamen speciales causas pro se posuit, impugnans libertatem ecclesiarum, quas Cantuariensis archiepiscopus habet in episcopatu illius. Quo facto, direxerunt cardinales duos nuntios ad Cantuariensem, qui ei proxima die post festum Sancte Lucie porrexerunt litteras, quibus continebatur ex parte series horum, et idem archiepiscopus prohibebatur ex parte domini pape et legatorum aliquid facere contra hanc appellationem, antequam adeatur dominus papa, episcopi quoque duos nuntios miserunt Walterum cantorem Saresberiensem et M. Iocelinum cancellarium Cicestrensem, ut factam denuntiarent appellationem, et eam coram archiepiscopo innouarent. Sed archiepiscopus episcoporum nuntios ad colloquium non admisit: eo quod  inter alios nuntius episcopi Londoniensis quem archiepiscopus excommunicatum habet, et cardinalibus denuntiauerat, legatione fungebatur, et quia communicauerant excommunicatis eius, etsi in fraudem apostolici mandati uiderentur minus prudentibus absoluti. Hoc enim tandem et tantum indulserat dominus papa, ut si essent in periculo mortis absoluerentur, prestito ante iuramento, quod starent domini pape mandato si conualescerent. Illi autem simulantes se in mortis periculo constitutos, quia oportebat eos ex mandato domini regis nunc transfretare, nunc in Walliam proficisci, a quodam episcopo Wallensi utriusque iuris prorsus aut fere ignaro, Lanaluensi scilicet, qui monasterium Abendonensem, utpote questuosius, pro episcopatu  receperat de manu regis, absolutionem impetrauerunt. Et, ne de mandato domini pape possit ambigi, litteras apostolicas misit archiepiscopus legatis, quibus districte precipiuntur illos sic absolutos reponere in anteriorem excommunicationis sententiam, nisi possessiones archiepiscopi et suorum et omnia ablata cum integritate restituant, nullius appellationis obstaculo apostolicum hoc impediente mandatum. Receperant et alias litteras ante, quibus iussi sunt operam dare ut pax sic reformetur inter reges, ne de eis alteruter queri possit, et prohibentur Angliam ingredi, uel se intromittere de negotiis regni, nisi prius pax plenissima Cant. archiepiscopo fuerit reformata.

 Cum uero episc. suo et regni nomine appellassent, quidam clericus Gaufredi Cantuariensis archidiaconi uice domini sui appellauit: et unus monachorum Cantuariensium non ad hoc tamen missus a fratribus suis, sed ut regis clementia imploraret, ne scelerosus ille Randulphus de Broc in res monachorum, mortuo priore, manum posset extendere. Archiepiscopus autem rescripsit cardinalibus se scire et illos non ignorare quatenus eis obedire teneretur, et facturum, auctore Deo, quod Ecclesie Dei nouerit expedire. Nuntiis quoque eorum et suo plura uerbis exponenda commisit, increpans eos in pluribus ex iustis et euidentibus causis: rogauit etiam attentius ut iuxta mandatum domini pape  excommunicatos suos urgerent ad satisfactionem uel in sententiam anathematis reuocarent: nec antea credi posset quod Papiensis facundia college sui fidem subuertere ualeret: nisi nunc arundinea leuitate et concauitate flecteretur ad auram uenti non incumbentis, sed comminantis: sonum excitantis, non plagam inferentis aut ictum. Fortasse, sicut hactenus credebatur, spiritus hominis promptus est: sed deprehensum est carnem esse infirmam. Nam de Willelmo, quod ad initio creditum est nunc clarius elucescit, quia quam magnanimus, quam fidelis in causa Ecclesie Romane coram Frederico Papie inuentus est: talis et tantus in causa Ecclesie Anglicane  inuenietur presidente uel assidente Henrico. Ex quo  Domino Cantuariensi persuasum est, ut istorum cardinalium uel aliorum, qui fructum legationis exspectent in terra regis Anglie, iudicio se nulla ratione subiiciat. De cetero tractatur de pace regum. Rex Anglie et comes Henricus contendunt ut alter alterum in hoc negotio possit astutia superare, sed quia nichil adhuc peperit conceptus eorum relatu dignum, uerbi huius exsecutionem in aliud tempus credidi protelandam. Lugdunensis archiepiscopus ecclesiam et ciuitatem suam cum honore et letitia omnium recepit in festo Beati Martini. Eadem die congressus Fredericus exaugustus cum Mediolanensibus, amissis XXu militibus, in fugam uersus est. Dominus papa, receptis nuntiis qui Constantinopolim profecti fuerant cum  muneribus et honore, et similiter legatis regis Siculi, prosperatur in uiis Domini, moram faciens Beneuenti. Cum plura innotuerint scitu digna, ea uobis; Deo propitiante, scribere non pigritabor. ualete interim et semper.



EPISTOLA CCXXIX. AD MAG. RAIMUNDUM ECCLES. PICTAu. CANCELL. 

Magistro RAIMUNDO Pictauiensis Ecclesie cancellario, IOANNES, salutem, et pro uoto successus.

Si salutationis antique mutatur species, non imputetur presumptioni, sed illis qui fidem persequuntur, qui caritatis munus impediunt: qui ueritati moliuntur insidias. Sperabant Cantuarienses in aduentu cardinalium se laboris et doloris  solatium recepturos; sed ut timeo, frustra: nam, ut pro animi mei loquar sententia, unus eorum plus quam expedit hominem timet, alter Dominum non ueretur. Ita enim, ut dicitur, hactenus in causa Domini processerunt, ac si ille coram rege constitutus ad includendam ueritatem secum attulisset carcerem Tullianum; hic, ad compedienda iura legum et canonum, uincula Petri. Francorum hec de eis sententia est. Res tibi latius innotescet ex litteris quas meo Ioanni plenius exaraui. Unum scio quod aduentus eorum quibusdam amicis tuis quietem abstulit, labores et sollicitudines attulit, et eos sumptibus attenuauit quos utinam non fecissent incassum! De cetero quoties opportunum  fuerit, sollicita Sarracenum ut petitioni mee satisfaciat, et transmittat mihi librum beati Dionysii de Ecclesiastica Hierarchia et diuinis nominibus, quos, sicut apud beatum Dionysium didici, nuper transtulit. ualete.



EPISTOLA CCXXX. IOANNIS SARRACENI AD MAG. IOAN. SARESBER. 

Post translationem angelice Hierarchie translationem ecclesiastice distuli, quia super ea transferenda uestram uoluntatem ignoraui. uerebar autem ne uiderer et meorum nimius approbator, et contra Salomonem liminum amici mei odiosus frequentator. uerumtamen ad transferendum magister scholarum me commouit, qui eius hierarchie  factam a me translationem uos approbare et huius postulare confirmauit. Eumdem autem modum transferendi in hac hierarchia quem in celesti obseruaui, hoc excepto quod Latinas dictiones multas pro una Greca positas non ubique coniunxi, et alicubi sensum potius quam uerba sum secutus. Poterit autem aliquis remonstrare quare placuerit Latinorum Ecclesie quedam mutare que constat uirum sanctissimum et ab apostolis eruditum tradidisse, imo tradita ab antecessoribus suis narrauisse, et quare tradita fuerint rationes ostendisse.



EPISTOLA CCXXXI. AD IOANNEM PICTAuIENSEM. 

 IOANNI Pictauiensi episcopo.

Paritum est consilio uestro pro uiribus: missum est ad dominum papam cum litteris Christianissimi regis et optimatum Francie. Cardinalium nomen uiluit apud Francos, eo quod Balaamite quatenus licuit inuenti sunt, et digni qui cum suis Madianitis corruant gladio Moysi; uiuificant enim animas que non uiuunt, et Moabitarum captantes munera populum Dei maledicto et infamia conantur inuoluere. Nec ueriti sunt mentiri in litteris quas contra Cantuariensem, archiepiscopum miserunt domino pape sicut multis innotuit qui interfuerunt colloquio eorum: et memorati Cantuarienses audientes et plene intelligentes factam eis ab archiepiscopo responsionem, quam tamen isti Balaamite peruersa  interpretatione toxicare conati sunt, et insinuationum fallacia meram subuertere ueritatem. Iurauerat enim Christianissimus rex quod prefatus Cantuariensis non modo non fuit incentor discordie regum, sed conciliator concordie, et quantum licuit, pacis adiutor, et cooperator eorum, qui eam plurimum exquirebant. Debuerant regi credidisse iuranti, nisi quia de suis moribus alios metientes nec Deo nec hominibus habent fidem, ubi dolosi spes refulserit nummi. Et quidem de altero nemo miratur, cuius fides ad Deum et Ecclesiam ab ea die innotuisse debuit, qua in hereticorum concilio Papiensi, ubi Octauianus heresiarcha receptus est: Frederico mutus assedit: et si plures opinentur  cum expressum dedisse consensum. Nonne prouerbialiter tritum est, quod »taciturnitas imitatur concessionem?« sed tuebitur se regula iuris, et si diuini iuris contemptor sit, quia qui tacet non utique consentit; sed tamen uerum est eum non negare: et ita gloriose uocis munimine et festiuo eloquio suam apud homines plerosque perfidiam palliabit. Ceterum Francorum prouerbio in ipsum luditur, quia mala corporis operimenta coaptat, cui uerecunda et nates patent. Othonis autem fama uidebatur hilarior, ideoque multi mirantur et compatiuntur ei quod tam facile recessit a uia Domini: nec satis sufficerent admirari, nisi quia celebre est, quia a conuictu mores formantur: Qui tangit picem inquinatur ab ea , Uuaque conspecta  liuorem ducit ab uua.  Cetera posita sunt in ore latoris presentium: eritque diligentie uestre rescribere quoties fuerit opportunum quod credideritis expedire. Expedit autem nosse studia et consilia Balaamitarum: et quid Moabite contra ecclesiam moliantur: et si quis est qui manum porrigat Isrel: hoc autem certissimum sit quod Cantuariensis archiepiscopus nullam causam dedit dissidio inter regem Anglie et comitem Flandrie: quod per gratiam Dei in breui plurimis innotescet.



EPISTOLA CCXXXII AD THOMAM CANTUAR. 

THOMAE Cantuariensi archiep. IOAN. Sar.

 Nec prior, nec posterior mihi placet conceptio litterarum quas ad dominum Willelmum mittere decreuistis, quia nimis plene uidentur suspicionibus, et supra modum dentosis salibus abundare. Timeo enim ne temeritas nostra et illum et alios nobis inimicantes iustificet. Unde cum in Pictauiam missurus essem latorem presentium, per uos transitum facere iussi, ut et sententia mea uobis innotescat, et domino Pictauiensi, si quid placuerit, per eum mittere ualeatis. Ego mihi aliam cardinales in primis conueniendi formam preelegi, quam quidem uestre persone eminentiam non deceret: sed tamen similiorem arbitror condecenti. Ita tamen preelecta intelligatur, si discretioni uestre sederit ut procedat: uestre, inquam, quia nolo  ut sensus insulsus, et ariditas lingue in uestre clientele risum et opinionis mee dispendium publicetur. Non displicebit tamen si errori meo compatientibus Lumbardo secretius innotuerit et Alexandro. Alter enim princeps meus est; alter autem frater aut amicus ordinis nostri. Ea siquidem conditione emissi litteras, ut, si uobis placuerint, progrediantur ad episcopum Pictauiensem: et, si ei uisum fuerit expediens, pertranseant ad cardinales, immutato tamen ante si quid decreuerit immutandum. Alioquin in domo uestra uel illius dentur incendio.



EPISTOLA CCXXXIII. AD NICOLAUM DE MONTE ROTHOM. 


NICOLAO de Monte Rothomagensi, IOAN. Sares.

Dissipat Dominus gentes que bella uolunt, et qui se a pace Dei elongant, indubitanter peribunt. Quis persecutorum Ecclesie ultricem dexteram Dei, qui potentes potentius punit, legitur euasisse? Unde domino nostro regi Anglie, quem Deus, si in beneplacito suo est, optimum faciat: et heredibus suis, quod sine dolore non dico, plurimum timendum est ne scindatur regnum eorum, et potestas infirmetur, qua contra Ecclesiam abutuntur. Nam si differtur ultio ad correptionem et probationem filiorum, quos Pater misericors castigat ut coronet, non tamen aufertur. Sed post sanctorum patientiam  in impios acerbius excandescet. Quare, queso, uir sapientissimus et tantis uirtutibus et potestate amplissima, et fere bonis omnibus donatus a Domino non redit ad cor, et qui tot et tantarum urbium domitor est, intemperantiam hanc domare non potest? Cur, Ecclesiam persequens unice dilectam sponso iram illius prouocat qui aufert Spiritum principum, et sublimium colla propria calcat uirtute? profecto si saperet in eos retorqueret indignationis sue aculeos, qui eum circumuenientes in hoc non consilium sed precipitium impellunt: et saltem Babylonis regem ut eo non inueniatur crudelior imitaretur, qui illos coniecit in lacum leonum, quorum consilio illuc detruserat et incluserat Danielem, ut penam quam intentauerat  innocenti, consiliarii nocentes exciperent. Et si historiarum non mouetur exemplis, eum uel Fredericus exaugustus potest instruere, qui de fastigio Romani imperii ob Ecclesie persecutionem in paupertatem et ignominiam miser, sed nulli miserabilis corruit, ad gloriam eius, qui solus pro arbitrio suo regna et imperia transfert, erigit quas uult et deiicit potestates. Ille suos punire noluit, qui eum deprauauerant, consiliarios: sed in illos digitus Dei gloriosam exercuit ultionem. Nunquid rex Anglie ultimus penitentie fructus offeret Deo qui eum pre ceteris principibus sublimauit? Archiepiscopus Sancti Iacobi, diu proscriptus, iam a multo tempore reuocatus est a rege suo. Rex Danorum suum reuocans consilio eius agit omnia,  compescit inimicos, et eum colit ut patrem. Lugdunensis suam recepit sedem, et prouinciam catholice reddidit unitati. Urbes Italie eiectis coram Frederico schismaticis, catholicos episcopos receperunt. Deo teste nisi dominus rex suum reuocet, quod de illo timeo, dicere reformido. Et si eum reuocauerit, et Ecclesie Dei reddiderit pacem, confido spe haud dubia, quod circa eum et suos antiquorum gratia successuum precibus ecclesie reflorebit. Quid multa? una uia patet consilii, ut prauos et inimicos Ecclesie excludat consiliarios, et Deum quem offendit placare studeat, quo inuito regnare non potest, aut feliciter principari: sustinuit eum hactenus in multa patientia, sed, nisi  caueat, aduersus immoderationem eius ut parturiere loquetur in breui.



EPISTOLA CCXXXIu. AD BALDEWINUM ARCHIDIACONUM NORWIC. QUEM GODWINUM uOCAuIT. 

Amico carissimo GODWINO filio Eadwini sacerdotis, miles suus GODRICUS, salutem et fidelem perseuerantiam ad coronam.

Honor cinguli militaris, quo me ad apostolorum limina properantem tu inde rediens decorasti in urbe Senorum, quam Brennus dux Senonum ad locandos ibi ualetudinarios suos legitur construxisse, me sepius quam collato utar gladio, tui  in caritate et gaudio memorem esse compellit, et

Utinam hoc pereat rubigine telum. 
sed et:

Qui nos commorit, melius non tangere clamo,
Flebit, et insignis toto cantabitur orbe. 
illo agente qui iam extendit manum suam in retribuendo, et Christianorum hostem Fredericum ad gloriam suam fecit misericorditer ex-Augustum. Contra eum et collatrones suos iam quinto anno milito peregrinus, ignarus an in patria nostra mihi relictus sit aliquis amicorum, an omnes sint in fata collapsi. Timeo enim ne nusquam sint, qui nusquam  inueniuntur, quibus, cum pulsantur, non est uox neque sensus. Si superesset uel unus, probabile est quod saltem ab intermeantibus quereret.

. . . . . uiuitne Godricus et aura
Utitur etherea, an crudelibus occubat umbris? 
Unde dilectionem tuam, cuius fides uelut in conflatorio probata super aurum rutilat, et omni topazio pretiosior est, credidi attentius exorandam, ut de statu eorum, si qui tamen sunt, diligentius inquiras: et si qui eorum adhuc uiuunt, egri tamen, eis medicinam procura quam morbis eorum noueris expedire. Ut saltem audita uita eorum, etsi non sospitate, quam mihi nemo persuadere potest, aliquod  tante peregrinationis et laboriose militie, qua pro libertate patrie pugnamus ad bestias, recipiamus te interueniente solatium; illos enim nosce consueueras. Age ergo strenue quod cepisti, et letare et spera in his que dicta sunt nobis, quia auctore Deo in proximo recipiemus stipendia, et hostem publicum coniiciemus in uincula, aut a patrie persecutione cessabit se dedens principi qui uiuit et merito dominatur in uniuersa terra. Fredericum intra Papiam clausimus et tenemus obsessum: eiectos a schismaticis episcopos reduximus in sedes suas, et contrito capite impiorum membra carnium coherentia sibi facile dissoluentur. A tuo igitur sensu, id est recto, nequaquam mouearis, neque per spiritum neque per sermonem, neque per epistolam  tanquam ab apostolico missam, quasi instet ira Dei iustos deserens in tribulatione: et impiis in malitia perseuerantibus gloriam largiens et triumphum. uidebis in breui gloriam Dei, et impleri promissiones Patrum, quas infidelis percipere non meretur. Nam et qui Ierusalem imminente Sennacherib oraculum prophete audiens diffisus est, et eam tam cita liberatione, et uictualium copia, et gloria triumphi subleuandam et sublimandam esse non credidit, in porta ciuitatis exstinctus est, concurrentibus fidelium turbis ad magnalia diuine promissionis. Si me mutato nomine audieris in Italia militare, non obstupescas, sed imputa tibi qui me in Italia donasti cingulo militari. uale. Cura lethargicos: et si tricipitem carnem tibi insidiari aut ut  patenter ledat occurrere contigerit, eum inuocato musarum auxilio studeas demulcere, aut Herculea domare claua. Salutat te castrorum fidei iucunda et meritis suis amplectenda militia. Non mihi displicebit, dum tibi uideatur esse tutam, si iis ad quos mitteris, ostendas litteras militis tui.



EPISTOLA CCXXXu. AD IOANNEM PICTAuIENSEM EPISCOPUM ET MAG. RAYMUNDUM CANCELL. 

Dominis et amicis suis PERPETUO et FELICI, CIRILLUS, salutem et pacem quam mundus dare non potest.

uestri similes diuinarum conscios litterarum latere non potest, quod mentem totius orationis frequenter  aperit nominum significatio uotiuorum. Perpetuitate Felix et felicitate Perpetuus gaudeant, et ob consolationem quam Christi pauperibus impenderunt, consoletur et glorificet eos Dominus in consilio iustorum et congregatione. Et quidem necessaria fuerat consolatio, si tamen uerum est quod audistis, sed potius ob causam publicam quam priuatam, nam

Sidera quis mundumque uelit spectare cadentem
Expers ipse metus. . . . .
expers doloris, expers sollicitudinis non quod iustum qui ut leo confidit per se contristare ualeat quidquid acciderit, sed quia instinctu nature et uirtutis urgente stimulo proximus sic compatitur et  congaudet, ut nichil humanum a se reputet alienum. Quis, inquit, infirmatur et ego non infirmor? quis scandalizatur et ego non uror?  Profecto nullus, quia omnis parturit donec Christus reformetur aut formetur in illis. Certe non crediderim quod sine dolore uidere possit Ecclesiam in capite uulnerari, pastorem percuti, conteri et dissolui, ut dispergantur et pereant oues Christi. Stupidum est aut prorsus de corpore Christi non est membrum quod tanti languoris acerbitate non mouetur ad compatiendum. Apatheiam, quam Latinus insensibilitatem dicit, Stoici predicant, sed eorum opinio explosa est fidelissima ratione et uirtute rectius philosophantium et, quod potentissimum est, sacre Scripture preceptis et exemplis. uidens Dominus  ciuitatem, cui legis erat custodia et dispensatio credita, Scribarum et Phariseorum que sua sunt non que Domini querentium traditionibus agi, et imponere in humeros hominum onera grauiora et importabilia que nec digito contingebant, et sedere in cathedra Moysi loquentes secundum legem, et uiuentes contra legem, fleuit super illam eo quod ipsam uidebat meritis exigentibus in breui ruituram. Exemplum ergo dedit fidelibus similiter faciendi, quia flagellum simile prouocant Scribe et Pharisei temporis nostri. Et hec quidem iusta potest esse et est causa doloris. Ceterum cum his bene agitur super quorum naufragio sollicitamini, quia perire non possunt qui de brachio hominis reiecti sunt in sinum clementie Dei. Eorum ergo liberatio,  quod fides indubitata sperare persuadet, in proximo est, quia illius adiutorio derelicti sunt, qui pauperem liberat a potente et pauperem cui non est adiutor. Utique, dilectissimi mei, sic expedit ex uariis causis, tum quidem ut soli Deo obnoxii sint et deuotius famulentur Christi pauperes cum fuerint expediti, tum ne auari et fastuosi quos nostis homines, in suam et aliorum perniciem rapiandi et gloriandi materiam habeant, et intumescentes contra Dominum et Ecclesiam Dei beneficio expeditam conculcantes dicant: Manus nostra excelsa et non Dominus fecit hec omnia. Nam qui dubitat Ecclesiam liberandam et promissiones Christi adimplendas esse diffidit, indignus est censeri nomine Christiano. Nihil itaque minus timeatis  quam ut filius ad flagellum patris erumpat in indignationem, ad castigationem seruus obmurmuret erudienti magistro, discipulus indignetur susceptus, egrotus aduersetur medici sui cauterium uel cesuram. Quid ergo si medicus manum, que ad opera bona diu aruerat, ad tempus incidit uel urit, ut reddat perpetuo fortiorem? Non stupet ad hec qui Cirillum quod est manum debilem curatum legit a Christo. Ipse enim est qui percutit et sanat, et quod magis est occidit ut uiuificet. Esto quod regi sit indulta dilatio, non tamen in diem certum, quia nec hoc asseritur, facile poterit quia speratur auctore Domino cause status in meliorem calculum reformari. Sane nec ambigo reformandum, nec tamen hoc presumo de homine, sed de illo cuius maiestas  tam crebris tam patentibus prouocatur iniuriis. Nam prosperitas stultorum perdet illos. Quod uero adiecistis illum electum, sed ut creditur reprobum Dei, benedictionem a domino papa potuisse obtinere si barbam deponere uoluisset, ridiculum est, nisi forte tanti fecerit barbam ut crediderit de se quod de Samsone legitur, quia ei uirtus et fortitudo constet in pilis. Ceterum, quod fama diuulgante et uiuis exstantibus argumentis notum est, fortitudo eius in lumbis eius et uirtus in nequitia et dolo et audacia mentiendi. Comprehendet Dominus sapientes in astutia sua et ad gloriam nominis sui expediet causam suam non per eos de quibus spes habebatur, sed quocunque miraculo suo. Nam,  ut scriptum est: Noua bella elegit Dominus; portas hostium ipse subuertit . Pharaonem expugnauerunt culices, uidua Holophernem, et pedites regem Syrie potentissimum leguntur ante alios expugnasse. De reformanda pace Ecclesie laborat comes Flandrie, sperans inter reges se facilius posse componere, si dominum Cantuariensem habuerit adiutorem. Iam inde tractauit cum rege Anglie, pro quo maxime sollicitari creditur, et Cantuariensem ad colloquium secundo inuitauit, et nunc quidem obtinuit ut archiepiscopus accedat ad Turonense monasterium locuturus ei ibi quando proxime reges colloquentur. Laborat autem ut ipse rex et archiepiscopus conueniant et per se ipsos de pace sua adinuicem tractent. Utinam uos aut aliqui  amicorum nostrorum prefato positis interesse colloquio, et ibi certiorari de his que fuerint digna scitu.

Hec a uobis ad tertium non transibunt, nec innotescat cardinalibus quidquam de hoc negotio domini Cantuariensis, quod propter colloquium uenturus sit, uel quod industria eius reconciliationi regum sit adeo necessaria. Ex quo nuntii eius quod in breui futurum speramus redierint, uobis noua eorum significare non pigritabimur. Nam in reditu eorum sanandus creditur et promittitur Cyrillus. De cetero noueritis nos audisse pro certo quod Henricus dux Saxonum, in solemni prelio uictus est ab archiepiscopo Magdeburgensi, episcopo Heluestadensi, et Alberto marchione, cecideruntque ex parte ducis septingenti milites et capti aut occisi  sunt XXII comites et in parte episcoporum adeo pauci ceciderunt aut capti sunt ut nullus de iactura queratur. Studuit imperator duci reformare pacem, sed ipsi non acquiescunt, maxime ut sub obtentu guerre se possint a schismaticorum consortio separare. Imperator Teutonicis et Alemannis nutu Dei ex maxima parte datus est in odium et contemptum. Lombardi, in ignominiam imperatoris, in castro cui Roboretum nomen erat, edificant ciuitatem prope Papiam, quam Alexandrinam appellant in honorem pape Alexandri et perniciem Papiensium.



EPISTOLA CCXXXuI. AD ROBERTUM FILIUM AEGIDIAE. 

ROBERTO filio Aegidie.

 Arctior nexus est caritatis quam sanguinis: et ubi cognatio distrahitur animorum, carni coniuncta caro non prodest quidquam. Ex quo fit ut inter ipsos fratres sit alius germanior alio, dum pro conformitate morum, pro dilectionis augmento uera cognatio suum recipit incrementum. Nam que carnis duntaxat est, non magis est hominum quam brutorum. Que quia rationis expertia sunt, et uirtutis ignara, non reminiscuntur quod mala sunt, legitimos obliuiscuntur affectus, et quo prouectior fuerit etas, eo longius recedunt a natura, et inutiles carnis sequuntur appetitus. Expertus experto loquor, qui ueram cognationem a carne desertus et sanguine inter alienigenas reperi. Tu ergo cum mihi sanguine   iunctus sis, et caritate, quod cum multa, tum inauratus hyacinthus quotidie probat, alios antecedas, quem preferam tibi? scio enim quod et tu paucos admodum preferas mihi, nisi forte nepotulus meus adeo transfuderit in se patris affectionem, ut nichil caritatis aut solito minus reliquerit patruo. Sed certe hoc mihi persuaderi non potest. Nec dubito quin in pectore tuo mihi reseruatus sit amplissimus locus. Sed in domo tua mihi locum optimum destinasti, et iucundissimum post illum quem occupabit archa, que species rerum continet perutiles ad omnem medicinam. Que si exhauste aut imminute sunt, estate preterita, ne turberis quia in eisdem succrescunt hortis, ubi eas colligere consueueras: et si radices abdiderint  in profundum, eas profundius fodito: quia odor earum suauissimus est, et usus maximus: eo quod omni die et hora solatium et compendium afferunt. Hoc est fortasse lignum scientie singularis, et unice sapientie, pulchrum uisu, et ad uescendum suaue, quod patribus quidem prohibitum nostris, cetaneis est concessum. ualete.



EPISTOLA CCXXXuII. AD THOMAM ARCHIEPISCOPUM CANTUARIENSEM. 

Domino Cantuariensi quando Reginaldus fuit Rome.

Romanos amicis uerba dare iam nemo miratur, quia percelebre est, et innotuit uniuersis quod apud eos:

 Quantum quisque sua nummorum fundit ab arca,
Tantum habet et fidei:
et plerumque obliquata mente, legum et canonum, qui munere potior est, potentior est et iure. Si ergo ibi duplicitas reperitur, nichil accidit inopinatum, cum frequens sit ut diuina lex dispendium patiatur, ubi dispensandi necessitatem fingit auaritia: cum tamen equitatis euersionem, et honestatis ludibrium nunquam ratio introducat. uerumtamen, unde gratas ago Deo et domino pape, adhuc bene nobiscum agi censeo, quod ad tot et tanta tonitrua comminationum, ad tot et tantarum promissionum blanditias, ad machinas Balaamitarum, quas subornatis et exquisitis mendaciis ab oriente usque in Siciliam dolo multipiici erexerunt, non omnino fractus est,  sed, ut arbitror, artem eorum arte conatur eludere, et furoris impetum frangere ratione, et sapientia declinare: laudes tamen eius, prout meruerit, in fine canam; nec in inchoate uirtutis auspiciis exsultabo, nisi perseuerantia meritorum finem deduxerit ad triumphum. Interim uero in partem meliorem interpretanda sunt omnia, presertim opera Patris et Domini, que non constat in peruersitate criminis contineri. Hic autem puto regi et illi pro quo intercedit, uerba potius esse data quam uobis, cum in litteris ad uos destinatis post consilium, post preces rei summa in uestre discretionis arbitrium conferatur. Et cum pro relaxando domino Saresberiensi adhuc preces uobis porrigat, perspicuum  est quod sententiam cardinalium aut ignorauit, aut ratam habendam esse non credidit. Et quamuis credam quod episcopus ante reditum nuntiorum suorum his litteris non utetur: uel quia hec forma negotii regi displicebit, uel quia archidiaconi consilio plenius desiderat informari, si tamen eis usus fuerit, credo indubitanter, quod uos exspectabitis reditum nuntiorum uestrorum, et ab ipsis, annuente Domino, audietis quid possitis aut quid expediat. Ceterum nostis me domini Sarisberiensis esse a multo tempore debitorem: et Deus nouit quantum infortunio eius compatiar, ideoque quod semper feci, et auctore Domino facturus sum, omni deuotione supplico, ut ipsius, quantum salua honestate Ecclesie et uestra, poteritis, misereamini:  nec a me unquam, aliud consilium audietis. Cum illi redierint qui hinc inde Romam profecti sunt, confido quod causa nostra plenius elucescet, et Deo propitiante reformabitur in statum meliorem. Precor autem ut quam cito redierint, mihi per uos que referenda attulerint, innotescant.



EPISTOLA CCXXXuIII. AD MAGISTRUM GIRARDUM PUCELLA. 

Idem magistro GIRARDO PUCELLAE.

Doleo, magister carissime, et plurimum doleo, quod seueritatem uestram aduersus dominum Cantuariensem, ut ex animi sententia loquar, plus iusto turbatam uideo, quia ipsum meruisse non arbitror, ut uestra sinceritas adeo debeat indignari.  Neque hoc dixerim: uiuit Dominus , ut uestram, quam Deus incolumem seruet, circumueniam caritatem, sed ut ueritatis assertione firmius ad inuicem connectantur amici, ne ex leui suspicione, quod absit! contingat alterum alteri deperire. Nostis enim quis dixerit: Qui non diligit, manet in morte. . Quod autem nescio qui suorum honestati uestre dicuntur apud christianissimum regem, et Francorum curiam detraxisse, unum uobis constet, si tamen constat ignoro, sed hoc mihi certissimum est, quod ipsum audiui sepius excusantem, tam apud regem, quam apud alios recessum uestrum, et pro uobis pluries intercedentem. Unde nec credere possum quod de conscientia ipsius quisquam suorum detraxerit uobis. Nam si  nesciuit, si non sentit, eum non consensisse uerum est, aut certe probabile. Habet quidem aliquos de cexsulibus suis in curia regis minus fortasse prouidos, ut uerbum incautius contra uos, uel alium potuerint protulisse, quo eis forte fierent gratiores quibus quod loquebantur placere crediderant. Deus mihi testis est, quod illos non uidi, nec audiui committere quod arguuntur, et adhuc qui sint illi, prorsus ignoro, si qui sint tamen. Ceterum memoratum regem ex tribus causis non ambigo indignatum. Quarum prima est, quod cum post multam gratiam et familiaritatem eius prope locum, ubi morabatur, transitum faceretis, diuertistis et recessistis a regno, ubi tot bona uobis ab infantia collata fuerant, ubi  nomen uestrum claruerat, ipso nec salutato. Secunda, quod ad schismaticos, non dico schismaticus, transistis, et qui opinione uirtutis et eruditione litterarum erexisse et confirmasse debueratis infirmiores, omnibus in commune malum dedistis exemplum. uerentur enim minus communicare schismaticis, cum in eorum consortio tantum uirum uideant detineri, qui ex necessitate multiplice, dum in ea conditione est, se nec ab oratione, nec a mensa, nec ab osculo suspendere potest, nec ab aliis que in religione communionis argumenta esse noscuntur. Et, quod hanc causam pregrauat apud ipsum, illi uos dicit adhesisse schismatico, qui totius schismatis faber erat incentor, et signifer, et a sede apostolica condemnatus ex nomine. Tertia autem  est, quam et ego, quidquid alii dicant, maximam puto, quod ad Teutones diuertistis, qui, sicut ei persuasum est, si possent et auderent, in regnum suum libenter insurgerent. Et quod possunt et audent, loquuntur grandia, minis tument, et qui etiam in regno eius sunt, imo in sede quiescunt Parisiis immorantes, hoc in eo depretiant, ut nostis, quod ciuiliter uiuit inter suos, quod barbarorum more tyrannum non induit, quod non incedit semper satellitibus armatis septus, ut qui timet capiti suo. Hos gentis mores nouit, de his sepe conquestus est ut opinor, etiam uobis. Et tamen supplicauit Dominus Cantuariensis me presente et tandem obtinuit, ut quantum ad ipsum pertinet, licita sit reuocatio uestra.

 Quod autem adiungitis ipsum misisse domino pape rescriptum litterarum uestrarum, non quidem inficior, quia ei bona fide, et nostro etiam fauore communicate sunt. Sed ille, quod nouit inspector cordium, hoc ad uestrum incommodum non procurauit: studebat potius ut cause sue proficerent, et opinionem uestram apud dominum papam releuarent. uolebat autem ei innotescere, quod fides et deuotio uestra cum Ecclesia Dei et sede apostolica est, licet uos ex dispensatione, quo facilius per uestram industriam conuertantur auersi ad honorem Dei et utilitatem catholice ueritatis, ad tempus illis cohabitetis. Et si aliqui nuntiorum minus seduli fuerunt in obtinenda reuocatione uestra, negligentia eorum mandatori non debet imputari.  Constat etenim de mandato, et nuntiorum sperabatur industria. Nec dubito, quin super hoc dominus papa contentus sit, cum certum sit ipsum respondisse se neminem unquam, nec maximum patriarcham, si aliquid tale accidisset, reuocaturum. Sed redeat qui uoluerit, et redeat ut debet. Et si discipulus uester, magister Ricardus, cognatus meus, redisset, qui in redeundo obiit, super hoc uerbo essemus certiores.

De eo autem, quod de statu imperii mira quasi a uobis accepta Domino pape insinuauerit, respondeo, ipsum quod accepit insinuasse, sed non a uobis: nec quod a uobis acceperit ei scripsit. Nam per alios magis innotescit imperii status. Nec mirum,  si tanta moles occultari non potest. uerum post illarum interceptionem litterarum, et magistri Ricardi obitum, cum super hoc uerbo cardinalibus loqueretur, dissuaserunt ne uos citra consilium et uoluntatem domini pape reuocare presumeret. Quin potius attenderet quod dominus Remensis, et omnes suffraganei sui ad hoc conuocati, non ausi sunt episcopum Cameracensem, etiam cum lacrymis penitentem, in communicatione recipere, antequam super hoc dominus papa consuleretur. uestra tamen, sicut eis responsum est, causa longe dissimilis est. Ille enim in schismaticorum intrauerat errorem, nec uos in medio schismate consensistis errori. Ille erat episcopus, et catholicos uisus est subuertisse, uos in statu priuati ad unitatem schismaticos conamini  reuocare. Misit ergo dominus Cantuariensis iterato ad Ecclesiam Romanam, iniungens nuntiis, me presente, ut reuocationem uestram a domino papa satagerent impetrare. Ego ipse ex conscientia magistri Radulphi Nigri composui litteras. Ego rogaui ipsum, ut rei huius seriem ex ordine scriberet uobis. Nuntios itaque nostros constat ad curiam peruenisse, et ibi contra legatos domini regis Anglie diu magnum habuisse litigium, sed de omnibus septem nec unus adhuc redierat Dominica proxima post Ascensionem. Litigii eorum non scribo exitum, quia adhuc ignotus est, nisi quod a redeuntibus ab apostolica sede audio eos in causa prosperatos preualuisse nuntiis regis. Sed quatenus, incertum est. Nescio enim si uoti compotes redeunt  petitionibus adimpletis, an hec prosperationis eorum summa sit, quod nuntii regis infecto negotio inglorii reuertuntur. Nuntium uestrum uidi nuper in coloquio regum, habito prope Medontam, ubi de pace tractabatur. Plures apud Anglos habebatis fautores, sed quid illi pro uobis obtinuerint, explorare non potui. Alium de uestris uidi Parisiis, et qualiter Domino Cantuariensi scripserim pro reuocatione uestra, nouit amicus uester Dominus G . . . inclusus apud sanctum Hilarium, qui litteras inspexit, mihique foret gratissimum, si ad uestram notitiam peruenisset. Cum uero nuntii, Domino propitiante, redierint, quod in breui futurum creditur, et de nostro, et de uestro negotio erimus certiores. Quare, si placet, moderationem uestram non  decet irreuocabiliter indignari, nec tam properum discessui debetis prefigere diem, quia nec nostrum nec uestrum est diuine miserationi prestituere tempus, aut sustinentie terminum. Sed quod sacerdotes a Iudith uidua legitis didicisse, iustum est nos omnes, Christi pauperes et proscriptos, animas nostras in uirtute patientie possidere, et exspectare in deuotione, et silentio salutare Dei. Sic exspectantibus ex inopinato aderit gratia consolatrix, et amputato capite Holofernis, filii Isrel diu desiderata pace gaudebunt.

Nec dehortor, quin si ita sederit animo, cum domino rege Anglorum pacem, quam fere pro uoluntate uobis offerri dicitis, faciatis. Sed utinam illa  formula conseruetur, que, proueniente rerum utilitate, nec opinioni uestre preiudicet, nec saluti. Et quidem plerisque nostrum oblata est conditio pacis, sed exigitur ab omnibus iuramentum, quod sine religionis dispendio non ualet, ut arbitror, obseruari. Nam quomodo fides illesa seruabitur, si pastoribus et prelatis subiectos in his, que Dei sunt, non liceat obedire? Licet autem inobedientie crimen non exprimatur in cautione, certum non est quid uertatur in animo exigentis. Unum scio, quod nemo domini regis gratiam poterit retinere, qui archiepiscopo Cantuariensi sub hac tempestate seruet obedientiam, aut cum eo credatur habere caritatis commercium. uos autem de ouibus eius estis, et, ut opinor, ipsum primum aut inter primos  a Domino recepistis pastorem. uidete ergo, dilectissime frater, et prouidete, ut caute ambuletis, ne perturbatio, quod a grauitate philosophi semper alienum est, dominetur animo uestro, ne, ipsa impellente, tale quid committatis, cuius postmodum sera sit penitentia. Potius ad orationis, et eleemosynarum arma confugite, ut uos Deus cum aliis iustis deducat per uias rectas, et ambulare faciat in semitis suis, qui diligentibus se omnia cooperatur in bonum. Ille uos expediet, cuius nomen fortissima turris est, et erit rei iucundus exitus, qui talem habebit et tantum ducem.

Tractatur de pace regum, et adhuc creditur prouentura. Noster interim silet orbis. Unde nec noua scribo, nisi quod comes Leicestrie obdormiuit in  Domino. Comes Patricius a rebellantibus Pictauis occisus est. Dominus Carnotensis electus est in archiepiscopum Senonensem. ualete.



EPISTOLA CCXXXIX. AD IOANNEM PICTAuIENSEM EPISCOPUM. 

IOANNI Pictauiensi episcopo, IOANNES Saresberiensis.

Postquam priores litteras exaraueram, noua hec nobis innotuerunt. Hunc fecerunt fructum littere domini pape transmisse regi Anglie, quod magister Gerardus, reuersus Colonia, domino suo Cantuariensi, qui eum clericum fecit, et primum beneficium ecclesiasticum ei contulit, nec uiso nec salutato,  transiit ad regem Anglie, eique fidelitatem fecit, et prestitit iuramentum quod alii, et adheret curie, electus, ut aiunt, in pugilem contra pauperes, et proscriptos Christi. Abbas Sancti Augustini dixit domino Gaufredo, qui fuit abbas Clare-uallis, quod ipse et socii sui nichil dixerunt, aut fecerunt in curia, nisi de instructione cardinalium, et etiam comminationes, quas factas audisti, fecerunt fieri Ioannes Neapolitanus et Ioannes Sanctorum Ioannis et Pauli. Dixit etiam, quod dominus Portuensis iuuit nuntios regis in litteris impetrandis. Ipse quoque rex dixit episcopo Wigornensi, quod ipse, et alii episcopi omnes exempti sunt a potestate domini Cantuariensis. Precepitque  non timere minas aliquas, quia nunc dominum papam, et omnes cardinales habet in bursa sua. Adeoque gloriatur, ut palam dicat se nunc demum aui sui consecutum priuilegium, qui in terra sua erat rex, legatus apostolicus, patriarcha, imperator, et omnia que uolebat. Et fere, quod ad Ecclesiam Romanam, probabile est quod dicit: Quid enim ei amplius contulisset Octauianus, uel Cremensis heresiarcha? Quid aliud fecissent cardinales eorum, quam prefati illi domini, qui exacuerunt linguas Anglorum, et ignem et uenenum fecerunt euomere, ut terrerent dominum papam, et inclinarent ad libitum suum? Hec in Ecclesie Romane scribentur annalibus. Et certe, Deo propitiante, qui scribant non deerunt, quod ad petitionem et comminationem  regis Anglie, cuius intolerabiles excessus tanto tempore sustinuerat, preconem ueritatis, libertatis assertorem, predicatorem iustitie pro causa Domini, cum infinita multitudine innocentum iam quadriennio exsulantem, neglecto rationis et iuris ordine, uelut criminosum officii sui potestate priuauit. Non quidem quia illi meruerunt, sed quia placuit Tyranno. Et tamen patentibus litteris, que apud nos sunt, concesserat, ut officii sui potestate pleno iure uteretur. In quibus hoc expressit, quod »ipsum regem excommunicandi, nec mandatum dabat, nec prohibebat.« Deus bone, quid nouitatis accidit? Dicit Spiritus sanctus in lege sua: Clama, ne cesses . Et ecce, nescio qui Spiritus ab urbe in orbem exiens predicatoribus dicit:  »Tace, ne clames.« Precipit Apostolus, episcopum instituens: Ministerium tuum imple . Et ecce apostolicus precipit: »Ab officii tui ministerio desiste.« Sed forte suspicatur, quod hominem possint per patientiam emollire. Sed nunquid hoc expertus est in episcopo Cantuariensi, qui iam fere quadriennio sede sua priuatus, et apostolice sedis remissionem, et illius tyrannidem sentit expositus uentis? Prouideat queso dominus papa conscientie sue, prouideat et fame, et honori, et saluti Ecclesie. Et uos hec ei diligentius intimate, et persuadete dominis cardinalibus, ut meminerint iudicii Dei, quod iugiter implorant pauperes Christi contra omnes libertatis Ecclesie inimicos.



EPISTOLA CCXL. AD BALDEWINUM ARCHIDIACONUM EXONIENSEM. 


IOANNES Saresb. magistro BALDEWINO archidiacono Exoniensi.

Ubi de seriis agitur, nugas multiplicare non expedit: et indecens est  cum necessitas aliud exigit, amicis indigentibus uerba dare pro rebus. Nosti pridem nominalium tuorum eo mihi minus placere sententiam quod in sermonibus tota consistens utilitatem rerum non assumpserit, cum rectum sapientibus indubium sit  quod res querit philosophia non uerba. Ut ergo compendiosius agam tecum meorum more realium, ex litteris que nostro Benedicto directe sunt colliges in quo calculo causa sacerdotii uersetur et regni. Tibi uero specialiter scribendum censui, quod interim grauius exulcerat animam meam, et cor tuum, ut arbitror, acerbius uret: si tamen uerum est quod de Wigornensi nostro in auribus multorum diuulgauit fama celebrior. Dicitur enim quod imprudentius et impudentius uersatus est in causa archiepiscopo et consecratoris sui, conatus ex eo in presentia episcoporum et aliorum docere causam domini Cantuariensis non niti de sinceritate iustitie, nec Ecclesie querere libertatem, sed duntaxat que sua sunt, non que Iesu Christi, quia  cedere non uult ea conditione ut rex perpetuo concedat debitam Ecclesie libertatem. Dicitur etiam adiecisse insultando se paratum esse renuntiare episcopatui suo sub eodem pacto. Quod, ut aiunt, nec illis placuit, qui hanc puritatem ipsius audierunt, tum pro persona dicentis quam diligebant, et opinabantur sanioris esse consilii et uoluntatis: tum quia perniciosum esset exemplo: tum quia facile posset hec domini regis benignitas reuocari et Ecclesia in anteriorem imo deteriorem retrudi seruitutem? Quis enim auderet de cetero proclamare in libertatem? Quis causam suscitare in qua et pro qua meminisset tantum cecidisse pontificem? Alia est ergo querenda uia libertatis: aliud consilium poterit amicis intimare: et si uult experiri  in se ipso an ecclesie et episcopatus sui sic possit redimere libertatem, quia prout a Cantuariensibus didici, archiepiscopus huic consilio non acquiescet, neque aliqua promissione se deludi patietur, ut aut permutet episcopatum, sicut aliqui moliuntur, aut desistat a persecutione iuris sui, aut pacem faciat manentibus consuetudinibus super quibus controuersia orta est. Hec idcirco tibi transcripsi, ut, si opportunitatem uideris, persuadeas memorato domino nostro et amico, ut si ei res tanti est, hanc suspicionem purgare non negligat. Omnes enim qui mecum uerbum hoc audierunt compassi sunt ante acte uite eius et fame. Ipse uero Cantuariensis narrantes inhibuit, dicens rumoribus  credi non oportere, presertim cum uerbum tanto sit indignum uiro. Scio tamen quod aliquantulum motus fuit, sed ut homo prudens gessit tempori morem.

uidebis ex rescripto litterarum domini pape, unde post comminationes multas archiepiscopus Lundoniens episcopum denuntiauerit excommunicatum: et quare illos quos episcopus Sancti Asaph circumuentus imprudenter absoluit excommunicatos habeat, donec iuxta mandatum domini pape satisfaciant. Et quia cardinales ipsi fines mandati dignoscuntur excessisse, consilium eorum de reliquo minus audiet. Nam iudicandi de eo, nisi uelit, non acceperunt aliquam potestatem. Quod Wigornensem uolui premuniri, prodiit ex adipe  caritatis et quoties opportunum fuerit, honori eius libenter operam dabo.



EPISTOLA CCXLI. AD CONuENTUM ECCLESIAE CANTUARIENSIS. 

Uniuersitati sanctorum qui in prima Britanniarum sede, sancta Cantuariensi Ecclesia, Domino famulantur, conseruus eorum, et fratrum minimus, salutem, et gratam Deo obedientiam uictimis omnibus anteferre.

Unde, amantissimi domini mei et dulcissimi fratres, exordiar? Unde spiritus tristis et alieno consternatus errore uerbi sumet initium? Quo misere  et pre dolore languentis anime progredietur oratio? Poterat hactenus uestra  negligentia excusari: sed ecce si quis uulgi sequatur opinionem, tepor in odium commutatus est, negligentia transiit in contemptum, caritatem mentita simulatio, erupit in fraudem, et se manifestis rerum argumentis conuincit esse perfidiam. Ita, inquam, si uulgi conualescat opinio. Sed quibus de cetero poterit allegationibus infirmari? Profecto quod in fraudem, Dei presumit sapientia carnis, semper in contrarium proposito pergit euentum, et unde sperabantur compendia uoluptatis, inde totius utilitatis et intentionis dispendia oriuntur. Sic Iudei, ne locum perderent, ne sacerdotum principes gentis amitterent  potestatem, Christo tetenderunt insidias: et corruentes in foueam quam fecerunt uenientibus Romanis locum perdiderunt, et gentem. Sic et uos, si tamen uera sunt que uulgus clamat, neque enim facile crediderim quod in tantam uigilantiam et sollicitudinem cecitas tanta ceciderit, sic, inquam, misistis ad regem ut quod ad eum non pertinet, priore mortuo uobis alium subrogaret. Quid aliud, queso, fecit Isrel absente Moyse, ab Aaron expetens ut deos fabricaret qui se precederent in deserto secundum morem gentium, et extorquens caput bouis pro numine, et pro maiestate odorans idolum! sed sicut illud contritum est Moyse redeunte, ita et illud quodcunque uobis datum fuerit idolum conualescente lege Domini, et ad Ecclesiam  redeunte iustitia, conteretur. Illud in puluerem comminutum sparsum est in liquorem quem populus bibiturus erat, ut sic quod adorauerant, egerere compellerentur. Et quisquis ille sit, carnis opus, non Dei, si tamen bene cum illo agitur, de capite uertetur in caudam, et erit abominatio timentium Deum. Nam si male, non inuenietur locus eius in terra sanctorum, quam dignoscitur profanasse.

Sed quo pacto accidit, quod primi inter omnes ecclesias regni totius priorem a principe credidistis esse petendum? hac fortasse cautela, ne de cetero uindicare sibi quidpiam possit archiepiscopus in creatione prioris. Non sic, fratres, non sic, quin potius uerendum fuerat ne ius amittatis antiquum,  dum in profanam pergitis abusionem, et priuilegium demereamini proprium, cum preripitis alienum. Utinam perniciei huius non dedissetis exemplum, beati Benedicti formulam deserentes, terga uertentes ad legem, neglectis constitutionibus, quibus sancti Patres docuerunt Christianis esse uiuendum!

Quibus autem rationibus aboleri poterit celebris, et uulgata opinio? Priore mortuo, misistis ad regem. De archiepiscopo nec mentio facta est inter uos. Prudenter utique, ut absolueret defuncti fratris animam rex, ad quem iura sacerdotii credunt qui desipiunt pertinere. Alioquin ratio non occurrit quare curam animarum suscipiat aliquis de manu eius, ne dum uestrarum, qui merito scientie, religionis, et dignitatis estis in capite regni, prima sede  Britanniarum, a Domino constituti, quo tota possit insula per uos illustrari, tam doctrine uerbo quam sancte conuersationis exemplo. Ille quoque sapiens et religiosus frater,  inito consilio cum principibus sacerdotum et aliis quos de industria taceo, studiosissime procurauit, ne uestra, si qua tamen est, possit innocentia per alicuius amici diligentiam excusari, contra archiepiscopum nomine totius conuentus appellationem formans et statuens eum aduersarium Ecclesie, quasi uobis in aliquo nocuisset, aut constaret eum nocendi propositum concepisse. Usus est homo prudenti consilio qui maluit uos habere patrem et dominum aduersarium quam amicum. Multi qui aderant hominem deriserunt et imprecationibus persecuti  sunt, ubi sentiebant tutam colloquendi esse libertatem, dicente nichil accidisse mirum, quia monachi Cantuarienses hoc quasi hereditarium semper habent, ut archiepiscopos suos oderint. Et, ut uerbo faciant fidem, Anselmo, inquiunt, bis pro iustitia exsulant qui nichil unquam solatii contulerunt. Contempserunt Radulphum; oderunt Willelmum; Theobaldo tetenderunt insidias, et ecce nunc Thomam gratis insatiabiliter persequuntur.

Quis amicorum Ecclesie, nedum alumnus, hec in compitis Ascalonis et in triuiis Geth sine dolore ab incircumcisis audiet decantari? Quis fidelium Christi lacrymas poterit continere? Deus mihi testis est, quod fratrem illum, quisquis sit, in presumptionis  huius insania, consilio conuentus usum fuisse non credo. Hoc tamen aliis facile persuaderi non poterit, si ratum habueritis quod factum est: si in presumptorem illum non animaduerteritis castigatione crudeli: si consilio uel auxilio astiteritis illis qui querunt animam patris uestri ut auferant eam. Alioquin uidebimini mandasse et consentire dicentibus: Non habemus regem nisi Cesarem, crucifige, crucifige pontificem, qui stare ausus est pro Ecclesie libertate: qui legem Dei traditionibus humanis asserit preferendam. Nescitis

quid pariat uentura dies,
et ex litteris domini pape coniicietis in quanto periculo positi sint, quos archiepiscopus excommunicauerat, et uniuersi participes eorum. Nec tuti  sunt appellandi subterfugio, cum summus pontifex appellationes excludat, et legatis iam preceperit, ut eos, qui uidebantur absoluti, reponant in anteriorem sententiam, nisi satisfecerint incontinenti. Archiepiscopus uero et episcopum Londoniensem, et alios plures denuntiauit cardinalibus excommunicatos esse, causasque subiecit quas enumerare longum est.

Plura uobis interdum et a pluribus scriberentur, nisi quia que uobis amici significant ad cautelam, uos uelut inimici defertis ad regem. ualete, dilectissimi fratres et domini, et operosius agite, ut amici uestri, qui pauci sunt, proficere possint in excusatione innocentie uestre.



EPISTOLA CCXLII. AD. ROBERTUM ARCHID. DE SURREIA. 


IOANNES de Sar., ROBERTO archid. Surreie.

Ingratitudinis uitio nichil odibilius est apud Deum et homines, cuius nota merito uidebor inurendus si actiones gratiarum lingua siluerit, quoties post beneficia datur opportunitas colloquendi. Agens ergo gratias quas et quantas pro tempore possum, illum retributorem meritorum uobis confidenter audeo delegare qui bona cuncta larga et copiosa manu remunerat, et nullam malum relinquit impunitum. Hec est interim consolatio nostra, hec spes est iugis timentium Dominum. Quis enim sperauit  in illo, et derelictus est? fingat qui uoluerit, quia inueniri non potest in tota serie sacrarum Scripturarum, sed nec Antiquus dierum mendax inuenietur, qui se uoluntatem timentium se promisit esse facturum. Arrham promissionis huius accepimus, iam pollicentis experimur fidem, et miserentis sentimus affectum qui consolatur nos in omni tribulatione nostra. Quintus annus exsilii mei euoluitur, et ecce cum mihi nichil ante defuerit solatii, cumulus est quod Ecclesie libertas uidetur astare pro foribus, et pro parte iam pedem fixit in insula. Renuntiauit enim rex, sicut nuntii, cardinalium attestantur, quibusdam consuetudinibus pessimis, quas tamen ante consueuerat uindicare, cum iuramento detestans illas et auctores earum. Consentit ut liberum  sit ad sedem apostolicam appellare, ut clerici ad secularia iudicia non trahantur: et quedam alia, que sic utinam probaret facto, sicut firmat eloquio. Cardinales nullam habent in archiepiscopum potestatem: et iussi sunt litteris apostolicis quas nuper receperunt, Angliam non intrare neque intromittere se de consecrationibus episcoporum, uel aliis regni negotiis: nisi prius Cantuariensi archiepiscopo pax plenissima fuerit reformata. Aliis quoque preceptum est eis, ut omni appellatione cessante reponant in anteriorem sententiam excommunicatos domini Cantuariensis, qui uidebantur absoluti, nisi satisfaciant incontinenti, restituentes illi et suis ecclesiarum possessiones et omnia que inde perceperunt. Londoniensis episcopus cardinalibus  denuntiatus est excommunicatus et domino pape, ex causis quas percurrere longum est. Innotescent hec per uos, si placuerit, domino episcopo, cui ideo minus scribo, ne mea necessitas sub obtentu litterarum quesisse uideatur, occasionem mendicandi. Unde nunquam sub exsilii huius angustia scribendum censui suspiciosis et coniectantibus indigentiis uerba semper ad questum et consolationem angustie tendere: sed his duntaxat quos arbitror amici sermonem non interpretaturos precum esse improbitatem. Eum uero precor nomine meo salutari, cui multas habeo, et auctore Deo gratias agam propter sinceritatem caritatis quam mihi seruat in corde, et cum necesse fuerit ostendet in opere. ualete.



EPISTOLA CCXLIII. AD BARTHOLOMAEUM EXONIENSEM EPISCOPUM. 


BALDWINO Exoniensi archidiacono IOANNES, Saresberiensis.

Si nichil humani a se comicus reputat alienum, non ambigo te curare quem sortiatur exitum causa Dei et amicorum labor, qui pro libertate Ecclesie patiuntur, aut imminentia sibi pericula reformidant. Si quidem mihi pridem multis argumentis innotuit benignitas tua, suo merito bonis omnibus gratiosa: sed, quod de conscientia dixerim, nulli mortalium quam mihi dulcior. Poterunt autem tibi, que gesta sunt in colloquio domini Cantuariensis et cardinalium, et item qualiter  episcopi qui transfretauerunt aduersus archiepiscopum denuo prouocauerunt, constare, cum ex relatione multorum, tum fidelius ut arbitror ex litteris quarum tibi mittuntur exempla. Contraxi namque familiaritatem cum domino Cantuariensi et cexsulibus, suis, ut amicis, si forte opus fuerit, possim commodius suffragari, cum nec ille, nec illi secreta sua mihi censeant occultanda: que Deo propitiante celabo fideliter, et sic opportunitatibus amicorum subsidium feram, ut hi qui de fidei mee sinceritate presumunt, dispendium non incurrant. Hoc enim officiorum gerendorum norma prescribit: hoc certum est uniuersis Cantuariensibus complacere. Amici tui sunt eorum plurimi,  et de te iure societatis antique uelut de fratre confidunt. Unde se necessariis suis fatentur obnoxios, et illis tanquam sibi contemplatione tui desiderant esse prospectum. Nam quisquis amicis eorum commodus est, est et illis. Licet itaque dominus Exoniensis, qui sine tuo grauamine molestari non poterit, nec archiepiscopo, nec alicui suorum amicus inuentus sit aut officiosus in aliquo: tamen quia tibi iure amicus est, doleo quod peruersitas quorumdam uix exsecrabiles ei tetendit insidias, prouideat illi Deus: et tu preeunte gratia sollicitus esto suffragiis eleemosynarum, orationis instantia, et deliberandi studio consilium prout a Patre luminum impetraueris ministrare. Nam nisi Deus impediat, aut archiepiscopum offendet cum dispendio  conscientie, aut regem et cardinales suos. Recepturus est enim, si nondum recepit litteras legatorum, precipientes ut absoluat excommunicatos domini Cantuariensis, cum ipsi tamen precipiendi sic nullam habeant potestatem, sed inhibiti sint litteris apostolicis Angliam ingredi, uel se de regni negotiis intromittere, nisi prius archiepiscopo pax plenissime reformetur. Alia quoque preceptione iussi sunt memoratos excommunicatos sine dilatione, omni appellatione cessante, reponere in sententiam excommunicationis, nisi satisfecerint: prout uidere potes ex litteris quarum tibi mitto rescriptum. Archidiaconum quoque Pictauiensem cardinalis Papie nuper absoluit. Ex quo patet quam nulla fuerit a Gualensi episcopo eis collata absolutio,  et quam periculose sit eis exinde communicatum. Si ergo illos absoluerit Exoniensis, cum liquidum sit eos impenitentes esse, offendet primo in Deum, deinde, archiepiscopum grauiter exasperabit. Si uero non absoluerit, regis et cardinalium suorum indignationem uidebitur meruisse. Dicent enim: Ecce iam in propatulo est quod archiepiscopo prorsus fauet: quod domini regis honorem non diligit: quod apostolice sedis contemnit auctoritatem. Potuerant cardinales, si circumspecti essent, si timerent Dominum, si brachium suum non ponerent carnem, reuoluere quid susceperint in mandatis, que sit apostolicarum conceptio litterarum, quid Ecclesie expediret, et a mandatis huiusmodi penitus abstinerent. Aut si hominem Deo  preferendum decreuerint, quare non iniunxerunt hoc munus uni eorum qui presentes aderant, et festinabant ad reditum? Nam Londoniensis, Saresberiensis, Cicestrensis, Wigorniensis assidebant eis, et in humeros Exoniensis, ut dicitur, impegerunt hoc onus: magis tamen imponitur Wigorniensi. Qui, si uera sunt que dicuntur, plus quam tante modestie uirum deceat, in archiepiscopum suum locutus est. Sed accusentur episcopi.

Nouit Dominus qui sunt eius, et declarabitur ueritas in illa die, nec interim nocens se iudice absoluetur: et qui fratri foueam parat, incidet in eam prior. Quid ergo faciet inter has tendiculas tuus et pro amore tuo meus Exoniensis? Si consisilio  polles aut aliquis tuorum gaudens eo utere. Sin autem in eo interim, quod sine melioris preiudicio dictum sit, aquiesce. Scio enim quod libenter te audit Exoniensis. Si illi uenerint absoluendi, mandati tenorem inspiciat, flagitet penitentiam, extorqueat confessionem: et si mandati forma non impedit, legitimam de satisfactione exigat cautionem. Ostendat et apostolicas litteras, quibus in anteriorem sententiam ex necessitate reponendi sunt, si satisfactionem exhibere distulerint. Exerceat admonitiones et que pericula immineant, diligenter exponat. Quod si per eos steterit, quo minus absoluantur, res ei in tuto est. Quod si penitere nolunt, et tamen absolutionem importunius querunt: respondeatur eis in omni caritate et modestia,  quia hec absolutionis forma euangelice et apostolice doctrine contraria est, et que ab antiquo episcoporum sine maiori auctoritate exerceri non potest, ut sic ad cardinalium consultationem negotium referatur. Dicatur etiam eis quod absolutio non proderit eis ad salutem, nisi precedant penitentia et confessio et satisfactio pro facultate. Nunquam enim sic impudentes erunt legati, ut impenitentes iudicent absoluendos. Si uero penituerint, et emendationem publice promiserint, licet ab eis cautio nequeat extorqueri, nec inserta mandato sit, absolui fortasse poterunt, ut regis et cardinalium indignatio declinetur: quia presumi poterit mandatoribus fuisse cautum. Habeatur autem, quoties aderunt, ubique et publice protestatio diuini iuris.  uerumtamen, archiepiscopo displiciturum scio, si mandato illorum absoluantur, qui non de accepta potestate, sed de temeritatis audacia mandare presumunt episcopis, super quos nullam habent auctoritatem. Et quidem merito displicebit. Sed quia ego et alii amici tui Cantuarienses in multis promeruimus archiepiscopum quamuis lesum confido fore placabilem, et quod nobis plene remittet in animo, si quid in hac necessitate contra se uiderit esse presumptum. Si uidissem mandati conceptionem, planior esset uia consilii. Quare precor attentius, ut ipsius litteras, si adhuc tradite sunt, mihi mittere non moreris. Nec excidat a memoria, quoniam in litteris quas Ioannes de Oxenofordia attulit, iussit dominus papa, ut si excommunicati essent in  mortis periculo constituti, tunc absoluerentur prestito iuramento, quod si conualescerent, apostolico parerent mandato. In litteris quoque quibus cardinales precipiuntur eos reducere in sententiam anathematis, nisi satisfecerint incontinenti, eiusdem iuramenti conditio inserta est: et posteriorum tibi mitto rescriptum litterarum, ut earum sententia publicetur, et possit indigentibus esse presidio. Nam qui Deum timuerit, mouebitur ut minus audeat in mortem suam, sed si nodum istum ille tuus amicus aliqua ratione expedierit, laqueum timeo duriorem. uereor enim ne principes sacerdotum qui consilium inierunt quomodo occidant Christum Domini, et Ecclesie perimant libertatem, accitis officialibus regis, illum tuum Exoniensem inducere  uelint aut compellere, ut appellationi facte consilio regis et cardinalium, nomine regni et sacerdotii, subscribat, et actionem muniat suarum testimonio litterarum. Et fortasse regis auctoritate precipient per fidem quam illi debet, et sicut honorem regni et sacerdotii diligit, ut cum aliis nuntiis causam suscipiat, et in persona propria prosequatur. Quorum si unum fecerit, indubitanter credo quod Deum, et scio quod offendet archiepiscopum fortassis irreparabiliter. Fuit enim cum aliis appellatoribus apud Northamptonam aduersarius eius. Item secundo appellantibus astitit, et habita sunt hec quasi non fuerint. Si uero nunc tertio non grauatus ratihabitione retorquet ad se malitiam aliorum, cum eis  uidebitur sitire sanguinem patris, et magis uulnerabit conscientiam propriam quam Ecclesie causam, quam personam illius cuius ruina queritur. Si non fecerit, preterita non proderunt merita, quin regni et sacerdotii denuntietur publicus hostis. Et licet hec omnia fecerit, hunc eumdem exitum timeo. Ea enim est natura hominis illius, ut apud eum iacturam faciat omnium meritorum, qui quacunque ratione preterierit aut distulerit unum qualecunque sit adimplere mandatum. Ea autem est moderatio precum et sobrietas mandatorum, ut ei quandoque necesse sit obuiari. Quare summa consilii mei est ut, adhibita diligentia, et tota mentis sollicitudine semper teneatur amicus dum fieri potest incolumi religione: si uero contingat articulus  ut aut ipsum offendere necessitas urgeat, aut peccare, Deus est preferendus, ut conscientie seruetur integritas. Nec fieri mala debent ut proueniant bona: nec offensis placanda est indignatio maiestatis ut fidelium suorum conuertat aut conterat inimicos. Si ille pro nobis, quis contra nos? Itaque si ratihabitionem exegerint, si petierint subscriptionem, mihi uidetur, salua reuerentia consilii potioris, quod dilatio peti potest, donec episcopus ecclesiam suam consulat, et religiosos uiros parochie sue. Non enim uidetur grandis esse prudentie, si homo sine querela se immergat litigiis alienis: et cum testis sit asserere que uidit et audiuit, quid testificari poterit, qui nec interfuit negorio, nec audit nisi partis alterius hostes querentes  que sua sunt, non que Dei? Et hac eadem ratione uti poterunt, qui appellantibus defuerunt: presertim cum nec mandauerint appellari, nec conscii fuerint. Poterunt, inquam, si qui tamen sunt in tanto regno, qui ueritatem, quam mente conceperunt, audeant profiteri. Londoniensis timet capiti suo, et ideo furoris socios querit, ut remaneat impunitum quod a tam multis constiterit fuisse presumptum. Quod si instantius urgeant, deferatur si fieri potest ad cardinalium consultationem. Hoc tamen uoluntati regis negandum non erit, quin pro eo scribatur, quatenus apparuerit iustitia eius: et exoretur dominus papa ut Ecclesie reformet pacem et regis honorem seruet, et iustitiam promoueat, sicut docuerit Spiritus sanctus. Si autem  specialiora quesierint, quidquid contra conscientiam et honestatem specificabitur, non habebit speciem uel decorem, certe nec exitus felices. Persecutionem cause suscipere quidem non expedit: sed qui coactus fuerit, gaudebit fortassis dilatione qua necessaria querat, et domui sue disponere possit: fortasse sub eo pretextu colligi poterunt, que Deo gratius erogentur. In ipsius uero legationis susceptione omnia cause uitia impedimenta protestanda sunt, ut et conscientia seruetur indemnis, et ut amarus exitus postea non debeat imputari. Exigetur forte de mandatis diligentius exsequendis noui cautio iuramenti: sed non uideo quo modo sine turpitudinis nota prestetur. Nihil autem utilius  esse dilatione credo si potest impetrari, quia auctore Domino interim aut pax reformabitur, aut dominus papa, uel cardinales alio procedent consilio, aut totius negotii formam oporteat immutari. Utinam ueris grauiora sint pericula que timentur, et sollicitudo uarios timores incusserit amanti! Si Cicestrensis et Wigornensis operam dederint et diligentiam, quod, ut arbitror, poterunt, quomodo tuus Exoniensis expediatur, rumoribus minus credam. Alioquin presumetur eos machinatos esse periculum fratris quod noluerint impedire. Hoc autem certum habeas, quod archiepiscopus ratas non habet absolutiones quasdam factas a cardinalibus: et hoc ipsum significauit eis: deferens tamen apostolice sedi noluit eos arguere publice: presertim  cum promittant se celeriter correcturos quod circumuenti presumpsisse noscuntur. Rogauerunt cardinales archiepiscopum ne Londoniensem uel alios denuntiaret excommunicatos, dum spes pacis esset, ipsa tunc acquieuit.



EPISTOLA CCXLIu AD BALDWINUM EXONIENSEM ARCHIDIACONUM. 

BALDWINO Exoniensi archidiacono, IOANNES Saresberiensis.

Ex quo prospere per gratiam Dei circa mediam quadragesimam a Sancto Aegidio reuersus sum, tuam, dilectissime, super his que in Francia et Italia gerebantur premunire decreui caritatem.  Scio enim quia interdum expedit, et sepe iucundum est, prenosse temporum motus, et quasi fatorum seriem ex his que nutu diuino mortalium preueniunt mentes contemplari. Sed quia de pace regum tractabatur, et Fredericus, fractus crimine et pertinacia schismaticis ex-Augustus, simulabat se uelle ad catholicam redire unitatem, propositum distuli, donec plenius innotesceret, quem tanta negotia sortirentur euentum. Cum enim Teutonicus tyrannus sentiret se militum presidio destitutum, et Italie ciuitates in ipsum irruere propararent, et ipse temeritate suorum, qui nobilem quemdam Papiensem excecauerant, Papie minime tutus esset, eique Maurianensis comes ob iniurias sibi illatas omnem exitum preclusisset, ut Lumbardorum manus nulla  ratione posse euadere uideretur, ipse comitis Blandratensis et marchionis Montis Ferrati fretus auxilio, diuertit in terram marchionis, relictis triginta obsidibus Lumbardorum apud Blandratum. Alios autem obsides quos acceperat per castra marchionis diuisit custodiendos, et ipse cum prefato comite et marchione, quia eum Lumbardi congregato exercitu usque ad XX millia militum prosequebantur, et obsidere decreuerant, per castella quasi in umbra mortis latitans fugitabat, ut uix, sicut aiunt, probi uiri pleni fide et auctoritate qui interfuerunt, duobus diebus aut tribus auderet in eodem hospitio pernoctare: hanc miseriam tyranni, aut potius gloriam Dei et Ecclesie consolationem, de nostratibus  quidem uiderunt canonici Nouiomenses et nuntii comitis Henrici: de uestratibus autem legati illustris regis Anglie, illuc profecti ex uariis causis. Nouiomenses enim archidiaconum suum Bonifacium Italie marchionem quem elegerant in episcopum, uirum honestum et tota schismatis tempestate catholicum reducere querebant. Comes Henricus statum explorabat imperii: nuntii uero regis Anglie iuramenta prestiterunt de matrimonio contrahendo inter filium prefati marchionis et sororem regis Scotie et ad sepe dictum tyrannum legatione functi sunt, ut de opinione multorum loquar, quo sic uires et familiaritatem pretendentes imperii, terreant Francos. Sed calliditas hec in contrarium  prorsus exitum pergit. Franci siquidem magis animantur, dum uident hostes quasi desolatos, imo desperatos emendicata suffragia queritare, et illos implorare patronos quibus opus est defensore.

Dum itaque in tantis imperator uersaretur angustiis, et omnino de exitu desperaret, tractatum habuit cum uiris religiosis, quos constabat fideles esse domini pape, simulans se cum Ecclesia Dei pacem esse facturum. Est autem in domo Carthusiensi  uir admodum religiosus quondam familiarissimus imperatori, qui ab eo pridem recesserat ob conscientiam schismatis, et ei plurimo compatiebatur affectu. Hic ergo accessit ad eum cum lacrymis sibi pro certo innotuisse asserens, quod  pacem non erat habiturus, nisi Ecclesie Dei redderet pacem: institit autem, et obtinuit ut euocaret per litteras suas priorem Carthusiensem, abbatem Cisterciensem et episcopum Papiensem, quem expulerat, et promitteret se consilio eorum in omnibus acquieturum: dum modo illi in se reciperent periculum iuramenti, quod contra papam Alexandrum fieri fecerant. Omnes qui uerba hec audierunt exhilarati sunt: et Lombardi iam ceperunt mitius agere, sperantes hominem esse conuersum. Interim sepedictus marchio egit cum cognato suo comite Mauriannensi ut imperatorem permitteret egredi, promittens ei non modo restitutionem ablatorum, sed montes aureos, et cum honore et gloria  imperii gratiam sempiternam. uiri autem religiosi quos euocauerat, arripuerunt iter, excepto abbate Cisterciensi, qui graui detentus infirmitate, uice sua misit dominum Gaufridum Antissiodorensem, qui Clareuallensis fuerat abbas, premittens fratrem quemdam, qui a tyranno exploraret, ubi et quando eorum uellet uti colloquio. At ille, audito aduentu eorum et litteris, iam de exitu suo certus, induciis impetratis, respondit eos ob hanc causam frustra uenturos esse, nisi angelum de celi secum patenter adducant, aut ueniant in potestate faciendi miracula, ut possint mundare leprosos, et mortuos suscitare: et sic illi ad propria reuersi sunt. Hoc mihi idem conuersus Carthusie, qui legationem gesserat, retulit.

 Imperator autem, collectis obsidibus quos disperserat, ad reditum properans, uenit ad sanctum Ambrosium habens circiter XXX milites in comitatu suo, et inde mane festinanter egrediens prope Secusiam in eminentia cuiusdam montis suspendit quemdam obsidem nobilem Brixiensem, imponens ei quod coniurationis Italorum conscius fuerat, et  artifex congregati exercitus, qui eum ab Italia expellebat: alios uero obsides secum duxit intra Secusiam. Ciues autem et incole loci portas claudi fecerunt appositis custodibus armatis, et tyranno obsides abstulerunt, dicentes sibi ab aliis ciuitatibus excidium et exterminium imminere,  si uicinos suos et amicos, uiros Italie nobilissimos, sic paterentur abduci in Alemanniam occidendos: presertim cum adhuc in Italia suspenderit uirum potentem et generosum: sibi uero et suis exitum patere pro libitu. Tantam quidem adhibuerunt diligentiam obsidibus retinendis, ut neminem permitterent egredi qui Italice loqueretur. Imperator autem, assumpto habitu seruientis, quasi ut alicuius magni uiri procuraret hospitium, cum aliis quinque seruientibus noctu egressus est, letus quod ei fata concesserant Italiam perdere, quam demeruerat diuitus retinere. Inde transiens Chrysopolim suam turbauit Burgundiam, proceribus intentans minas: et progrediens, Alemanniam et Saxoniam supra modum turbatas reperit, et fratrem suum  sentit pre ceteris inimicum, cum tamen ei plurimi aduersentur. Porro Lombardi post egressum eius Blandratum diruerunt, extractis inde obsidibus qui ibi relicti erant, et interfectis Teutonicis fere omnibus quos ad custodiam castri deseruerat imperator. Decem autem nobilissimos et ditissimos Alemannos dederunt, in solatium mariti, uxori illius Brixiensis quem supra prope Secusiam suspensum retuli, ut illa, prout libuerit, eos aut suspendat, aut perpetue subiiciat seruituti, uel redemptionem accipiat. Exinde damna multa marchioni dicuntur intulisse: et nunc rumor est eos obsidere Papiam. Et certum est quod Papienses iam in Alemanniam miserunt nuntios imperatori, denuntiantes quod nisi redierit et opem tulerit,  nulla ratione poterunt diutius resistere ciuitatibus.

Heresiarcha Cremensis Rome est apud sanctum Petrum, ubi eum Romani morari patiuntur inito commercio de reddendis captiuis suis: sed tamen, ut aiunt, recedere non paterentur. Episcopus Albanensis domini pape uices agit in urbe: et si Lombardi Papiam ceperint, spes est Guidonem Cremensem captum iri, et quod non modo Romani omnes, sed et Tuscia tota schismaticos impugnabit. Adhuc autem incertum est an dominus papa Lombardorum uelit audire preces, se transferendo ad illos: creditur tamen. Prosperatur autem adhuc Beneuenti, ubi nuntii regis Anglie, et domini Cantuariensis  in ipsius presentia conuenerunt. Et quidem utrique benigne et honorifice recepti sunt; sed regalium sicut iustitia minor, sic pompa et diuitiarum ostentatio maior. Cum autem dominum papam blanditiis et promissis deiicere non preualerent, ad minas conuersi sunt, mentientes quod rex eorum Noradini citius sequeretur errores, et profane religionis iniret consortium, quam in Ecclesia Cantuariensi Thomam pateretur diutius episcopari. At uir Dei nec terrore concuti, nec seduci potuit blandimentis, eisque duas proponens uias, alteram uite, alteram mortis, respondit eos ut ceperant facile posse contempta gratia et patientia Dei, pereuntium preeligere uiam; sed se, Domino propitiante, non recessurum a uia recta. Detumuit  ergo in breui spiritus eorum: et uidentes se hac uia contra iustitiam non posse proficere, miserunt in Siciliam nuntios et litteras regis sui, quibus muniti uenerant, ut ope Siculi regis et regine possent aliquid a domino papa aduersus Ecclesiam impetrare. Sed Christianissimus rex Francorum presagiens hanc uersutiam malignantium, Panormitano electo causam Ecclesie et domini Cantuariensis commendauit ut propriam. Quis alterutrius legationis profectus sit, hactenus ignoratur.

Superuenerunt interim nuntii legatorum, quos rex Anglie impetrauerat, minime coarantes. Nam quidquid cecinerat alius, in curia decantabat: sed nec de istis certum est quid sint ad dominos suos relaturi. Supplicatum est ex parte regis et legatorum,  adhibitis multis intercessoribus, domino pape pro episcopo Saresberiensi: et tandum obtentum ut ei summus pontifex suam remitteret iniuriam et offensam, et domino Cantuariensi scriberet rogans et consulens ut ei dimitteret iniuriam suam, et ipsum a suspensionis sententia relaxans in gratiam reciperet et amorem, si tamen ei in propria persona de satisfactione sufficientem prestiterit cautionem, aut duos de maioribus clericis ecclesie sue, excepto decano transmiserit, qui iurent, quoniam episcopus eis mandauit et postea non demandauit, hoc prestare iuramentum, quo ipsius episcopi nomine et uice iurabunt, quod archiepiscopo de contumacia et iniuria satisfaciet. Ex quo probabiliter colligi potest, quod dominus papa sententiam legatorum,  qua iam dictum episcopum absoluerunt, aut ignorauit, aut ratam habendam esse non credidit. Obtinuerat autem idem episcopus ante litteras fere consimiles, que tamen ipsum et suos non onerabant aliquo iuramento: sed eis nondum usus est, uel quia regi displicuerunt, uel quia minoris efficacie reputate sunt. Quem uero calculum reportaturi sint alterutri, nesciebatur adhuc quando reuersus est predictarum portitor litterarum, sed dominus papa rescripsit Christianissimo regi se Ecclesie Dei et suo Cantuariensi non defuturum, quandiu partem eius iustitia comite poterit subleuare.

Nunc ad regum nostrorum colloquia transeamus. Illustres uiri Henricus Campanorum et Philippus  Flandrensium comites procurauerunt in conuentu Suessionensi causam regis Anglie apud Christianissimum regem, et tandem iuxta preces memorati regis Anglorum in hanc formam pacis decursum est. Rex Anglie debebat redire in hominium regis Francie, et fide corporaliter et publice data coram omnibus profiteri quod ei tanquam domino suo de ducatu Normannie seruiet, sicut predecessores sui duces consueuerunt seruire Francorum regibus. Comitatum uero Andegauensem et Cenomanensem, et fidelitatem procerum ad memoratos honores pertinentium, cedere tenebatur domino Henrico filio suo, qui inde hominium et fidelitatem regi Francorum contra omnes homines facturus erat, nec aliquid debiturus patri uel fratribus, nisi quod exigit  ratio meriti uel nature. Ducatum uero Aquitanie lege simili rex Francus Ricardo filio regis Anglie concedebat, dans ei in matrimonium filiam suam, sed sine dote, que tamen erat pro libitu parentis donationem propter nuptias acceptura. De Tolosa nec mentio habita est. Milites cui altrinsecus capti erant, debebant liberari, et sic consolidari pax et concordia regum. Cum uero rex Anglie uoti compos audiret comitem Henricum ad se uenire, ut hec ineunde concordie forma confirmaretur, demandauit ei ne progrederetur, proficiscens in Pictauiam, ut Liziniacum castrum auferret proceribus, qui illud reedificare conuenerant et munire. Causam uero, quam cum Francis tractabat, commisit archiepiscopo Rothomagensi et Ricardo de Humaz  et Ricardo de Luci finiendam uice sua: quorum iuramenta contra uoluntatem domini sui Franci nostri non appretiantur uel obolum. Unde rex Francus, ratus se delusum esse dolo partis alterius, Bituricas indignans profectus est: ibique a proceribus Pictauorum iuramenta recepit et obsides, quod nullam sine consilio et uoluntate eius cum rege Anglie facient pacem, eis auxilium mutuum repromittens: et iuramento Petri fratris sui, et comitis Stephani, et Willelmi militis Carnotensis, firmans quod nec ipse faciet pacem, nisi facta pace eorum, et nisi eis restituantur ablata.

Iterato itaque sed diligentius, per ante dictos comites Campanum et Flandrensem egit rex Anglie, ut alterius regis haberet colloquium: et pacem pro  forma, in quam conuenerant, reformaret. Et quidem in Octauis Pasche colloquium obtinuit optimatum Francorum, sed faciem regis uidere non meruit, nisi ante securitatem prestiterit quod Pictauiensibus, et omnibus qui regi adheserunt, pacem et uniuersa ablata cum integritate restituet: excepto quod non teneatur Pictauiensibus, sicut nec ei Pictauienses, mortuos suscitare, uel casas reedificare combustas. Hanc ergo fide corporaliter data prestitit cautionem, et quod alios articulos pacis apud Suessionem disposite fideliter obseruabit. Hoc ipsum simili modo cautum est a proceribus eius. Proceres autem Francie ei se fide obligauerunt, quod rex Francie, si sibi pacta superius posita  et suis seruata fuerint, premonstratam pacis obseruabit conditionem, excepto quod filiam suam non consentit Ricardo destinato duci Aquitanie in matrimonium collocare. Hoc tamen de Tolosa expressum est, quod, si Ricardus de comite Sancti Aegidii sibi petierit iustitiam exhiberi, rex causam tractabit iudicio curie sue. Que cum regi Francorum relata fuissent ex ordine, consensit ut cum rege Anglorum loquatur Dominica proxima post Ascensionem, et secundum predictas conditiones faciat pacem. Sed Pictauienses ei postea conquesti sunt, quod rex Anglie eos transmisso exercitu expugnabat, dum uerba concordie tractarentur: exercitum tamen confecerant, et ducem eius comitem Patricium interfecerant, sed inuiti. Unde rex  Francus plurimum motus est, sed an hoc impedire pacem possit ignoro, licet eum peniteat sic consensisse.

Ceterum aliquatenus inductus fuit contemplatione deuotionis, quam regem Anglie opinatus est concepisse: cum enim idem rex pro reformanda sibi pace, Francos, de quorum amicitia confidebat, operosius sollicitaret, et electum Carnotensem didicisset Christianissimo regi familiarem esse pre ceteris, eo quod alios optimates precedere creditur in timore Domini et operibus sapientie, accessit, ad eum operosius supplicans ut eum reconciliaret domino suo, cum quo et pro quo, si placeret, paratus erat in Aegyptum proficisci: electus uero, utpote uir prudentissimus, uolens uerbi latebras sibi profundius  aperiri: »Estne, inquit, uerum quod dicitis, ut cum eo uelitis ire Hierosolymam?« At ille: »Nihil unquam feci libentius, si placuerit domino meo, et me permiserit domui mee disponere, et liberis prouidere.« Carnotensis autem, et si dolum subesse suspicaretur, hoc retulit regi Francorum. Ille autem respondit quod turpe erat toties decipi, nec se aliqua ratione crediturum ante, quod ex animo locutus sit, quam humerum eius cruce uideat insignitum. Nam cum hoc antea ei promiserit, et firmauerit cautione qua etsi commissa nemo fidelis est, et religionis prestite preuaricator appareat, ait stultum esse nudo uerbo eius haberi fidem. Pronior tamen fuit exinde ad concordiam ineundam. Nunc autem cum audisset, quod dum  hoc promitteret, Pictauos aggrederetur, adeo turbatus est, ut ei per nuntios suos denuntiauerit se ad colloquium non uenturum, nisi ille Pictauiensibus securum prebeat commeatum, et det obsides, quod nec in itu, nec mora, nec reditu ipse uel sui aliquam eis inferret lesionem. Etiam certum est quod si salua honestate potuerit a conditionibus resilire, opportunitate temporis gratanter utetur. Sunt etiam qui putent, quod rex Anglie nullo modo tantam possit ignominiam sustinere, ut his pacem et castra cum ceteris ablatis restituere compellatur: qui interfecerunt proceres suos, et honori et uoluntati eius tanta contumacia restiterunt. Solet enim improbus esse, presertim ubi impetum impatientis  animi succendit iniuria, alii autem quia homo uersutus est, et se uidet in arcto positum, opinantur quod solita simulandi et dissimulandi arte utetur ad presens, et accepto tempore de inimicis optatam expetet ultionem. Sed quidquid faciant reges, non creditur quod Pictauienses cum eo ineant pacem, eo quod desperant se posse fidem reperire in homine, a quo se etiam innocentes contra fidem lesos esse queruntur. uerum superuacaneum est uarias retexere opiniones, cum rerum euentus in breui ipsam detegat ueritatem: quam, cum innotuerit, tibi, auctore Deo, quantocius potero, significare non pigritabor, tam de pactis regum quam de statu domini pape, et causa Ecclesie Anglicane diligentissime referens quidquid relatu dignum esse  credidero. Tu mihi de statu tuo et amicorum rescribens uicem redde: habens, et a sanctis haberi faciens, in bono, mei et meorum memoriam ante Deum.



EPISTOLA CCXLu. AD IOANNEM PICTAu. EPISC. 

IOANNI Pictau. episc., I. S.

Beneficia sepe conferuntur inuitis: et eum, qui in suam perniciem properat, reuocare caritas consueuit. Quod utinam rex Anglie salubriter experiatur! Debitores enim eius sumus: et uterque nostrum si fieri posset, ei debet ex multis causis  ea que ad salutem pertinent et honorem diligentissime prouidere, et quantum  libet detrectantem reuocare ab his que salutis dispendium offerunt. Quis enim non doleat tantum principem et Ecclesie Dei tam necessarium in eo fortune calculo esse positum ut, impellente consilio reproborum, in suam et liberorum suorum  subuersionem totus preceps currere uideatur? Ex quo enim Ecclesiam Dei  uexare cepit, et proscribere innocentes, statim excitauit ei Deus hostes undique, et tantam uexationem, ut uix sedari possit etate nostra. Locus hic nimis conspicuus est, patens undique a Britanniarum extremis finibus usque ad nouissimos terminos Galliarum. Ergo in eo diutius immorari nec  oportet, nec expedit. Fredericus ille schismaticus insignis, dum in Ecclesiam malitiosius et crudelius seuit, factus est ex-Augustus, et eo perductus est, ut iam optauerit Italiam perdidisse, quam retinere non potest. Timeo ne prefatus rex ambulans in uiis eius, exitum  similem consequatur. Profecto mirum est quod nullus religiosorum ei denuntiat tanta pericula imminere. Quid faciunt nunc illi Grandimontani, quos ille adeo diligere consueuit et uenerari? ubi nunc Fontis Ebraudi fides et feruor in Domino? Certe confido quod si ille Ecclesie pacem reddiderit, et recesserit a uia mala, propitiabitur illi Deus, et impendentia pericula transferet a domo eius. Nam et Achab, quia reueritus est faciem Domini, diuine comminationis  flagella declinauit. Scriptum quoque memini quod in Prouerbiis legitur: Cum placuerint Domino uie hominis, inimicos quoque eius conuertet ad pacem . Si ergo expedire credideritis, precor attentius quatenus procuretis, ut sancti illi Grandimontani, uel alii quos audire benignius consueuit, eum statuant contra faciem suam, commonentes redire ad cor et declinare a uestigiis Frederici, ne Domino irascente tyrannum quem habuit in culpa preambulum, preuium habeat in ruina. Nec desistant, si obdurescit ad preces, si irascitur ad commonitiones: meminerint potius illud Catonianum:

Cumque mones aliquem, nec se uelit ipse moneri,
Si tibi sit charus, noli desistere ceptis.
 Si uero sapiat, audiet illos, et per se ipsum cum domino Cantuariensi faciet pacem, nec mediante Romano pontifice, nec rege Francie, nec opera cardinalium, nec aliquo preter illum qui medius est, ubicunque duo uel tres congregantur in nomine eius. Sed istud adimpleri non potest, nisi ipsi personaliter colloquantur, et sibi mutuo de se adinuicem fecerint fidem. Scio enim quod si alter de altero posset confidere, ipsi sibi optimam dictarent et inirent concordie formam. Et quidem rex bene plenam de archiepiscopo, sicut certissime arbitror, posset habere fiduciam, quia uir religiosus est: et id duntaxat agere studet, quod ad gloriam Dei proficiat et ei conferat ad salutem. Rediens nuper a Sancto Aegidio sanus et incolumis per ipsum transitum  feci, et tam eum quam cexsules suos sanos esse gauisus sum, et in diuinis exercitiis occupatos. Exspectabat nuntios suos a sede apostolica redeuntes; sed quia quatenus profecerint incertum est, quid super eo scribendum sit nescio. Paruum munusculum uobis mittit frater meus, sibi nuper transmissum: in quo, si placet, potius metiemini deuotionem mittentis, quam gratiam uel usum muneris. De his que uertuntur inter reges quid scribam nescio, quia adhuc incertum est quid nuntii regis Anglie, quid ad comitem Henricum tam crebro discurrunt ualeant obtinere. Comes enim procurat apud regem Francorum causam alterius regis. Dominus Willelmus Papiensis interfuit ordinationi  Carnotensis electi, uiri quidem magne spei, et fame clarissime, et magne auctoritatis, et uirium multarum in regno Francorum. Is est post regem Francie qui domino Cantuariensi et suis patrocinium, consilium et auxilium singulariter prestat. uobis autem desiderat familiaris esse; et utinam quandoque, Deo propitiante, amicitiam ulterius ineatis! Non est enim in clero Francie, ut ex animi sententia loquar, qui eum prudentia et eloquentia antecedat.



EPISTOLA CCXLuI. AD MAGISTRUM LOMBARDUM. 

Idem magistro LOMBARDO.

Obligationis inter nos contracte non immemor,  que in regum colloquio gesta sunt, quanta possum breuitate perstringo, et quem fructum ibi consecutus sit dominus Cantuariensis, quem, ut nostis, de mandato regis Anglie illuc Flandrie traxerat comes. Cum ad loca destinata ad colloquia reges accederent, Eudo Britonum comes, et Rolandus Dinaniensis, multas et graues de rege Anglie apud regem Christianissimum querelas deposuerunt. Sed Eudo specialiter deplorauit, quod filiam eius uirginem, quam illi pacis obsidem dederat, impregnauit ut proditor, ut adulter, ut incestus. Rex enim et uxor Eudonis de duabus sororibus nati sunt. Pictauienses uidelicet Engolismenses, et Marchie comes, et uicecomes Toarensis, et Robertus de Silli, et Gaufredus de Liziniaco, et Heimericus de Rancone,  et abbas Carrofii exegerunt, ut eis resarcirentur damna, que rex Anglie et sui post treugam illis intulerant. Abbas enim monasterium suum ad ius regis Francie a tempore Caroli magni, qui illud fundauit, pertinere dicebat. Post multas autem disceptationes hinc inde habitas, promisit rex Anglie se Pictauiensibus ablata redditurum, sed monasterio nequaquam, quia suum erat et domini pape. Tandem tamen dixit se non pro iure regis Francorum, sed pro amore Dei, et comitis Flandrie, et domini Willelmi cardinalis, abbati restituturum, si quid de suo habuerat. Rex uero Francorum, cum audisset ibi cardinalem esse in consilio regis Anglie, motus est dicens, se non meruisse ab Ecclesia Romana, ut cardinalis, sicut semper hactenus  fecerat, foueret hostes suos, et se non recepturum hac uice quidquam pro amore comitis uel cardinalis, sed pro iure suo, si rex Anglie uellet. Quod cum ille refutasset, omnino submonuit eum rex Francie per fidem qua se obligauerat, ut accederet ad fluuium, ubi ex condicto colloquium esse debuit, a quo per duos dies remotus manserat duarum spatio leucarum, sed ille non acquieuit. Rex uero Francorum, cum fere usque ad uesperam exspectasset, transiuit flumen, et ex altera parte residens lauauit manus suas, et bibit coram omnibus protestatus se fidem pactionis impleuisse, et sic dimisit comitem Flandrensem, et alios proceres, exspectans ibi cum paucis usque ad crepusculum.

 Miserat autem ad alium regem nuntios, qui illum submonerent, ut satisfaceret de fide lesa. Quo audito, ille detentis nuntiis secum, cum multitudine militum loricatorum et galeatorum armatus uenit ad flumen, nec nuntios permisit ut precederent, et regem premonerent. Franci uidentes hoc arma corripuerunt, sed nox non permisit ut conuenirent, et sic rex Anglie reuersus est. Prosecuti sunt eum comites Robertus frater regis, et Stephanus frater comitis Henrici, quibus admodum supplicauit, ut persuaderent regi, ne ipsum compelleret confugere ad hostes regni Francie, et multam in uerbis pretendebat humilitatem. Die uero sequenti misit Carnotum nuntios suos, ut regem inclinarent ad pacem,  aut comitem Flandrie submonerent per fidem, qua se obligauerat, ut ueniret in deditionem regis Anglie, sed rex Francorum se cum eo pacem habiturum negauit, antequam eis satisfaciat et regno, de hoc quod armatus, et fere de noctu sic in eum irruerat, nec tamen unum de Francia mouere poterat de loco suo. Adiecit autem se paratum ostendere, uel in marchia, uel in curia comitis Flandrie, quod et ipsum comitem, et alios, qui intercesserant ex parte sua, liberauerat ab obligatione. Nuntii uero regis Anglie ex aduerso responderunt regem suum ostensurum in curia imperatoris, uel regum, Nauariensis, aut Aragonensis scilicet, quibus filias suas dare disponit, quod ipse fidem seruauerat, et comes Flandrie, et alii intercessores Francie fidem  leserant, et interim petebantur inducie, sed non sunt exauditi. Sic autem ad propria singuli redierunt. Huic colloquio interfuerunt Britones, et Pictaui, et nuntii regis Scotie, et regum Wallie, regi Francorum auxilium promittentes, et obsides offerentes, et recesserunt obligati, similiter et proceres Guasconie.

Soluto regum colloquio, ne latere posset, quomodo rex Anglie de domino papa, et Ecclesia Romana triumphauerat, et ut dominus Cantuariensis fieret opprobrium hominum, et abiectio plebis, et sui omnes, litteras domini pape, quibus dedit ei impunitatem peccandi, transcribi fecit, et ad utriusque regni ecclesias, et personas destinari. Gloriatus est etiam se tales amicos habere in curia, qui  omnes conatus archiepiscopi Cantuariensis euacuabunt, et ita seduli sunt in promouendis negotiis eius, ut nec unam petitionem porrigere possit, uel aliquid impetrare, quod per amicos non mittatur ad ipsum. Scimus et nomina eorum, quorum consilio utitur, et quid nuper egerunt in curia, ut causa Dei, et pauperes Christi uili pretio uenderentur. Neque enim fuit multitudo in commutationibus eorum. Nunquam fuissent ille uncie auri, quibus impulsi sunt ut caderent, quos Ecclesie columnas oportuerat esse. Adeoque de triumpho suo elatus est rex, ut in domo sua taceri non possit, qui cardinales de illo pestifero et infami auro nichil acceperint, quiue procurauerint quomodo dispensaretur aliis plus, aliis minus, secundum quod magis aut  minus promeruerant ad iustitie subuersionem. Nuntius domini Ioannis Neapolitani, quod regem Francorum non latuit, a castris eius, cum essemus apud Montem Mirabilem, transiuit ad regem Anglie et quosdam alios Ecclesie persecutores. uiri religiosi, qui stant cum rege Anglie, quando audierunt prefatas litteras, doluerunt supra modum, et imprecati sunt Ioanni Neapolitano, et Ioanni Ioannis et Pauli, qui dicebantur seduxisse dominum papam. Magister Gaufredus Pictauiensis, clericus domini Willelmi cardinalis, non consensit consilio, et actibus nuntiorum regis, quoniam exspectat et ipse regnum Dei. Sed palam protestatus est, illos esse periuros, et anathemate condemnatos, quia iurauerant  illud mandatum domini pape secretum fore, eisque in uirtute obedientie, et sub anathemate iniunxerat dominus papa, ut celaretur. Illi uero, ut nos contemptibiles omnibus redderent, et subtraherent solatia amicorum, quasi de pace nostra desperantium, cum rege suo triumphos sue malitie preconantur, de confusione Ecclesie gloriantes. Utinam sint aures cardinalium ad ora Francorum, quibus occasione uerbi huius in prouerbium uertitur: »Quod Ecclesie principes infideles sunt socii furum.« Permittunt enim et prestant auctoritatem persecutoribus Ecclesie concutere, spoliare et depredari patrimonium crucifixi ad nefarii lucri participationem. Utinam Christianissimum regem audiretis et uos, quem timeo de cetero reuocari non  posse, quin ad preces imperatoris inter liberos eorum matrimonium contrahatur. Hoc enim procurat comes Henricus, et sperat se uoti compotem fore. De cetero nunc, queso, appareat industria, et diligentia uestra, et dominus papa quod iusti iudicis est exsequatur. Absoluat innocentem, qui sine exemplo ligatus est, et condemnet impium, qui se persequendi Ecclesiam toti mundo prebet exemplum. Agite etiam, ut Eboracensi archiepiscopo precipiatur, quatenus Ecclesie Cantuariensi, que tot et tantis oppressionibus diu fracta est, obedientiam et subiectionem exhibeat.



EPISTOLA CCXLuII. AD WILLELMUM BRITONEM SUBPRIOREM CANTUARIENSEM. 

 Suo BRITONI amicorum suorum minimus, salutem, et Dei gerere salubriter in futura prescriptum.

Audiens tibi molestam mearum esse frequentiam litterarum, calamum diu suspendi, decreueramque me non ultra nouorum relationibus tuam perturbare quietem. Sed cum tam ex relatione Osberti mei, quam ex attestatione latoris presentium me falsa suggestione circumuentum fuisse cognouerim, ecce muto propositum, scripturus de cetero cum fuerit opportunum, ea tamen moderatione, ut ex frequentia scriptitandi nimia molestus esse non debeam. Neque enim me scribendi cacethes sic impatienter exagitat, ut calamum nequam continere, sed ingeram inuitis auribus, quod fastidiosus auditor de rimoso pectore iuste suspicetur effusum. Tu  uero, prout ex caritate prodeuntia scripta recepeperis, aut stylum refrenabis, intra quos moderationis limites uoles, aut fidei et amicitie stimulis affectum diligentis etiam non amantis in uerba coges erumpere. Nam ut tam uero quam uulgato prouerbio tritum est: »Probatio dilectionis, exhibitio est operis.« Sed uereor ne presenti scripto mihi proueniat quod cauebam, scilicet ne uera dicens, amicis aurium teneritudine laborantibus, eorumdem iactura pericliter:

Nam quid opus teneras mordaci rodere ferro
Auriculas? 
Dicam tamen quod debetur officio, etsi uirtuti successum  non tam fortuna prereptura sit, quam rationem subuertens opinionis fallacia. Sepe quidem monui, nec a memoria tua debuerat excidisse, ut operam dares et diligentiam, quatenus Ecclesia Cantuariensis, tum contemplatione Dei, tum proprie honestatis intuitu, aliquam consolationem impenderet patri, pro iustitia et libertate Ecclesie exsulanti. Me uentis uerba dedisse, res indicat, et in contrarium euentum, si multorum assertioni credendum est, uota cesserunt.

Quoties enim mandatum domini pape ad ecclesiam uestram dirigitur, quoties de utilitate archiepiscopi sermo est inter uos, statim ad excommunicatum illum, qui Ecclesie incubat, currit delatio, relatio destinatur ad regem, apostolicus accusatur,  et sub pretextu publice potestatis contrahitur impietatis occasio, et quasi necessitas delinquendi. Nonne ob hanc causam relegatus est Radulphus de Arundel, quia in capitulo, solis assistentibus Ecclesie filiis uterinis, et quodammodo intimis uisceribus cordis, Ecclesie Anglorum litteras apostolicas ausus est presentare? Liberi, inquit, etiam gentium lex, parentes alant, aut uinciantur. Et hec utique, sicut melius nosti, sanctione utriusque Testamenti firmatur. Unde colligitur, cum Patrem habeatis egentem, quod ei debetis alimenta, aut uobis a Deo debentur uincula. Quis enim sani capitis homines credat, qui patris pro tam sincera causa sine compassionis officio uideant, imo, quod a multis dicitur, et rideant exsilium, proscriptionem, et  egestatem? Animus tamen eius, quod multi mirantur, a uobis alienatus non est, sed per tela, et per ignes, et ultime uite discrimina uobis salutis, honoris, et glorie thesauros congerit, quibus, auctore Deo, Britannorum mater in Christo triumphabit in breui gloriosa, plus quam fuerit unquam in diebus antiquis. Nunquid solus Radulphus fidelis erat domino pape, et deuotus archiepiscopo? Nunquid prouinciarum princeps in Christi sui passione clamauit: »Non habemus patrem animarum et pastorem, nisi Cesarem?« Ergo, queso, dilecte mi, dum tempus est, moram redime, et persuade fratribus, qui futuri sunt socii consolationum, ut communicent paternis angustiis, ne tandem peniteat eos, et pudeat solos se per inhumanitatem excepisse a tribulatione  communi, que est in Christo. Auctore Deo, nauigamus in portu, et post tristia Sabbata felix irradiat dies. Lege rescripta que tibi mittuntur, attende uerbis que nondum licitum est publicari, quorum aliqua non nisi tibi, et Oddoni soli, etiam sub assertione religionis arctatis, communicare fas est. His auditis, consilio utere, nec suspiceris, quod mihi quidquam petam, qui gratias ago Deo, qui me sibi fere soli in ratione dati et accepti uoluit obligari. ualete.



EPISTOLA CCXLuIII. AD EUMDEM. 

WILLELMO subpriori Cantie.

 Asseris, ut ex litteris, quas magistro Radulpho misisti, coniicio, quod reprehensio mea uel declamatio facile poterit confutari, quia factum, quod arguebam, non eo quo expositum fuerat processit modo: et utinam ego potius errauerim in facto exponendo, quam Ecclesia in committendo. Sitis igitur probabiliter excusati, dum tamen innocentia de meritis operum, quam de persuasibilibus humane sapientie uerbis potius elucescat. Interim uos archiepiscopus habebit excusatos, nisi uos accusent opera uestra. Scio enim  quod uniuersitatis uestre profectum diligit et honorem, et affectione maiori singulos amplecteretur, nisi essent et aliqui inter uos qui serenitatem eius prauis suggestionibus aduersus  alios incitarent. Utuntur enim ad hoc ministerio quorumdam nugatorum, quibus interdum patet accessus, ut auribus eius possint uenena sue uel aliene malitie instillare: ipse tamen frequentissime contemnit talia: et si interdum sed ad horam non possit non moueri: parcat illis Deus et ad studia dirigat meliora. Quia ergo te  pre ceteris insectantur, custodi innocentiam tuam, et in his que uice prioris egeris palam operare, ut fratrum tuorum testimonio contra emulos tua sinceritas conualescat. Nunc autem tibi de nouo imputatur, quod ecclesiam quamdam donari feceris, et charta Ecclesie confirmari cuidam excommunicato, nepoti scilicet Randulphi de Broc, quem nullus ambigit anathemate  condemnatum. Et scias quod dominus Willelmus cardinalis mihi confessus est se non precepisse ut aliquis excommunicatorum uestrorum absolueretur, nisi ante dimissis possessionibus ecclesiarum, et iuramento secundum morem Ecclesie prestito de restituendis ablatis, et condigna satisfactione exhibenda. Debent etiam qui detrahunt tibi, quod defuncti prioris thesauros occupasti, et ordinem plus iusto et solito resolui promittis, in his tamen omnibus nondum auersus est animus archiepiscopi, a te operum exspectans testimonium. Partes tuas et Ecclesie, quantum Deus donauerit, tuebor ut proprias: imo sicut inspector cordium nouit, maiorem his operam dedi, et dare paratus sum. Hoc ab eo impetrare non potui ut episcopo  Roffensi uel alii de officio suo quidquam committat. Sed et si quis se immiscuerit non feret patienter. uale post Odonem, et saluta amicos nostros memor mihi utiliter epistolarum Hieronymi.



EPISTOLA CCXLIX. AD BALDWINUM ARCHIDIACONUM EXONIENSEM. 

Idem BALDEWINO archidiacono.

Etsi paruitas mea ad dignas gratiarum non sufficiat actiones, opinioni tamen preiudicium faciam, si de taciturnitatis merito presumatur me beneficiorum esse immemorem, et uicem referendi in officiis amicitie deesse uoluntatem. Ubi ergo facultas suspenditur uoluntatis, par est, ut uoluntas cumulata caritate, et gratia suppleat inhibite facultatis  officium. Si enim uerum est quod nulli dubium est uerum esse, quia toties experti sumus fidem habendam esse prouerbio:

Nitimur in uetitum semper, cupimusque negatum. 
probabiliter coniici poterit me quo magis inhibeor et arceor ab amicis, eo amplius ad amicitie officia rependenda, et ardentius incitari. Si mihi non credis, consule amatores: et, si perfecte uis instrui, disce uel nunc quod te hactenus arbitror ignorare. Te mulieres fidelissime perdocebunt quanta sint prohibiti amoris incendia. Et, si adhuc perfectius desideras erudiri, te tibi commissi docere poterunt sacerdotes. Ago ergo deuotione que cohiberi non  potest amplissimas gratias, certus quod qui calicem aque frigide remunerat premiis sempiternis, et hic tibi iuxta fidem Euangelii centuplum reddet, et in futuro pietatis merita coronabit. Et quidem spes est quod procella que tandiu collisit Ecclesiam, serenabitur in breui: et qui eam turbauerunt ab aquilone et occidente, iam uidentur in illius iudicio conueniri qui potentes potenter punit, et aufert spiritum principum. Iam qui ab Italia proscripti fuerant redierunt: schismaticus exaugustus turpiter et ignominiose perturbatus, fugatus et exclusus est a Lumbardis, in transitu suam turbauit Burgundiam: Alemanniam totam reperit turbatam, ut ei iam uideatur promeritum precipitium imminere, Quid ergo superest a Domino exspectandum, nisi  ut et ei compereant latera sua: et quos complices habuit in errore, comites habeat in ruina. Nam et in Rithmachia ludentium hoc indicat iocus ubi quoties aufertur pyramis intercepta, toties concidunt latera eius. Nonne harum pyramidum instar habent seculi potestates, et quelibet ample domus, ubi quasi corporis membra capiti suo concurrunt, qui de illius uiribus contra Dominum intumuerant, et in Christi pauperes seuiebant. Profecto celum et terra transibunt, sed non uerba Domini. Ergo et qui nunc predator est, erit et ipse in predam: et qui sine misericordia iudicat, sine misericordia condemnabitur: et cum peruerso peruertetur et Deus, et per que peccauit quis, per hec et punietur: et pro iustitia patientibus uere  beatitudinis dabitur consolatio. Hoc utique probabilius, quam ut celum et terra transeant, quia euidentior assistit ratio equitatis, sed non uerius, quia utrumque Dei decretum est, et integritas fidei. ualete.



EPISTOLA CCL. AD ROBERTUM FILIUM AEGIDIAE. 

Idem ROBERTO filio Egidie.

Magnum, frater, est quod prerogatiua exigit sacerdotis, sed gratia Dei est que maxima largiri consueuit: sine ea nichil potest humana fragilitas, et per eam queuis infirmitas ad quantumlibet grandia conualescit, ut, exigente necessitate uel utilitate, saliat sicut ceruus claudus, et eloquens sit lingua mutorum.  In eam ergo te proiicias totum, et ut obtineas profectum in illa studiosius elabora. Nam sicut indigentes preuenire, sic negligentes deserere consueuit. Non est, frater, damnum dispendiosius quam si quis a gratia excidat: et ut nosti iactura turpissima est que per negligentiam fit. Omnes ethici tam nostri quam ethnici negligentiam conantur excutere, ut et Cato, qui a teneris medullis ebibitur, quatenus animo firmius cohereat, filio dixit: »Custodi rem tuam.« Et Salomon precepit nos imitari formicam qui estate colligit unde uiuat in hieme. Quid autem magis est nostrum quam gratia, id est munus Dei? Dicitur enim gratia quasi gratis data. Huius acerrima impugnatrix est negligentia quam patribusfamilias  sepe ingerit genus demonii, quod non eiicitur nisi in oratione et ieiunio. Tu cum decreueris aduersus hoc poteris ieiunare, sed sine intermissione orabis: non quidem utens uerbis sapientium huius mundi, qui fere dicunt:

   Pulchra Lauerna,
Da mihi fallere, da sanctum iustumque uideri: 
sed euangelicis quibus ad Patrem usus est Filius dicens: Non pro mundo rogo, sed pro his quos dedisti mihi , et aliis conuenientibus huic cause. Sed adhuc excellentissimam omnium uiam, fraternam dicit et docet Apostolus caritatem, qua te conuincit incedere proscriptorum commemoratio fratrum. Et cum fraterna commendatur, non excluditur  ut opinor, sororina. ualete.



EPISTOLA CCLI. AD RANDULPHUM DE ARUNDEL. 

Idem RANDULPHO de Arundel monacho Cantuar.

Quod hactenus tibi non scripsi, ratio ex causa duplici, si tamen intueri placeat, in absoluto est. Primo quod ignorabam an reuerentie tue placeret paruitatis mee scripta suscipere, qui proscriptus eram uiolentia publice potestatis, et talis habebar a plerisque pro causa Domini, qualis ab hereticis schismaticis et excommunicatis denominabar. Sunt enim homines temporalium amatores quos non etas dicernit aut sexus, non titulus professionis, non gradus ordinis, non eminentia dignitatis, non fortune  conditio, non nature fere in omnia creata dominantis impulsus, non insigne habitus aut qualitas uestis excipit, sed sola euidentia meritorum, qui adeo uerentur potestates, ut nisi ab eis uenia impetrata, nec cum ipsa salute audeant uel solius uerbi habere commercium. Et quidem uerbum Dei, salutis commercium est; quod utique protestari non audent coram hominibus, sed impugnare presumunt publice confidenter. Deinde nesciebam et si personam meam, in eo quod Ecclesiam Cant. semper amaui, et ut multis constat, ei in multis patienter profuit a te, sicut ab aliis quos promerueram, amari confiderem, quid de causa suscepta sentires, et an uotis et fauore uelles assistere cum turbis et principibus sacerdotum  eis qui Christum Domini persequuntur, an exspectare nobiscum,  regnum Dei. Ex quo autem mihi de sinceritate tua constitit, te per illos quorum mihi fides in Domino fuerat explorata, non distuli salutare, paratus habere tecum prout decreueris uerbi obsequiique commercium. Nam ab Apostolo didici, quia uerbum Domini non est alligatum. Certe nec caritas, quoniam fortis est ut mors: et sicubi non simulatoria, sed uera est, ab exhibitione officii cohiberi non potest, otii torporem nescit, et sui conuincit ueram esse substantiam non uerbo uel lingua, sed opere et ueritate. Et tua quidem, quam ad Ecclesiam habes, ex eo perspicua est, quod ipsum operose et efficaciter excusasti, ex contingentibus, quatenus cause  genus admittebat, nichil omittens. Sed uester ille Manerius, cui forte inde congruum nomen, quod mane ruens in precipitium tendit, datum est, nec apud nos, nec apud posteros habebitur excusatus, qui siluis et saltibus peragratis, summo surgens diluculo curialium uenaticam exercuit in Patrem et dominum innocentem, cum tamen pelle ceruina nondum esset indutus, nec expositus ad predam diuino nutu. In se peticum scommatice poterat retorquere:

Acteon ego sum: dominum cognoscite uestrum. 
Et in uenatores huiusmodi euangelicam ledoriam quam in Iudeos Christus intorsit. »Multa bona opera operatus sum uobis a Patre meo propter quod horum me uultis occidere?« Ille tamen habet ecclesiam suam  et habebit amodo excusatam, si tamen rei exitus scripti tui fidem corroborauerit. Nam arbor cognoscitur ex fructu suo, et opera singulorum eis testimonium reddunt maius Ioanne. Sunt tamen inter uos tenentes doctrinam Balaam, excommunicatorum complices, et auctores erroris, quorum merito, quod Deus auertat, timendum est, ne tota Ecclesia labem contrahat et maculam fame. Non enim, ut nosti, dicunt insidiatores: »Hoc fecit ille uel ille« sed: »Hoc faciunt monachi Cantuar. aut monachus.« Qualibus fabula est nunc in partibus cismarinis de predicto Manerio, cuius nomen celebre est ex causa criminis, quod uirtute non potuerat promereri? Quod si ei falso imponitur, non me, sed cardinales accuset, qui de ipsius appellatione scripserunt.  ualete.



EPISTOLA CCLII. AD RICARDUM PRIOREM DE DOuORIA. 

Idem RICARDO priori de Douura.

Facies celi serenatur ab oriente, caput schismatis in aquilone conteritur, ei membra languentia contabescunt, dolent latera, squamme soluuntur, ut spiraculum per eas possit incedere. Et iam in occidente suos iustitie sol radios uibrat: unde in breui pax Ecclesie speratur adfutura, ut possimus amicis soluere gratiarum debitas actiones. Et quidem, amice dilectissime, ego me tibi profiteor debitorem ad tuum ubi et quando potero promptus obsequium.  Ergo si res ex liberalitate uidetur abesse, tibi ex ea seruum adesse memineris, obtinente eo quod regulariter proditum est quia, beneficium accipere est uendere libertatem. Sed quid dico singulariter seruum, cum me et meos qui intermeant hoc iure teneas obligatos? Horum meminisse iuuabit, cum ille, auctore Deo, euicerit Ecclesie libertatem: qui nunc  torcular solus calcat, et de gente sua, Ecclesia scilicet Anglicana, comitem uix inuenit.



EPISTOLA CCLIII. AD ROBERTUM uICE-ARCHID. CANTUAR. 

Idem ROBERTO uice-archid. Cantuar.

Doctissimi uiri sententia est uerba accipienda  esse ex sensu ex quo fiunt, non ex sensu quem faciunt: quam si secutus fueris, mea interpretaberis ex caritate. Quia si loquendo insipiens factus sum, caritas me cegit. Potueram enim silere qui non conueniebar uerbo, nec inuitabar obsequio, nec iniuriis prouocabar, nisi tibi quem diligo uiderem periculum imminere. Dominus enim Cantuariensis multa proponit contra te, iuste ut asserit, quia et in proprias ecclesias eius, et in homines diceris multa presumere, et cum excommunicatis suis, qui iuris exsecutor esse debueras, palam communicare, et ubi clerici ad redemptionem compelluntur, adhibere consensum uel dissimulationem, et, quod grauius est, ad participium non tam lucri quam sceleris. Neque enim absoluti sunt impenitentes  perseuerantes in scelere et uoluntate peccandi. Hoc namque conferre nec cardinalis nec apostolicus poterit. Sensisses autem indignationis eius aculeos, nisi aliquis amicorum tuorum dato consilio obstitisset. Que si a te moleste accepta esse cognouero, de te apud illum et apud te de cetero silebo.

Non longas, credas, solis regibus esse manus: 
sunt enim et pontificibus longiores. Dominus Cantuar. sicut pro sua, ita pro tua et totius Ecclesie dimicat libertate, quem persequi pro tali causa crimen idololatrie est. ualete.



EPISTOLA CCLIu. AD MAGISTRUM LAURENTIUM. 


Idem magistro LAURENTIO.

De munere uestro charo et glorioso, quod mihi per communem amicum nostrum magistrum scholarum transmisistis, liberalitati uestre gratias ago, desiderans ut ei quandoque ualeam, prout gestit animus respondere. Et spero quod, per gratiam Dei, nobis in breui dabitur opportunitas inuicem obsequendi, quia iam conteritur caput schismatis, et que ei coheserunt, imo in stercore suo computruerunt membra, necesse est comperire. Nam quo magis insaniunt, eo ruinam suam citius et uicinius indicant imminere. Morbus cum in summo est, properat in defectum, et, si peritus est artifex,  causa cognita facilius curat. Ceterum medicus Ecclesie qui medetur infirmitatibus nostris, et uulnera sanat nunc cauterio, nunc fomentis, miscuit potionem, que propinabitur filius Babylonis, ut inebrientur et corruant, et uasa transmigrationis redire patiantur ad cultum Dei sui. Nec moueamini ad desolationem, si publici languoris impetus Pictauiam nunc infestat. Quia sic frequens est morbos crudescere sanitate uicina. Mouebor autem si dominus Pictauiensis ad alicuius preces clauum refigat in oculum, latusque sagitta perforet irreuocabili, et compedibus uinciat pedes, si eum semel quocunque beneficio Dei contingat liberari. Utinam meminerit quia primo decipi incommodum est, secundo stultum, tertio turpe. Nam et Phebum penituit  munus sine nomine petitum concessisse uel filio: sera tamen penitentia, cum celum suum tradidisset incautius perurendum. Si Eritius a sede ipsius auulsus fuerit, querat in quo mollius sedeatur. Oculum non querat cecum qui curare debuerat lippientem. Satius est ut uobis archidiaconatum tribuat, quam alicui iuris ignaro et religionis inimico. Si cum ipso fueritis, et poteritis, ut arbitror, precauere. ualete et omnes uestri.



EPISTOLA CCLu. AD MAGISTRUM OSBERTUM DE FAuRESHAM. 

Idem magistro OSBERTO de Fauresham.

Lator presentium alumnus tuus est, cui si distuleris subuenire, notam ingratitudinis incurres apud  homines et forte non eris excusabilis apud Deum. Neque necesse est beneficiorum que tibi contulit pater eius nunc historiam texere, quia dum sani capitis fueris, nunquam excident a memoria tua. Chirurgicos quidem duriores et inhumanos audieram. Sed aliud medicorum genus mansuetos et mites humanitati operam dare: non humanitati dico generandorum carnaliter hominum; sed qua mollius tractantur egri, qui compatiuntur infirmis, qua consuetum est homines ingentibus subuenire. Philosophi namque diffiniunt humanitatem esse uirtutem que consistit in miserationis affectu, quam pre ceteris uirtutibus, et pre ceteris animalibus homo a parentibus, gratia uidelicet et natura dotem accepit. Mihi si quid forte peterem, et si magnum  esset, credo daturus eras. Huic ergo, queso, facias unde tibi et mihi debeat gratulari: et ego mihi personaliter impensum multipliciter tibi ad gratiam reputabo. Nec te tantis precibus onerarem, nisi ex ante uisis confiderem te operam tuam et impensam utiliter collocare. Ei aliqua de mandato meo gerenda sunt que tibi communicabit. In quibus precor  eum adiuues exsequendis. Et, si personam tuam in aliquo uideris necessariam, quatenus tutum fuerit, adesto negotiis. ualete.



EPISTOLA CCLuI. AD WALTERUM ROFFENSEM EPISCOPUM. 

 Idem WALTERO Roffensi episcopo.

Quanta fide et deuotione domino meo fratri uestro usque in finem et post finem carnis seruierim, et uos si dignum ducitis potestis meminisse, et mundo notum est: mihique de benedictione quam recessurus quasi uiaticum itineris et naulum seculi contulit, confido quos in exsilio et proscriptione reperi, prouenire successus. Nam et ipse fere moriens, ut ei nunc quod inspector et iudex cordium nouit, fictitium nichil imponam, me consolari nisus est exhortans quatenus, ut cepisse uidebar, in cultu honestatis et uirtutis perseuerarem, et capiti meo manum imponens, data benedictione me precepit habere fiduciam, promittens quod si perseuerauero, eatenus mihi proderit benedictio,  ut nunquam opportunitatibus meis desit gratia Dei. Ego autem quasi de collata hereditate securus, et de tanti Patris confidens meritis, adhuc spero et iugiter sperabo, me prout merui ipsum habere patronum apud Deum, et per hoc gratiam eius mihi non defuturam. Unde me uobis et uestris sic obnoxium fateor ut uobis in omnibus assistere debeam, quatenus uestram et meam decuerit honestatem. Teneor enim honori uestro et commodis prouidere, et propulsare incommoda. Et quia hec mihi ad presens causa fuit scribendi, si credideritis expedire, mihi prout iustum est, fidem habeatis. Nam in fide quam fratri uestro debeo, ex animi conscientia fideliter, uobis utiliter loquor. Dominus et Pater uester pro libertate Ecclesie, et causa Dei exsul  est et proscriptus, et multis cexsulibus oneratur. Si ei subueneritis, et conscientiam liberabitis, et cum liberum fuerit, que cuiusque sint opera declarare, expedietis famam, et uobis et uestris prospicietis imposterum. Sed forte timetis regem, aut pretenditis paupertatem, et onera gentis uestre. Certe Deus est homini pretimendus. Et sumptus multos facitis preter conscientiam regis et suorum, imo et familiarium uestrorum. Nescio enim quid de episcopo sentiam, cuius dextera ad pauperes non extenditur ignorante sinistra, et cuius omnia opera uulgi preconio celebrantur: si uos urget pauperies, sane amicis indigentibus subueniunt pauperiores: si uestris uos onerantibus uultis  esse prospectum, date operam, ut eis post dies uestros amicus aliquis reseruetur. Ecclesia per gratiam Dei in portu nauigat: et satis indignum et probrosum erit in posterum meminisse, si, discipulis in remigando laborantibus, nauigio Christi nullam tuleritis opem. Hoc dixerim, non quod Deo teste mihi, qui per gratiam Dei abundo, queram aliquid erogari: sed ut consulam uobis, et officium peragam debite caritatis. Hec quilibet interpretabitur ut uolet; sed testis meus in celo est, et conscius in excelso. ualete in Domino.



EPISTOLA CCLuII. AD MAGISTRUM RANDULPHUM LEXOuIENSEM. 

Idem magistro RADULPHO Lexouiensi.

 Quas referre non possum, nec proferre liberum est, habeo tibi, frater amantissime, gratias: et eas, Domino propitiante, tibi uel tuis rependam tempore suo. Non enim immemor sum, et quondam inite societatis, et deuotionis in prosperis accepte, et benedictionis exhibite in aduersis. Et quidem benedictionem pro benedictione tibi dabit Altissimus, cui familiare est pro gratia sua largiri gloriam: et clementie sue dona reputare merentibus ad coronam. Non est, amice, qui bonis eius gratuitis non utatur. Abutuntur quam plurimi preuenti a gratia, precedentem sequuntur multi; sed electorum paucitas in exitu laboris quod fideliter optauit, feliciter assequitur, et in calce itineris coronatur. Soli enim perseuerantes usque in finem,  superne uocationis brauium apprehendent. Tu ergo, dilectissime, perseuera in eo quod cepisti: et qui benedictus Domini es et Christi sacerdos, imo et Christus inter filios patriarcharum qui super montem Garizin ad benedicendum constituti sunt, exsequere quod ordinatus es: benedicito frequenter, sed maxime domesticis fidei, consolare dispersos Isrel, miserere pauperum, communica proscriptorum necessitatibus. Et ut ab Apostolo didicisti, ministerium tuum imple, omnem quantelibet difficultatis articulum, si de eo confidis expediet, qui Abrahe filium hostiam offerenti arietem substituit immolandum.



EPISTOLA CCLuIII. AD WILLELMUM DE NORTHALLA. 


Idem WILLELMO de Nordhalla.

Sobrii moris est ut inualescente strepitu uir grauis silentium moderetur et uerba; ut nec uelit acclamare clamosis, nec garrientibus oggarire. Sed ingruente procella turbinis inter tonitrui corruscationes et fulgura fabulam recitare dementis est, et importuna narratio instar est musice in luctu funeris ioculariam exercentis. Licet ergo te dilexerim, et diligam pre consortibus fere omnibus quibus commilitabamus in curia: tamen inualescente tempestate calamum censui reprimendum, qui nunc detumescente procella in salutationis et congratulationis alloquium solutus est. Ecclesia namque ab oriente serenata est; et aquiloni iam dixit Spiritus  ut recedat a terra uestra, cedens austro, qui uirtutum producat flores, et caritatis opera perducat ad fructum. Interim de te et aliis multis sollicitus per latorem presentium, quid apud te agatur explorare decreui, qui et te de statu meo  poterit reddere certiorem: et per quem mihi quod placuerit poteris intimare. Adiicerem aliqua dicenda pro tua quidem utilitate, sed uereor ne sub pretextu profectus alieni, proprium uiderer captare lucrum. Nihil enim est preter caritatem, quod ab amicis censeam exigendum, qui per gratiam Dei et ueterum amicorum, satis abundo: et apostolum audio suadentem, nemini quidquam debeatis nisi ut inuicem diligatis.  Dominus Cantuariensis non sibi laborat, sed aliis, quia profectus eius Dei gloria erit, triumphus Ecclesie, cleri totius liberatio. Militat quidem publice utilitati, sed adhuc stipendiis suis: imo quod nostratum ignominia est, gentis aliene.



EPISTOLA CCLIX. AD RADULPHUM DE WINGRAM. 

Idem RADULPHO de Wingram.

Dedit tibi, dilectissime frater, ut audio, Dominus sacerdotio fungi, sed utinam promerearis habere laudem in nomine eius. Et quidem spes est, quod gratia que tanti boni initium contulit, conferet incrementum, nec tante exspectationis plantam Christus patietur arescere, qui hortum protectionis  sue munimine conclusum excolere solitus est et rigare. Eras industrius inter conterraneos et cetaneos tuos ante promotionem, et presumendum est de misericordia Dei, quod iuxta Apostolum unctio eius te de omnibus expedientibus edocebit. Omnia autem, que magistra caritate fiunt, expediunt, quia diligentibus Deum omnia cooperantur in bonum, et oblectant animum. Quoniam hoc cuique sic arbitrii laxat habenas, ut agere liceat impune quod libeat. Hec ut mihi dicendi causa est, sic, tibi precor si tamen expedire credideris, ratio sit consiliis acquiescendi. Dominus tuus et pater tuus exsul et proscriptus pro libertate Ecclesie cum Petro et aliis discipulis diutius laborans in remigando, iam per gratiam Dei detumescente procella suffragio fidei conualescens,  ambulare uidetur super aquas et portui appropinquare, si ei opem contuleris, et quasi in terram proiectum apprehenderis: funem, ut ex conscientia loquar, tibi et tuis utiliter prouidebis. Quod per te non potes, poteris fortasse per alium, et sic alieni meriti tibi reputabitur merces. Nec est ut si tepueris, utaris publica excusatione, pretendens metum; tum quia, auctore Domino, suspectus non haberis; tum quia ubi libuerit, licitum est et facile sumptus fieri, quibus nullus insidiator assistat. Si uoluntas adfuerit, scio tibi industriam non deesse. Nec hoc dixerim, uiuit Dominus, ut mihi, cui gratia Dei ministrat necessaria, faciam questum, qui in ratione debiti et accepti nostratibus nondum communicaui, sed ut fraterne caritatis expleam  munus. Amicos enim colere est satius quam se in seruitutem acceptis muneribus obligare. ualete.



EPISTOLA CCLX. AD HENRICUM WINTONIENSEM EPISCOPUM. 

Idem HENRICO Wintoniensi.

Sanctorum necessitatibus communicare uestra magnificentia consueuit, et oculos in omnem uentum prouidentia circumducit ut beneficentia dignos eligat, reficiat esurientes, et Christi pauperes, prout cuique expedire cognouerit, consoletur. Non enim more nugatorum huius seculi in histriones et mimos, et huiusmodi monstra hominum ob fame redemptionem, et dilationem nominis effunditis  opes uestras; sed apud eos prudentius et salubrius collocatis, qui timent et inuocant nomen Domini, amicos in eterna tabernacula recepturi. Cum itaque uestras eleemosymas enarret et approbet omnis Ecclesia sanctorum, nunquid proscriptos Christi, qui pro iustitia exsulant, et Ecclesie tuentur libertatem, non respiciet liberalitas uestra? Nec mei  causa dico, cui gratia Domini ministrat necessaria ad abundantiam quintum in exsilio complenti annum, et a cuius proposito semper exstitit alienum, et est odiosum sub quocunque pretextu mendicare. Res enim semel empta commodius acquiritur in foro rerum uenalium, quia ut philosophus testis est, bis emitur cum rogatur, sed mouet me dominus Cantuariensis qui multis  cexsulibus oneratus, quod Anglicane Ecclesie et nostratum ignominia est, suis adhuc et gentis aliene stipendiis militat, pro causa publica totius cleri. Neque enim sibi duntaxat immunitatem querit, quam facillime poterat obtinuisse; sed omnibus uindicat libertatem. Nam cum auctore Deo, quod in breui futurum speratur, obtinuerit, etiam qui in clero minimus est, de aduersariis Ecclesie triumphabit. Scio tamen, quis ei aliquam tulit opem, et quantascunque possum gratias ago, certus quod ei centenarii merces centupla refundetur; et quando condiscipuli Petri, qui iam in portu uidentur nauigare, optata littoris statione gaudebunt, et ad comprandendum Christo fuerint inuitati, tunc ut iustum est in illa iucunda refectione ei inter ceteros, et  pre ceteris sedes gloriosa parabitur, eo quod Ecclesie filios adiuuit laborantes in remigando. Nam qua fronte tunc apparebunt, aut quid dicent, qui nichil auxilii laboranti nauigio contulerunt. Nam certum est quod Ecclesiam enauigabit, et tunc adiutoribus suis, prout quisque merebitur, erit gloria et confusio sicut persequentibus, ita deserentibus eam.



EPISTOLA CCLXI. AD MAGISTRUM RADULFUM LEXOuIENSEM. 

Suo BENEDICTO, suus GRATIANUS, salutem et benedictionem a Domino.

Quia tibi presentium portitor plenius notus est, plura relatu digna schedule subtrahens, fidei eius  commisi tibi secretius intimanda. uerum quia de statu publico Ecclesie et regni pariter sollicitamur, utrumque tibi succincta breuitate perstringo. In primis ergo noueris, quod heresiarcha Cremensis et cremandus clausus est in turre Stephani Theobaldi, nec audet egredi, timetque usque ad mortem innouationem senatorum, qui in Kalendis Nouembribus urbis regimen accepturi sunt. Nam presentis anni senatores, ut captiuos suos de carcere imperatoris eriperent, Guidonem Cremensem receperunt apud Sanctum Petrum, et in regione Transtiberina, ei iuratoria cautione securitatem prestantes. Romam uero ei nunquam subiicere potuerunt, et, ut opinor, nec uoluerunt. Noui uero senatores domino  pape Alexandro facient fidelitatem, et ut creditur, auctore Deo, schismati finem dabunt. Hoc enim diutius tractatum est, et multis firmatum iuramentis. Cardinales redeunt reuocati, non sine confusione penitentes, et conquerentes se ad regis uoluntatem nimis causam Ecclesie depressisse. Alter enim eorum, uidelicet Papiensis, ei in omnibus astitit, altero quoque remissius agente, quam tante exspectationis et spei hominem decuisset. Unde litteras illas, de quibus rex gloriatur, domini Cantuariensis potestatem cohibentes, donec redeat in gratiam eius, constat hac arte fuisse impetratas. Nouerat memoratus Papiensis dominum Cantuariensem obtinuisse ab apostolica sede, ut ei liceret in caput regis anathematis, et in regnum interdicti  promulgare sententiam, nisi rex infra terminum litteris comprehensum ecclesiis ablata cum integritate restitueret, et condigne satisfaceret. Scripsit ergo domino pape lacrymabili supplicatione deposcens, ut cum rege mitius ageretur, ne tam illum quam dominum Ottonem collegam suum, ad ignominiam et opprobrium sempiternum Ecclesie Romane, idem rex, sicut iam disposuerat, si in ipsum asperius ageretur, coniiceret in uincula et carcerem, ubi morte ipsa duriorem, miseram et breuem transigerent uitam. Cum ergo regem hoc facturum esse persuasisset, obtinuit ad consolationem regis, et quasi suam et socii liberationem, quo facilius egrederentur, rescriptum apostolicum, quod tam uestram quam omnium fidelium mentes exulcerauit. Sed  impetrare non potuit, ut tollerentur littere, quibus dominus papa reducit in memoriam regis, quod ei tam ex litteris eius, quam ex promissionibus nuntiorum data esset certa spes et fiducia pacis sub ea conditione, ut sepe dicto regi tantus exhiberetur honor. Supplicatum est, ut in annum protenderetur hec dilatio, sed repulse sunt preces, apostolico dicente nuntiis ipsis se in breui reuocaturum indulgentiam istam, nisi rex cum archiepiscopo cito fecerit pacem. Et quidem iam reuocata est, nisi infra certum satisfecerit diem. Exinde enim liberum est archiepiscopo procedere de uigore litterarum, quas ipsum superius diximus impetrasse. Inde est, quod cardinales de manibus regis elabi festinantius  studuerunt. Nuntius supplebit cetera dicenda potius quam scribenda, ut et tu, cum omnia uideris, prouideas quomodo possis cautissime ambulare. Si quid autem adhuc emerserit, quod iam statutis preiudicet, tibi, Deo propitiante, communicare non differam.

Regum pax sperabatur et tractabatur nuper, sed rex in tantam recidit contrarietatem, ut iam fere impossibilis uideatur, licet neuter guerram uelit. Profecto conuenissent a multis diebus, nisi rex Anglie, rebus dispositis et compositis, aliquid noui semper conaretur adiicere. Itaque fere accidit, ut quantum procedere nititur, res in contrarium proposito pergat euentum, ut fiat retrogradus in agendis, qui preter equum et bonum molitur conuentionis, et  etiam iuris, non tam precessor esse quam subuersor. Apostolice constitutionis rescripta, cum licuerit, quod quidem in breui, Domino patrocinante, futurum est, tibi mittam, adiiciens si quid referendorum contigerit interim innouari.

Preterieram quod minime reor esse pretereundum, scilicet dominum Ottonem paucis diebus, antequam recederet a rege, ipsum diligentius conuenisse, ut pacem cum archiepiscopo reformaret. Ille uero respondit se pro amore domini pape et cardinalium permissurum, ut archiepiscopus in pace redeat ad sedem suam, et disponat Ecclesie et rebus suis. Et quia de consuetudinibus iurgia diutius protraxerunt, dixit se et liberos suos illis solis esse contentos, quas antecessores suos habuisse constiterit,  iuramento centum hominum de Anglia, et centum de Normannia, et centum de Andegauia, et aliis terris suis. Si uero hec conditio pacis archiepiscopo displicuerit, se paratum esse dixit stare arbitrio trium episcoporum Anglie, et trium Cismarinorum, uidelicet Rothomagensis, Baiocensis, et Cenomanensis. Quod si nec istud suffecerit, domini pape iudicio stabit, eo saluo ut non exheredentur liberi eius. Nam in diebus suis facile sustinebit, ut dominus papa, quas uoluerit, reprobet. Quesitum est ab eo, quidnam archiepiscopo et suis facturus erat de restitutione, que ab ipso petitur et debetur. At ille respondit, quia nichil, iurans multis et exquisitis iuramentis, quod omnia, que inde perceperat, solis ecclesiis et etiam pauperibus erogauit.  Sed hoc credat Iudeus Apella, non ego. Cardinalis autem subintulit, quod nisi alio utatur consilio, et cum Ecclesia Dei mitius agat, omnia districtius et citius quam credat, ab illo requirent Deus et Ecclesia eius. Et sic, accepta licentia, ab eo recessit. Deinde conuenit eum Willelmus Papiensis eo fere modo, sed semen uerbi eius cecidit in arenam. Facientes autem transitum per Christianissimum regem Francie redierunt in gratiam eius, interuenientibus pactis, que uobis harum baiulus intimabit. Pictauienses uiriliter agunt, et confortantur, omnia longe lateque depopulantes in circuitu suo.



EPISTOLA CCLXII. AD EUMDEM. 


B. archidiacono Exoniensi, I. S.

Liberalitatis tue diligentia, dilectissime Baldwine, meritorum sedulitate procurat ut eadem mihi semper occurrat materia scriptitandi que consistit in actione gratiarum. Beneficiis enim continuis grates oportet agi perpetuas et deuotionis munus quod usu retineri non potest, debet accipientis memorie inseparabiliter couniri. Hoc est quod interim possum, exspectans et indubitanter sperans a Domino quod pax Ecclesie reformabitur citius quam suspicari possint aduersarii eius, et quod nos debitum et diu desideratum officii commercium ad inuicem poterimus exercere. Nec mouearis ad litteras quas contra Ecclesiam emuli eius a sede apostolica iactitant  impetratas, quia, Deo propitiante, in proximo auditurus es quid ageretur et gaudebit cor tuum. Aderit merentium consolator, et quos obstinatos inuenerit, maiestatis sue uirtute conteret, et exseretur in ceruices contumacie gladius columbe. Sed fortasse dices in longa tempora homo iste prophetat et que optat eloquitur de corde suo, non de Spiritu Dei. Ad quod ego: Si mendacium loquor, ab apostolica sede mihi illius immissus est spiritus, qui diem prescripsit ultionis et arcum suum iam tetendit ut leonem deiiciat et draconem. Habemus autem et firmiorem spem in uerbo Domini, quod non impleri non potest, cui abominatio est pondus et pondus, mensura et mensura, ut sit necesse quemque remunerari pro merito. Fredericus qui precessit  in crimine in labore precedit et dolore, utinam non in ruina.



EPISTOLA CCLXIII. AD MAGISTRUM RADULFUM LEXOuIENSEM. 

Amico et socio suo carissimo magistro RADULFO Lexouiensi, suus I., salutem et dirigere prudenter in futura prospectum.

Fidem esse sperandarum rerum substantiam, ab Apostolo didicisti et ab errore gentilium non discrepare constat, qui duntaxat presentibus innititur. Unde qui hic tantum sperantes sunt aliquid de Christiano nomine gloriantes, Iudeis et gentibus miseriores sunt. Et te quidem a consortio eorum  separant opera misericordie, que per fidem in spe retributionis eterne propter amorem Domini nostri Iesu Christi in membra eius exercere non desinis. Nam eleemosynas tuas enarrant Ecclesie sanctorum, pupilli et uidue cum aliis pauperibus et desolatis in conspectu angelorum gratulantur se tue humanitatis officiis et beneficiis subleuari. Letatus sum in talibus cum referuntur mihi: certus quia hac uia sine offendiculo pergis et properas in domum Domini. Ubi pauperum amatores angeli sancti te gaudentes excipient, et diademate regni coronatum inter electos coronabunt in preordinata ordinatione beatitudinis, ubi Christus est ad dexteram Dei sedens. Age ergo, dilecte mi, uiriliter quod cepisti, uirtute perseuerantie propera ad triumphum  felici commercio pro temporalibus eterna mercare: diuitias in eum promitte locum, quo erugo uel tinea non pertingit. Esto benignus et misericors ad omnes, sed maxime beneficus ad domesticos fidei, ad eos qui pro iustitia patiuntur, qui sua pro uerbo Dei omnia contempserunt, qui maluerunt pro uerbo Christi paupertati, periculis, ignominie et improperiis adulantium mundo fortunamque sequentium exponi, quam in consilio impiorum regnare et sedere cum principibus et florere pre fortunatis terre. Quibus autem teneris ex iusta et ueteri affectione uel merito, benignius, celerius et fructuosius respondere ne differas, more eorum qui ut propriam excusent auaritiam, dum pretendunt malitiam temporis, duritiam potestatis, auctorem temporum  et potestatum ordinatorem Deum, qui se diligentibus omnia cooperatur in bonum, criminantur. Memineris potius quod

   . . . . nocuit differre paratis:
Qui non est hodie, cras minus aptus erit. 
Hoc in philosophia nutritus et in lege Christi prouectus meditaberis et facies. Nam solus

Rusticus exspectat dum defluat amnis; at ille
Labitur, et labetur in omne uolubilis euum. 
In ore latoris presentium cetera posita sunt, cui si credideris et acquieueris, quod mihi per Adam apostolice successionis coheredem significasti, maturius adimplebis.



EPISTOLA CCLXIu. AD ROBERTUM DE LIMESEIA. 


Idem ROBERTO de Limeseia.

ueritas fuco caret, et amicitia loqui non nouit nisi facie reuelata. Ad amicum itaque loquens in ueritate, precor ut latoris presentium dirigas uias, et promoueas negotium eius quoniam pium est. Rogatus sum scribere domino Winton. et pro alio intercedere, qui pro me quidquam petere semper erubui et erubesco. Et quidem Deo gratias ago, quod tam clementer prospexit necessitati mee, ut me nec mendicare oporteat, nec multis tenear obligatus. Paucis enim nostratum quidquam debeo preter caritatem quam omnibus non debere non  potest Christianus. Ceterum dominus Cantuar., exsul et proscriptus pro tuenda libertate Ecclesie et cleri, omnibus quidem militat, sed adhuc stipendiis suis, et multis cexsulibus oneratus est. Et cum Dominus tuus subueniat aliis, nescio ubi eleemosynas suas possit melius et honestius collocare. Da ergo operam, ut ei opem ferat.



EPISTOLA CCLXu. AD ROBERTUM ARCHID. DE SURREIA. 

Idem ROBERTO archidiacono Surr.

Hanc inter amicos ratio prefinit legem, ut ab inuicem non nisi honesta petantur; et, si inhonesta petita fuerint, non admittantur. Ubi autem amici petitionibus honestas suffragatur, et eas admittendi  facultas suppetit, adhibendus est sine difficultate consensus: et adimpletione uoti, si potest fieri, preuenienda est molestia exigendi. Hanc inter nos seruari cupio qui amicitiam profitemur: et si contra illam excessero, malo corripi quam audiri. Compelli quoque desidero si opportunitate collata in exsequendis officiis amicitie fuero pigritatus. Quia ergo preces quas domino Wintoniensi porrexi de honestate nituntur, eas precor uestra industria promoueri. Et quidem non pro me rogo, sed pro alio cui magis debitor esse intercedo. Nam pro me precari semper erubui, licet semper gerendi negotia amicorum promptissimam habuerim uoluntatem. Dominus Cantuar. suis adhuc stipendiis,  nisi quatenus Christianissimi regis Francorum sustentatur munificentia, pro libertate Ecclesie militat, exsul et proscriptus, et in tota Anglicana Ecclesia paucissimos reperit adiutores. Causam non agit propriam, sed communem. Consolatio eius omnium profectus est. Sibi et suis pacem fecisse poterat, si persecutoribus Ecclesie clerum uoluisset exponere. Non uideo ubi dominus Wintoniensis possit thesaurizare salubrius inter omnes eleemosynas quas ecclesiis et pauperibus erogat, quam si Christi proscriptis qui se et sua pro iustitia exposuerunt, et pro libertate Ecclesie sustinent, quod sibi uisum fuerit largiatur: presertim cum patrem suum et filium qui multorum onera portat, tantum pro lege Dei uideat incurrisse naufragium. Patrem  dico, quia ei metropolitico iure presidet. Filium uero qui de manu eius consecrationis munus accepit. Ipse enim se illi dedit in filium quem pre ceteris desiderabat habere patrem, quando eum ad hoc elegit officium: unde ab aliquibus fratrum suorum stimulos inuidie sentit. Nonne plus huic debet ex iure multiplici, quam debuerit Willelmo bone memorie archiepiscopo Eboracensi, quem sedis apostolice sententia depositum, etiam cum indignatione Romani pontificis, ad perpetuam liberalitatis et magnificentie gloriam exhibuit in domo sua dolentibus et detrahentibus multis, donec alterius pontificis miseratione restitueretur? Quo euanuit tante nobilitatis insigne? que nobis a nostratibus bona uel mala fiunt: et si presens etas mutire  non audeat, futura in euum secula decantabunt. Nec sub pretextu iusti metus, poterit quis fraterne caritatis colorare defectum, quia que palam facta plena uidentur esse periculo: clam fieri poterunt maiori compendio conscientie, nec rerum aliquod dispendium importabunt. Qua arte satis nouit, quisquis non est adeo resupinus ut nullos sumptus faciat rege nescio, uel sine conscientia delatorum.



EPISTOLA CCLXuI. AD WILLELMUM NORWICENSEM EPISCOPUM. 

Idem WILLELMO Norwicensi episcopo.

 Intermissionem officii, quod me uobis debere profiteor, inducit necessitas, non contemptus. uoluntas enim obedire parata est, si obsequium decreueritis admittendum. Sed fortasse pro tempore dispensatis: et, dum furor in cursu est, credendum potius ducitis quam reluctandum. Nec ego consilium improbo quod ratio prudentie moderatur, ut utilitati prospiciat, et non deserat honestatem. Ceterum per gratiam Dei in breui futurum est, ut hac dispensatione non sit opus, quia procella iam detumuit, et Ecclesie pax esse uidetur in ianuis. In proximo est, auctore Deo, ut quod loquor plenius innotescat. Laborauit Petrus et condiscipuli in remigando, quorum unus est dominus Cantuar. qui, suis adhuc aut gentis aliene stipendiis militans, totius Anglicane  Ecclesie seruit utilitati. Nam cum obtinuerit, redundabit in gloriam Dei. Triumphum consequetur Ecclesia, clerus liberationem, et populus consolationem. Et quidem nec tunc, sicut nec in extremo iudicio, non displicebit si quis testimonio conscientie gaudeat, ut opem tulerit Ecclesie naufraganti. Aduersus hec fortasse pretendetur publice potestatis metus, et persecutorum insidie. Sed certe non est qui sine eorum conscientia quando libitum est non faciat sumptum. Nec hoc Deo teste mei compendii causa dixerim, sed ut premuniam dominum meum et expleam officium debite caritatis.



EPISTOLA CCLXuII. AD IOANNEM PRIOREM NORWICENSEM. 


Idem IOANNI priori Norwicensi.

Dura est proscriptorum conditio, sed non tam suo damno quam dispendio amicorum. uix enim possunt aliquem salutare, qui non illico suspicetur sub affectionis et uenerationis pretextu exerceri negotiationem, et officiosos inhiare ad questum. Quod ne putes mei esse propositi, carissime, diligentius precor, certus quod sis me Deo propitiante necessariis usque ad honorem et gloriam abundare. Non igitur tua quero, sed te, si tamen non excidisti a gratia, et adhuc retines caritatem. Et licet excideris, te tamen queram, eam in te desiderans reformari,  imo te in illa sine qua non nisi deformis eris, quia possum diligere etiam non amantes: non quod te reputem inter illos, sed etiam si talis fueris exprimo sensum. Reputabo pro munere si me de statu tuo reddideris certiorem. Et, si de meo curas, exsilii mei quintus feliciter expletur annus sub domino Cantuariensi, qui pro libertate Ecclesie suis uel aliene gentis stipendiis adhuc militat, nec in Isrel reperit fidem. Omnes amici eius spreuerunt ipsum, et Ecclesiam inter angustias, et quod grauius est plurimi persequuntur. Est enim prouerbium Sapientie: Amicus non cognoscetur in bonis, et in malis non abscondetur inimicus . Nostrates manet, quod sine dolore non eloquor, hec ignominia sempiterna. Nec hoc dixerim quod fidelitas regi  prestita ledatur ab aliquo, nisi forte sit prestita contra fidem. Nam sic interdum fides exigitur et prestatur, ubi satius est penitere, quam perdita caritate sub pretextu fidelitatis fidem periclitari. ueritas quia directa est non habet angulos; et qui se mendacio solo operit, nudus est; hoc proscribendus sensit Adam. Non est iustus metus qui diuini mandati contemptum ingerit. Rarus aut potius nullus est qui non habeat arcanum regi incognitum, et qui ex delatorum conscientia faciat omnes sumptus. Hec ex caritate, quia ex ea processerunt, par est interpretari.



EPISTOLA CCLXuIII. AD IOANNEM PICTAu. EPISCOPUM. 


IOANNI Pictauiensi episcopo, IOANNES Saresberiensis.

Miratur fortasse uestra discretio, quod dominus Cantuariensis colloquium regis Anglie, quod uestra procurauerat industria, respuit, cum antea sepius ad colloquium eius accesserit non rogatus, et quod amplius est, spretus in contumeliam Christi, et uariis affectus iniuriis. Erat enim cupidus pacis sue, sed ecclesiastice liberationis longe cupidior: sed et salutem regis et gloriam, et liberorum eius indemnitatem maxime cupiebat. Ob has ergo causas se et suos conuiciis, contumeliis et uariis periculis, ut taceam labores et sumptus, exposuit, dum per uiam humilitatis pacem reformari posse ratio suadebat.  Sed postquam multis et manifestis agnouit indiciis, quod ille domini pape patientia semper magis ac magis abutitur, et de humilitate crescit inhumanitas, et de exhibita mansuetudine nascitur ac dilatatur insolentia, alia uia, et utinam feliciori, sibi censuit incedendum, presertim cum patenter agnosceret, quod uobiscum et cum ipso prorsus agebatur in dolo. Sic

Fistula dulce canit, uolucrem dum decipit anceps. Nam, dum spes pacis promittitur, pernicies Ecclesie transmissa ad sedem apostolicam legatione procuratur. Archiepiscopus inuitatur ad colloquium, ut non caueat tendiculas eorum, qui querunt animam eius, ut auferant eam. Nam que non preuidentur, iacula feriunt citius, et magis ledunt. Ubi,  queso, Scripture ueritas, si ille qui omnibus foueam parat, quandoque non precipitatur in ipsam? Quis fidelis et uerax est, si fallax est et falsa ueritas, que mentientibus operum merita premiorum fructus ad eamdem, sed coagitatam, refertam et supereffluentem mensuram pollicetur? Nonne pondus et pondus in manu hominis est abominatio apud Deum? Nunquid ergo pondus et pondus erit in manu Dei, ut inter pauperes et diuites inique decernat? Absit hoc ab eo, qui orbem iudicat in equitate, qui ipsis angelis non pepercit, qui potentes potenter punit, qui aufert spiritum principum, qui contemptores suos reddit ignobiles. Ipse iudicet causam suam, et Ecclesie oppressores aut conuertat  aut conterat. Pauperes suos ad gloriam nominis sui, prout eis nouerit expedire, liberet et eripiat a facie gladii imminentis, ne quando dicant gentes: Ubi est Deus eorum?  Patiens quidem Cantuariensium Deus, sed idem procul dubio fidelissimus retributor. Et quidem spes et, quod non diu differet ultionem, sed comminabitur in breui. Et nisi per penitentiam et satisfactionem persecutor Ecclesie declinauerit ictum, ferietur irreparabiliter, et erit seculis in exemplum.



EPISTOLA CCLXIX AD NICOLAUM DE MONTE ROTOM. 

Idem suo NICOLAO.

 Tempora si numeres bene que numeramus amantes,
   Non uenit ante suam nostra querela diem.
Nec suspiceris quod de te queri uelim, cuius fidem et deuotionem a multis argumentis probatam habeo, sed tibi conqueror quod amicos sentio grauissimum passos esse dispendium, et eo quidem grauius quod prepediente stupore iacturam uix reparabilem non aduertunt. Amicitiam ueram, cuius initium perfectum finem quoque fideliter apud Ciceronis Lelium, sed fidelius ipsius uirtutis experientia didicisti, philosophi gentium predicant, ut eam uite censeant preferendam, quia sine illa sicut iniucunde, sic et Deo et hominibus uiuitur odiose. Hanc ego nichil aliud esse crediderim, quam caritatem, sine qua quod fides catholica docet, nemo fruetur Deo. Ab  hac amicos doleo excidisse, ut rarus sit qui non profiteatur se obligatum esse, aut carni et sanguini aut possessionibus suis, aut expressim cauisse publice potestati in id quod salua caritate non potest obseruari. Quam obligationem si quis licitam esse contenderit, ego illum hereticum esse non dubito, et reclamante mundo pronuntio euitandum. Ego cautiones istas expertus sum, cui exsulanti iam sextus imminet annus, et quod maius est, dominus Cantuar. et cexsules sui quartum peragunt, publicam procurans utilitatem ad ignominiam nostratum, suis aut gentis aliene stipendiis adhuc militat pro libertate Ecclesie, pro sanguine clericorum, pro consolatione populi, et non est qui respiciat eum. Non est in Ecclesia Anglicana qui Petrum et  condiscipulos adiuuet in remigando laborantes. Sed dices, uerentur delatores, quasi sine eorum conscientia nullos, cum uoluntas adest, faciant sumptus. Est cautio prestita potestati, certe non tenet obligatio. Timent regem probabile quidem est, et magis quam Deum. Nam cum altero precipiente prohibeat alter, uel contra, perspicuum est cui pareatur. Exigetur fortasse purgatio: sine dispendio conscientie et fame prestari non poterit. Conducibilius enim est subtilem pretendere reuerentiam et priuilegium cleri qui immunis est ab huiusmodi iuramentis. Sed, inquis, nobiscum iure uel ratione non agitur, sed furore. Nunquid ergo furentibus confurendum est reiecto iure, et ratione contempta.  Sed auctore Deo pax Ecclesie uidetur esse in ianuis. Nec uideo qua fronte in quiete ipsius audeant apparere, qui uidentes periculum, et toties inuocati naufragio eius nichil auxilii contulerunt, utinam ei uel nunc Dominus meus et alii amici porrigant dexteram, ne eos postmodum peniteat, cum nauigantes Christi discipulos in littore uiderint exsultare, et se uocari, ut comprandeant illi. Nec hoc dictum putes, ut aliquid mihi tribuatur qui per gratiam Dei et illorum quibus a iuuentute coalui floreo et abundo, sed Deo teste desidero satisfacere caritati. De tuo et amicorum statu sollicitus nuntium misi presentem fidei mihi probate: a quo si dignum ducis de meo inquirere poteris, et quod placuerit eidem secure intimare.



EPISTOLA CCLXX. AD GIRARDUM CELLARIUM NORWICENSEM. 


Idem GIRARDO cellario Norwicensi.

Gaudens audio de te, dilectissime, quod honestam Ecclesie desideras et speras pacem, nec portionem consensus ponas cum impiis, exspectans et ipse regnum Dei: unde ad eam quam tuo pridem merito comparasti, mihi ad te duplicata est caritas, prompta pro uiribus tuis et tuorum usibus inseruire et parere mandatis. Utique nec diffido mihi opportunitatem fore, cui diuina gratia supra et contra merita mea et citra operam amicorum necessaria contulit etiam in exsilio, quibus possum commode necessarius esse dominis et amicis, et qui  cepit perficiet; quoniam sicut preuenit uota iustorum, ita, eo auctore, quod timet impius, uenit super eum. Ipso quoque prestante poterit archiepiscopus qui solus pro totius Anglicane Ecclesie salute dimicat, amicis debitum prestare solatium, quia pax Ecclesie reformatur contrito capite schismatis et lateribus eius collabentibus in ruinam. Ora ergo et sollicita fratres tuos, quia iam expergefactus est Christus.



EPISTOLA CCLXXI. AD WALKELINUM ARCHID. NORWICENSEM. 

Idem WALKALNIO Norwicen. archidiac.

Prefinit uir doctissimus et eloquentissimus ex causis dicendi sumendam esse dictorum intelligentiam,  que regula si in sermone meo fuerit a uobis obseruata, non putabor questus gratia dixisse quidpiam cui mendicandi tam deest necessitas quam uoluntas. uerum dulce est post exsilium quinquenne eo quo fieri modo licet cum amicis non uisis a multo tempore gratum communicare sermonem, et quis eorum status sit explorare. Nam calculum fortune eorum excipere paratus sum, et opportunitatem desidero obsequendi. Nec diffido per gratiam Dei quin in breui facultas offeratur, cum Ecclesie pacem mihi uidere uidear accelerare, et dominum Cantuar. et condiscipulos Petri qui sub tempestate naufragii huius in regenda naue sudauerunt ad optatum peruenire portum iam fere conspicuum sit. Nam que  capiti schismatis confurebant membra compereunt: eoque succiso corpus totum necesse est interire. uidimus, uidimus hominem qui consueuerat esse sicut leo in domo sua, domesticos euertens et opprimens subiectos sibi, latebras querere, et tanto terrore concuti, ut uix tutus esset in angulosis abditis suis. Illum, illum imperatorem qui totius orbis terror fuerat, utinam uidissetis ab Italia fugientem cum ignominia sempiterna, ut is cautelam procuret aut ruinam qui Catholicorum laboribus insultabant ex successibus et furore eius. Ergo conceptam laudem Dei silere quis poterit? ipse enim est qui facit mirabilia magna solus, qui consolatur nos in omni tribulatione nostra ne ex acceptis beneficiis hominibus obligemur, qui ei soli debemus quod uiuimus,  abundamus, et nunc, quam quondam in patria, magis in exsilio honoramur.



EPISTOLA CCLXXII. AD MAGISTRUM NIGELLUM. 

Idem magistro NIGELLO.

Intercapedo locorum non preiudicat fidei, et amicitie titulus radiat clarius in aduersis. Licet autem iam sim quinquennis exsul, et, quod mihi futurum grauius crediderunt Ecclesie persecutores, proscriptus: tamen non tam super iactura propria moueor, quam quia in articulo necessitatis fere nostratum nullus qui naufraganti Ecclesie ferat opem. Nam cum multos in pace filios et amicos habere uideretur, eosque claros eruditione, et insignes uirtutum  meritis, a latere eius mille et a dextris eius decem millia ceciderunt: et qui croceis induebantur, amplexati sunt stercora. Sed iam per gratiam Dei turbinis impetus eneruatus est, et Petri nauis optatum ingreditur portum. Quod tibi ideo curaui innotescere, qui te gaudiis Ecclesie non ambigo congauisurum: presertim cum amicos recepturus sis in pace Ecclesie, qui honorem et utilitatem tuam poterunt auctore Domino promouere. Dominus enim Cantuar. qui pro omnium dimicat libertate, uirum induit qui honori Ecclesie uelit iugiter inseruire.



EPISTOLA CCLXXIII. AD HUGONEM ABB. S. EDMUNDI 

 Idem HUGONI abbati Sancti Edmundi.

Quod in salutatione uariatur inscriptio, causa in absoluto est, quia urgente tempestatis articulo aut nomina supprimenda sunt, aut commentitiis utendum. Sed non ideo minor est reuerentia personarum si dignitatum titulus reticetur, nec caritati preiudicat cohibita libertas obsequendi. Nam plerumque et in pluribus peticum illud obtinet:

Quod licet ingratum est: quod non licet, amplius urit. 
Et mihi quidem magno futurum erat solatio si in aliquo liceret sedulitati mee erga amicos officiosum esse. Et sicut in beneficiis obligari necesse habeo, sic alios mihi contingeret obligare. Non est tamen preter uos fere quisquam, cui in ratione  dati et accepti tenear obligatus, cum omnes sub pretextu metus inanis querant ingratitudinis sue solatium. Unde et uobis arctus teneor, qui me citra merita toties in benedictionibus dulcedinis preuenistis. Ecce enim exsilii mei sextus annus astat pro foribus, et nulli eorum qui mihi dum florerem in patria familiares erant aut debitores, exstiti onerosus, et, per gratiam Dei necessitas nondum ingruit in preces descendendi, quia mihi cuncta non modo ad necessitatem, sed ad honorem et magnificentiam per ueteres amicos ministrat Christus. Et quidem non nostris meritis tot cexsulantes et proscriptos exhibet in terra aliena, sed Ecclesie sue parcit et prospicit. Dominus enim Cantuar. publicam procurat  utilitatem, pro causa Dei dimicat, honorem cleri uindicat, Ecclesie tuetur libertatem, adhuc tamen suis stipendiis militat, aut quod nostratibus infamiam ingerit et causa damnationis est, miseratione gentis aliene seruit ei populus quem non cognouit, et ipsius sanguinem sitiunt summi principes sacerdotum. Quis Ecclesie status sit aut regum conditio, lator presentium plenissime referet, cui quod placuerit securissime poteritis intimare.



EPISTOLA CCLXXIu. AD AZONEM MONACHUM. 

Idem AZONI monacho.

Affectus ab effectu conuincitur, et plerumque sermo bonus donum magnum transcendit in gratia.  Quid ergo dicam qui obice tempestatis exclusus amicis seruire nequeo, nec liberum est mihi illis communicare uel uerbo? Sribamne? sed alienus portitor rarus intermeat. Mittam proprium? sed meis tenduntur insidie: nec est aliquis qui se in preuisum periculum sponte proiiciat. His ergo difficultatibus rarius et minus scribo; sed certe non minus amo: facilius et uerius dixerim magis. Nam ut infirmitatis humane conscius et in uetitis sepius attentamur. Sed auctore Deo procella que collisit Ecclesiam iam detumescit, et ut in ipsum confidimus prorsus euanescet in breui. Interim mihi propositum est, gratia preeunte, pro causa Dei et libertate Ecclesie domino Cantuar. commilitare, qui cum publice seruiat utilitati, adhuc tamen militat suis  stipendiis: aut  gentis aliene. Utinam illi quantulumcunque solatii ministrasses, quod Deus scit, ob tuam quam illius magis loquor utilitatem. Mihi autem nichil precor, nisi ut Quintilianum quem petii scriptum et emendatum mittas.



EPISTOLA CCLXXu. AD WILLELMUM DE DOuERA. 

Idem WILLELMO de Douera.

Experientia rerum fidelissimam scientiam parit: et est in unaquaque facultate probabile quod ex ea uidetur artifici. Artis autem cuiusque precepta intellectu quidem facilia sunt, sed usu non ita. Difficiliora tamen sunt in ethice preceptis, id est in  uirtutum officiis excolendis. At in illis omnibus obtinet caritas principatum, quam ego nichil aliud esse quam ueram amicitiam dixerim confidenter et recte: que non modo sui maiestate, sed etiam raritate, omnia in terris expetenda transcendit. Huic ab ineunte etate operam dedi, meque multos obsequiis promeruisse credideram, sperans quod in affectione dilectionis mihi referrent uicem. Assiduitas ergo amandi et obsequendi contulit usum: et ille uersus in habitum me semper amare compellit etiam non amantes. Nec tamen presumo me solidatum esse in caritate, que religionis culmen est, licet illam sitiat anima mea. Sed mihi reuera quamdam fateor adesse affectionem beneuolentie  qua conuiuentibus etiam nonnullos gentiles legimus placuisse. Hoc autem etsi non radicis firmitudine, nature tamen genere et intentionis fine presertim in Christiano caritas est. Ceterum rarus inuentus est in toto exsilii mei quinquennio, qui mihi rependat uicem; unde et maior gratia habenda est raritati. Sed in cuius aure querelam hanc deponi oportuit, nisi tuam? qui et dulcem affectionem ad conuiuentes habere dignosceris, eamque radicibus fidei solidasse in Domino. Neque, quod Deus et conscientia nouit, querela deposita est de amicis, ut faciam questum, quia mihi necessaria ministrat Deus ad abundantiam: sed quia iucundum uisum est ei ingratitudinem exponere aliorum, cui omnia loqui possis ut tecum. Hoc duntaxat in calce exigitur  litterarum, ut caritatis profectui pariter intendamus, et me semper et ubique reputes tuum.



EPISTOLA CCLXXuI. AD GALFRIDUM. 

Idem suo GAUFRIDO.

Communis Dominus noster innocentiam tuam apud me satis reddidit excusatam, nisi quia eam ante non credideram excusandam. Ad quid enim proficit excusatio, ubi culpa precessisse non creditur? Nam nec ille quem delatorem putas hoc agere conatus est, ut de tua dilectione aliquid sinistrum suspicarer. Hoc autem solum habeo aduersum te, quod me tanta facilitate corruptibilem credidisti, imo etiam corruptum. Nunquid enim corruptus non  est cui suggestionis impetus excutit caritatem? Aut si nosti edissere que sit corruptio maior, quam auulsio caritatis. Certe eque necessarium membrum nec in membris anime, nec in membris corporis inuenitur. Sed et hec tua culpa purgabilis est, eo quod ipsum genuisse uisus est zelus, fouisse timor, amoris semper indiuidua comes sollicitudo firmasse. Sic et Petrus trepidauit ubi non erat timor, et impedire conatus est humane salutis mysterium, dum carnalis affectio studuit ab illa Dominum prepedire. Non sum adeo stupidus quin perpendam necessitates tuas, quin angustias sentiam, quin metiar discretionem qua oportet tempori morem gerere, et transire per infamiam et famam bonam, seruata tamen radice fidei et uirtutis. Si  taces, si non scribis, cautela declinas insidias. Expedit enim ut officiorum moderatrix prudentia sapientis actus et uerba dispenset. Mentis autem agitatio nulla ui potest cohiberi. Nec aque multe preualent exstinguere caritatem. Huius instinctu latorem presentium emisi, ut de amicis certificet et eos de statu meo faciam certiores. ualeo enim et iucundor si sic illi. ualete.



EPISTOLA CCLXXuII. AD WILLELMUM PRIOREM DE MERTON. 

Idem WILLELMO priori de Meriton.

Audita promotione uestra gauisus sum, uidens illum domino meo et amico substitui, cui ad honorem  Dei et utilitatem fratrum neminem in tota Ecclesia censui preferendum. Nam quanta affectione Ecclesiam diligam nouit ille solus qui dedit ut amarem mihique testimonium quale potest conscientia reddit. Nec diffido quin per gratiam Dei in eius succedatis caritatem, qui successistis in sedem: et quin apud uos illum teneam locum quem tenere consueueram apud ipsum. Ut autem ex animi sententia loquar, me inter primos carissimos reputabat, et paucos et multos qui me precesserant meritis, gratia precedebam. Nam de meritis gloriari non possum: et si uoluero, uidebor et ero insipiens, Tota ergo gloriatio mea nichil aliud est nisi diuina miseratio, et meritum alienum, bonorum dico, quorum post Deum, et per Deum, ope, sum modicum  id quod sum. Horum meritum est, quod supra et contra merita mea de stercore erexit me Dominus, et direxit, cum sim puluis et cinis. Et nunc proscripto in gente et terra aliena bona dedit ad abundantiam et honorem. Sed quia male mihi merita respondent, et casum timeo, uestris quas affectuosius precor et aliorum timentium Dominum precibus necesse habeo adiuuari. Et hoc quidem est mearum summa precum. Lator presentium uobis notus est, cum quo si placet ibitis ad dominum Wintoniensem ut negotium eius promoueatur: si non potestis, mittite fidelem et sapientem.



EPISTOLA CCLXXuIII. AD EUMDEM ET FRATRES UNIuERSOS. 

 Idem eidem et fratribus uniuersis.

Quoties uobis preces porrigimus, nos eas de nostris meritis ducimus promendas sed de benignitate uestra que gratis nos diu charos habuit, et in multis studuit subuenire. Nam quod exsulibus et proscriptis succedit ad temporalium abundantiam et honorem, uestris orationibus et meritis confidimus prouenire. Nos enim quid nisi flagella meruimus et tortores? Ipse tamen, qui nos consolatur in omni tribulatione nostra, plenissime  nouit quia non hoc merueramus ab illo qui nos persequitur, licet a Deo meruerimus grauiora. Precepit illi fortasse Dominus, ut malefaciat nobis: et, si ita est, odoretur sacrificium.  uobis itaque prostrati mente supplicamus attentius quatenus uestris orationibus impetretis a Domino, ut nostri meminerit in bonum. Nam qui nouit figmentum suum nos, scit quid figmento expediat, hoc est unicum quod postulamus denuntiantes in caritate que Deus est, ne de temporalibus uestris uel cogitetis nobis ferre subsidium. Sit quoque uobis Ecclesie causa et domini Cantuariens. operosius commendata, quia ipse pro libertate Ecclesie dimicans, stipendiis propriis et laboribus, omnium seruit utilitati.



EPISTOLA CCLXXIX. AD IOANNEM DE TILEBERIA. 

Idem IOANNI de Tileberia.

 Audita sanitate tua et uerbo salutis quo me tua dilectio censuit honorandum, gauisus sum meditatione reuersus in tempora meliora quibus et Ecclesia Dei pace debita, et nos sub optimo Domino societate gratissima gaudebamus, ubi philosophie meditatio, exsecutio iuris, officiorum mutua communicatio, collatio litterarum, disceptatio utilis et iucunda tedium propulsabant, et contrahebant moras temporis, ut fere semper ad agenda uideretur angustum. Sed dum hoc loquor, iam mihi uideor intueri amicum cui sermo dirigitur. Philosophus enim est auditis indignari sermonibus, et mihi ex caritate compati quasi languenti, uel erranti, uel alterutrum simulanti. Timeo namque ne ex preteritorum laude presentia uidear accusare, et  amator huius prosperitatis que uidetur aduersitas, et non est, aculeis superari. Sed si ita esset, frustra per spiritum qui rotas propheticas sibi inuicem coherentes et connexas agit et erigit et sistit cum Patribus et filiis prophetarum, Chaldeam, Chanaan, Aegyptum perlustrassem, aut peragrassem desertum, aut transcendissem montes Samarie: et post Babyloniam captiuitatem sine causa redissem ad domum Domini: non illam dico manufactam que hircorum et uitulorum sanguine expiata purgatione umbratili irreparabiliter excisa et euersa est ministerio Romanorum: sed illam in quam apostolus introducens, et potans me quatuor fluminibus paradisi docet omnem mundi supellectilem ut stercora contemnendam, ut solum in quo omnes thesauri  expetibilium sunt lucrifaciam Christum. Et quidem ut ad tuos gentiles transeam, non modo stoici, sed etiam Epicurei, et omnium philosophantium secte rerum mundialium contemptum predicant: et si eis utendum pro necessitate conditionis et temporis probabiliter arbitrentur, si contristari de dormientibus, eorum duntaxat est qui spem non habent, nonne probrosum est Christiano presertim philosophum profitenti super amissione temporalium macerari? Non est tamen (ut insipientium uerbis utar, accusantium fortunam aut defendentium, quod ei debeam imputare, quia sic temeritati malignantium in mei consolatione occurrit gratia, ut per misericordiam Dei antiquorum beneficiis amicorum   plus collatum mihi uideri debeat quam ablatum: sed et hec ipsa procella iam Deo propitiante detumuit: et pax Ecclesie uidetur astare pro foribus. Tu interim pasce oues nostras non iuxta, sed intra tabernacula pastorum. ualete.



EPISTOLA CCLXXX. AD NICOLAUM uICECOM. DE ESSEXIA. 

Idem NICOLAO uicecomiti Essexie.

Comites a societatis participatione dici quisquis ignorat, ignarus est litterarum quas liberalis institutio primas tradere consueuit. Nam sicut alii presules in partem sollicitudinis a summo pontifice euocantur ut spiritualem exerceant gladium, sic  a principe in ensis materialis communionem comites quasi quidam mundani iuris presules asciscuntur. Et quidem qui hoc officii gerunt in palatio iuris auctoritate, palatini sunt: qui in prouinciis prouinciales. Utrique uero gladium portant, non utique quo carnificinas expleant ueterum tyrannorum, sed ut diuine pareant legi, et ad normam eius utilitati publice seruiant, ad uindictam malefactorum, laudem uero bonorum. Tu ergo quia prouincialium uices agis, prout loci et nominis index est titulus, utinam sic exsequaris quod exigit princeps, ne offendatur is qui aufert spiritum principum, terribilis apud reges terre, cuius Ecclesia sponsa est, qui in sacerdotii sui sic animaduertit contemptores et malefactores quasi pupillam appetierint oculi  sui. Que enim sibi sapiens optat, tibi dator sapientie largiatur. Tibi debitor sum, et de affectione quam ad me et meos habes quantas possum gratias ago, certus quod condignas rependet Altissimus, et benignissimus retributor. Status meus auctore Deo iucundus est, sed de tuo et amicorum certiorari desidero, et secure poteris quod placebit latori presentium intimare. ualete.



EPISTOLA CCLXXXI. AD PETRUM SCRIPTOREM. 

Idem PETRO scriptori.

Zelus quem habes in Domino mihi notus est a multis annis ut te sciam super Ecclesie statu non posse non moueri. Quippe:

 Sidera quis mundumque uelit, spectare cadentem,
expers ipse sollicitudinis? presertim si caritas urgeat, ut nichil humanum a se reputet alienum. Talis quidem nuper erat facies mundi, cum ab aquilone et occidente in orientem irrupisset et austrum, maximam, ut uidebatur, partem deiectura stellarum, sed flauit in Italia Spiritus sanctus, contriuitque schismatis caput, ut ei iam latera contabescant, et membra commoriantur. Non est enim medicus, non incantator, qui ea de manu Domini possit eruere. Spes ergo fidelium est, quod in breui descendet in Angliam Spiritus idem, ut illam quoque serenet Ecclesiam, aduentusque eius multa produntur indicia. Undique condiscipuli Petri qui ministerio nauigandi diutius uexati sunt, sibi uidentur  apprehendere portum, et optata littoris statione gaudere, inuitati ad comprandendum Christo. Ceterum quia desideranti anime nichil satis festinatur, mihi quid responsurus in ore habeas uideor intueri. Noui siquidem festinationem perspicacie tue. Dices ergo: Unde hec non confidentia sed presumptio? quibus quod uaticinaris approbas argumentis? unde promissa doces esse complenda?


Pollicitis diues quilibet esse potest.

Nonne flagella duriora meruistis a Domino? Ad quod ego: Exspecta modicum et uidebis gloriam Dei; tunc publicabuntur argumenta, quibus non miraberis nos credidisse: memineris quod cum obsideretur Isrel in Samaria, et nulla spes euadendi  pateret obsessis, ille qui incredulus fuit, quod uno statere modius simile aut hordei modii duo uenderentur, in crastino in porta Samarie uidit quidem quod propheta dicente non credidit, sed expers beneficii factus est ob infidelitatem, quia conculcatus a turbis exspirauit. At, inquis, nunquid et tu propheta es? non utique: sed nec filius prophete. Ceterum nichil prohibet exsulem in deserto pastorum cum eis siccamina uellicare. Nec presumo de meritis, sed de misericordia eius, qui fideles non patitur tentari supra id quod possunt. Meruimus duriora, sed misericordia eius circa penitentes consueuit preiudicare iudicio. Unum autem est quod supra modum miror, nonnullos esse in clero qui more Iudeorum conspirauerunt cum  principibus sacerdotum in perniciem eius qui solus laborat exsul et proscriptus, expositus tanquam signum ad sagittam, ut eruat eos a tribulatione malorum et dolore. Nam dominus Cantuar. communem omnium procurat utilitatem, pro libertate Ecclesie dimicat, pugnat ad bestias, sanguinem sacerdotii sitientes: suum et totius generis sui sanguinem minoris fecit quam causam Dei, dum legem ipsius ad subuertendas fictas aut inolitas prauitates constanter ausus est profiteri. Suis hactenus et extraneorum stipendiis militauit. Et in Ecclesia Anglicana quis est ei adiutor? Restant plura tue quidem communicanda dilectioni, sed suo tempori reseruantur.



EPISTOLA CCLXXXII. AD TURSTINUM DE ACOLT. 


Idem TURSTINO de Acolt.

Plura sunt, amice, que nostram perpetuare debent caritatem, et officiorum sedulitatem, sine qua uirtus amicitie non subsistit, nobis potenter ingerere. Primo contracta familiaritas ex conuictu: deinde inite iura societatis, quando multo tempore sub eisdem dominis militabamus: postremo quod uir meritorum titulis omni laude maior, dominus Ioannes Pictauiensis uult ut nos inuicem diligamus, et studeamus nos in alterutrum mutuis officiis preuenire. Nam et gratiam eius ad illum nequaquam dubito minuendam, quam in propulsandis amici incommodis uiderit negligentem. Harum tibi  contemplatione causarum tibi tandem scribendum censui. Quod tamen tuis et tuorum usibus magis quam meis certum sit expedire. Nihil enim de bonis tuis, quibus nec indigeo quidem, mihi concupisco uel exigo, sed ut prospicias tibi. Nosti siquidem quod dominus Cantuar. qui tibi iure multiplici pater et dominus est, suis et gentis aliene stipendiis cum grauissimo periculo suo et omnium suorum Ecclesiam Dei a seruitute nititur liberare, et uix in aliquo fidelium suorum reperit fidem. Tu ergo si sapis uel nunc dum licet prouide tibi, redime tarditatem, communica necessitatibus eius ut consolationi possis communicare. Alioquin timeo ne tibi damnosa fiat familiaritas quam cum excommunicatis eius habuisse diceris et habere. Nec  solum regem timeas, quia et prodesse et obesse possunt ecclesiastice potestates. Hec tibi secreto tanquam amico dixerim, utpote qui a prefato domino Pictauiensi te si quid aduersi immineat, sepenumero iussus sum premunire. Si uero uoluntas adest, facultas tibi non deerit. ualete.



EPISTOLA CCLXXXIII. AD BALDWINUM DE uALLE DARII. 

Idem BALDWINO de ualle Darii.

Qui te loquentem uel scribentem audit, meminisse potest officii quod primum exercuisti in curia quando sub rege Stephano, et cum prefato Ricardo militabas adhuc pene puer. Solebas esse ingenii perspicacis, et ad omne et omnium super omnes  cetaneos tuos promptus obsequium, antequam te grammaticorum immergeres turbis. Ergo que loqueris partim antiquam institutionem redolent, partim doctrinam modernorum. Inde est quod licet antiquam pellem mutare non possis, te tamen littere faciunt insanire. Sed ut olim scire consueueras, sanus insanis uidetur furiosus, et ebriis lucerne duplicari: et frequens est ut homines bestias putent, et ut sui non meminerint aut suorum. Quod tamen tibi tuique similibus imputari non debet, quibus tam natura quam mos patrius ebriositatem ingerit, ut etiam ieiuni sobrii esse non possint. Moribus enim Thebani estis. Sic Agaue filium pro uitulo immolat, et quisque apud uos se et sua sacrificat Baccho. Cum Cerere tamen et  Baccho lis est. Sed in ceruisia que apud uos uincit, regnat, imperat, preualet Ceres, et ingenia uestratum acuit ut Franciam nostram ueruecum patriam credas, et Francos esse uerueces. Quod unde tibi in mentem uenerit nescio, nisi ex predicta causa, uel quia tu cum gente tua, nostra, id est Francorum cornua times, nos Francos ebriosos putas, ac si loripes rectum derideat, Aethiops album. Sed hec et similia uestratibus licent, imo et decent. De cetero si nondum ebrius es, insta opportune importune Britoni super epistolis beati Hieronymi, et latori presentium quam poteris opem feras saluis proprietatibus. ualete.



EPISTOLA CCLXXXIu. AD MAGISTRUM ODONEM. 


Idem magistro ODONI.

Ad exsilii et proscriptionis mee cumulum nichil acerbius potuit accessisse, quam ut mihi subtrahatur solatium litterarum, que preeunte gratia mentem purgant a uitiis, notitia ueritatis illustrant, accendunt caritatem, ex exercitio sui uirtutes stabiliunt et confirmant. Dum his operam dare licuit sub alis uestris, et rotam in medio rote cum Propheta, imo cum filiis prophetarum, doctrine uestre beneficio contemplari, et audire per os uestrum quid spiritus loquatur Ecclesiis, mihi regis Anglorum indignatio licet multa gratis abstulit, tamen magnum uisa est attulisse compendium,  adeo ut fructuosa uideretur esse iactura, iucunda lesio, et grata iniuria. Sed cum auulsus sum a pedibus uestris, tunc primum dispendii et lesionis aculeos expertus sensi, et quidem non solus, eo quod omnium fere scholarium iactura communis est, non quia desint qui dicendi profiteantur officium, sed quia desunt qui doceant. Magistri enim sunt plurimi, sed operarii pauci, ut plerisque eorum sedentibus in curru eunuchi Aethiopis ruminantibus legem, mysteria preconantibus et uerborum flosculis exquisitis picturantibus speciem uerbi Dei, merito dici possit: Putas intelligis que legis? Rediit iterum miserationis elogium, quia Adhesit lingua lactentis ad palatum eius in siti: paruuli petierunt panem, et non erat qui frangeret eis .  Horum unus ego ad quem ibo nisi ad illum qui panem discipulis frangere consueuit, ut digeri possit et transire in alimenta scientie et morum? Alios namque didici integros et duros apponere panes, quibus auditores facilius possunt strangulari quam refici. Precor ergo, si placet, ut mihi rescribere dignemini in quo libro reperta sit glossa que Augustini concepta nomine tradit Iudeos celebrasse septimum diem, septimam septimanam, septimum mensem, etc. Nam secundum M. Petrum ter in Psalterio posita est et in Epistolis semel. Nec ob hoc quero quia septimus annus septime decadis ibi dicitur iubileus. Constat enim quomodo soleat hic articulus explanari. Sed quia certum est Iudeos nunquam iubileum, id est quinquagesimum celebrasse.  Aut si quis hoc credit, dicit quando. Nam reuinci poterit argumentis, et scio quod in ueteri Testamento non legitur. Quod utique non tacuissent qui minima retulerunt: et si hoc aliquis dicit expositor, sic fortasse accipiendum est, ut dicantur fecisse quod de necessitate mandati facere tenebantur. Nam in Scripturis modus loquendi celeberrimus, ut aliquid enuntietur simpliciter quod nisi sub alicuiusmodi distinctione fidelem non recipit intellectum. Hoc et iura speculantibus notum est, et uulgato probatur usu. Sic dicitur aliquid esse de iure, cum de facto constat esse contrarium, et eamdem rem alius de iure, alius de facto dicitur possidere. Scienti legem loquor, et ei qui nutritus  et tritus est examinare sermones, et uim ponderare uerborum; si quis celebrauit Pascha nobilius; si quis piscinam construxit, aut edificauit aqueductum, aut quid fortiter fecit: aut contra si maledicenti pepercit, aut serui misertus est delinquentis, hoc auctorum diligentia transit ad posteros. Nunquid ergo probabile est et credibile est quod solemnitatem iubilei potuerint reticere? ubi, queso, legitur rescissa uenditio? ubi restituta hereditas? ubi seruorum generalis emancipatio? ubi a ciuitate refugii proscriptus homicida post mortem summi pontificis inuenitur in patriam redisse? ubi aut quando indicta Sabbata celebrauit terra? Certe Ieremias testis est, quod nec septimum celebrauerunt Patres eorum: et cum tempore Sedecie  ad comminationem propheticam se ad illius solemnia celebranda coram Domino obligassent . et professionem firmauerunt iuramento, uerbo tenus quidem seruos et ancillas emancipauerunt, sed eos incontinenti reuocauerunt in seruitutem. Quis ergo credat, presertim hoc non docente Scriptura, quod iubilei legitimos exsecuti sint ritus? Sed nec post captiuitatem sub Esdra et Nehemia docet Scripture canon eos hoc habuisse negotii, cum tamen ea que gesta sunt diligentius exsequatur. Quin potius per prophetas sepe Dominus comminatur se terre legitima daturum Sabbata que inobediens populus denegabat. De Machabeis certum est quod bellis occupati tantis otiis et solemniis uacasse nequiuerint. Exinde usque ad Christum medium tenuere  cuncta silentium. Et sub Romanis principibus inualescebat diuine legis tam ignorantia quam contemptus. Ad hec quanta possum deuotione supplico, quatenus si habetis aliquam expositionem Ieremie in Marcum, eam mihi, si placet, communicetis; aut si non habetis, uos ipsi componite, quia opus sanctum est, et tam ecclesiis quam scholaribus, auctore Deo, gratissimum. Nec deerit opportunitas scribendi, si Dominus inspirauerit uoluntatem.



EPISTOLA CCLXXXu. AD BARTHOLOMAEUM EXONIEN. EPISC. 

Idem BARTHOLOMAEO Exoniensi episcopo.

Alternat fortuna rerum uices mortaliumque conditionem  nunc deiicit, nunc extollit. Rectius tamen dixerim et uerius, quod is qui uentis et mari imperat, exigentibus hominum meritis, in politia mundana, re scilicet publica degentium in hoc seculo, seditiones esse patitur, et interdum quasi procellas excitat, nunc eas beneplaciti sui miseratione compescit. Hac autem ipsius dispensatione nuper accidit quod illustris rex Anglie, licet sepe solemniter et publice iurasset se in hominium Christianissimi regis ulterius quoad uiueret non rediturum, saniori consilio acquiescens propositum mutauit, et in proximo Epiphaniorum die apud Montem Mirabilem in pago Carnotensi ad memoratum regem supplex accessit, se, liberos, terras, uires et thesauros exponens,  uniuersa contulit in arbitrium eius, ut omnibus uteretur, abuteretur pro uoluntate, retineret, auferret, daret quibus et quantum uellet pro libitu, nulla prorsus inserta uel adiecta conditione. Secretas quoque eidem per internuntios obligationes ante prestiterat, sed nulla eorum occulta est, quin, ut credimus, publicetur in breui. Eum ergo benigne mansuetissimus princeps recepit, Deo gratias referens, qui ipsius animum emollierat, et ei qui salubri consilio acquiescens debita humilitate Ecclesie et populis utilem querebat pacem. Sic in hominium eius reuersus est, fide corporaliter prestita, quod ei tanquam domino, cui ante regnum suum hominium et fidelitatem fecerat, fidem seruabit contra omnes homines, eique prestabit auxilium et obsequium,  quod regi Francorum Normannorum dux prestare debet. Inde sibi dextras et oscula dederunt, restituitque rex Francus Anglico Britones et Pictauos, accepta prius ab eo cautione quod eis castra et terras ab initio dissensionis huius ablatas restituet pacemque seruabit, compensatione homicidiorum et incendiorum hinc inde admissa. Die sequenti filios suos adduxit Henricum et Ricardum, quorum primus hominium et fidelitatem fecit regi Francorum de comitatibus Andegauensi et Cenomanensi. Nam ipse rex in hominio comitis Theob. pro Turonensi remanet. Alter uero prestita fidelitate  similiter et hominio Pictauiensem recepit comitatum. Huius pacis precipui inuentores fuerunt comes Theob. et frater Bernardus de Grandimonte, qui primi cum regibus conscii fuerunt secrete obligationis, cuius feci superius mentionem. In hac autem honorum distributione Franci regno suo arbitrantur plurimum esse prospectum: eo quidem magis quod cum acerbiori dolore meminerant Henricum filium regis Anglie regi Francorum pro omnibus hominium fecisse, quando inter ipsum et filiam eiusdem regis Anglie sponsalia contracta sunt.

Receperat ante paucos dies rex Anglorum per sanctissimum uirum priorem de Monte Dei, et iam dictum Bernardum de Grandimonte pro Cantuariensi archiepiscopo commonitorias domini pape, quarum  tibi exemplum mitto, pacisque probande spem dederat, si modo dominus Cantuar. ei coram hominibus speciem humilitatis pretenderet, persuaseratque uiris religiosis quod eum in omni honore et libertate Ecclesie totius regni post dominum et principem constituere disponebat, unde eorumdem consilio accitus archiepiscopus a rege Christianissimo, cum cexsulantibus sibi huic colloquio interfuit, et in omni humilitate flexis genibus ad regis sui pedes accessit in conspectu omnium, hac forma uerborum utens: »Miseremini mei, domine, quia pono me in Deo et uobis ad honorem Dei et uestrum.« Sed rex qui pacem promiserat Ecclesie, dum timebat suam posse turbari, successibus  nouis elatus prorupit in contumeliam supplicantis, et impudentia loquendi promeruit, ut qui antea minus uerus, nunc a Francis habeatur et inurbanus. Et ut causam suam, quam omnes iniquam nouerant, coram sanctissimo rege et aliis principibus iustificaret, contumelias et fabulas hoc fine concludit. »Nihil, domine mi rex et uos sancti uiri et principes qui adestis, aliud ab archiepiscopo peto, nisi ut mihi seruet consuetudines quas quinque proximi antecessores sui, quorum aliqui sancti sunt et miraculis coruscant, meis obseruauerunt, quas et ipse promisit, et hoc in presentia uestra tanquam presbyter et episcopus similiter sine malo ingenio mihi polliceatur. Hec est enim sola causa dissensionis inter me et  ipsum, quod eas infringit, et quasdam earum cum obseruatoribus suis, apud  uizeliacum, qui locus celeberrimus est, in insigni die magne solemnitatis excommunicauit?« Rem iustam et modestam uisus est omnibus postulare, adeo quidem ut fide plenus princeps, archiepiscopi, episcopi et magni uiri qui aderant, et ipsi nuntii domini pape archiepiscopo suaderent, ut se de consuetudinibus et omni re simpliciter et absolute poneret in uoluntate eius. Ad quod archiepiscopus respondit se paratum esse consuetudines obseruare pro pace eius et gratia, et facere quidquid posset ad uoluntatem  eius, saluo honore Dei et ordine suo. Clerici uero regis, qui ei assistebant, et ut credebatur, timebant ne pax Ecclesie reformaretur, quoties audiebant pactis adiici Dei honorem uel ordinem saluum fore, dicebant sophismata subesse uerbis, nec recipi preter absolutam promissionem aliquid oportere. Ait itaque rex: »Hec uerba nunquam recipiam, ne uideatur quidem archiepiscopus honorem Dei seruare uelle, et non ego qui eum magis seruari desidero.« Cum uero dominus Cantuariensis responderet se illi ex pridem facto homagio et fidelitate debere seruare uitam, membra et honorem terrenum, saluo ordine suo, et nichil ulterius promissurum, rex indignatus, infecta pace, discessit, prosequentibus eum Carthusiensibus et Grandimontanis,  quos dominus papa miserat ut pacem reformarent aut porrigerent comminatorias, quarum tibi destinatur exemplum. Sed rex intercepit eos blanditiis delinire, promittens se eorum tale quid facturum consilio, ad quod instantia principum qui adfuerant non potuisset induci, ne pax coactitia uideretur. Monuit ergo ut Cantuariensem inducerent consuetudinum uerba iurare; quia, si quid asperum et intolerabile uideretur in iis, paratus erat corrigere iuxta consilium religiosorum, quos ad hoc euocare disponebat, cum ipsum obtinuisse constaret. Gloriatus est etiam, sub iurisiurandi religione asserens quod in toto mundo non est Ecclesia que tantam habeat libertatem, que tanta quiete gaudeat;  non est clerus qui tanto honore polleat, quanto prediti sunt in terra sua, cum tamen clerici immundissimi et atrocissimi sint, utpote qui ex maxima parte sacrilegi, adulteri, predones, fures, raptores uirginum, incendiarii et homicide: et ad singula uolones suos, in assertionis sue testimonium, clericos et laicos producebat.

Hac ergo spe pacis decepti uiri religiosi, comminatorias usque ad aliud colloquium reddere distulerunt, accedentes ad archiepiscopum ut ei persuaderent regi morem gerere, id est obseruationem consuetudinum, quibus ille derogare uel quas abrogare decreuerat, simpliciter profiteri. Adiecerat etiam sibi debere sufficere si sit ut fuerunt antecessores sui: neque enim sumus Patribus meliores.  Quibus respondit archiepiscopus nullum antecessorum suorum ad professionem consuetudinum coactum uel exactum fuisse, excepto beato Anselmo, qui ob eamdem causam sepenumero exsulauit; nec in malis oportere imitari Patres qui se penitenda commisisse doluerunt, eoque sancti sunt, quod eos in quibus nollent se imitatores habere successores aut cetaneos, peccasse penituit. Non enim Moyses in diffidentia, nec Dauid in proditione et adulterio, non in proditione apostolus, nec in periurio Petrus, nec Paulus in zelo insipientie nec in excommunicatorum participatione Martinus imitandus est, sicut nec in incestu uel in parricidio patriarcha, uel qui mane oriebatur archangelus in crimine apostasie. Siquidem delicta maiorum scripta sunt  ut caueantur, non ut necessitatem imitationis successoribus ingerant. Nam uerbum Dei forma uiuendi est, non conniuentium cetus. Unde Apostolus: Estote imitatores mei, sicut et ego Christi ; alioquin preter formam Christi se nulli censuit imitandum. Quibus auditis, discesserunt religiosi tundentes pectora sua, quod in audientia publica ulterius quidquam exegerant. Rex quoque sanctissimus, penitentia ductus, ueniam implorauit, quod, religiosorum secutus opinionem, honorem Dei et ordinem saluum fore consuluerat reticeri.

Et quia dominus Cantuariensis per inimicos terreri non potuit, post eum usque Stampas missus est episcopus Pictauiensis, sollicitans ut pro bono pacis, quam ex auditis promissionibus indubitanter  sperabat, rem totam conferret in arbitrium regis. At ille, qui huiusmodi blandimentis sepe delusus erat, sciensque incauti pastoris esse ouem lupo committere, promisit, saluo honore Dei et ordine et honestate et libertate Ecclesie, se pro amore regis omnia esse facturum, sed nichil promissurum in preiudicium diuine legis. Reuersus ad regem Pictauiensis, ut ipsius animum deliniret, mitiora proposuit, asserens quod archiepiscopus Cantuariensis ei se pre cunctis mortalibus et causam suam eius committebat arbitrio, rogans ut ipse tanquam princeps Christianus prouideret honestati Ecclesie et persone. Quod uerbum ille gratanter amplexans, promisit se utrumque facturum, prefigens archiepiscopo diem colloquii quintum decimum  a die secundi colloquii. Rex interim, quia nouerat per fratrem Bernardum quid in domini pape comminatoriis haberetur, et archiepiscopo restitutam et collatam potestatem animaduertendi in eum et terram suam, regnique personas, nuntios ad sedem apostolicam clam mittere disponebat et sepe dictum Cantuariensem sub spe reconciliationis eludere. Pictauiensis autem et ipse circumuentus dominum Cantuariensem Turonis ad regis colloquium inuitauit, scribens ei uerba quibus sibi rigorem hominis fregisse uidebatur. Agebat autem rex ut simulata mansuetudine falleret amicos prefati Cantuariensis, ne per aliquem eorum expedirentur petitiones quas erat in alterius regis colloquio porrecturus, et ut  impremunitum Romanum pontificem accelerata legatione facilius circumueniret. Scripsit ergo dominus Cantuariensis episcopo Pictauiensi se ad Turonense concilium non uenturum, increpans eum quod citra mandatum et conscientiam suam causam Ecclesie contulerat in arbitrium hominis subuertere nitentis ecclesiasticam libertatem, et qui toties uana spe deceperat contrahentes.

In secundo uero regum colloquio, postquam diu refutauerat et iurauerat se litteras apostolicas non recepturum, tandem commonitus a suis, prefatas comminatorias a religiosis uiris qui ad hoc missi erant petiit et accepit. Longum erit referre quot et quam uaria sibique repugnantia responsa dederit; qui uersibilitate merito uidebatur ipsum Protea  superare. Sed summa negotii, multis habitis consiliis, in hoc demum fine resedit quod, suppresso nomine consuetudinum, dixit se non fugasse Cantuariensem de regno; sed, si facere uoluerit quod fecerunt antecessores sui, et hoc simpliciter et bona fide promittere, redire poterit et habere pacem in terra et gratiam eius, si studuerit eam promereri. Sed ei responsum est quod archiepiscopus nullam inibit obligationem, presertim captiosam, nisi saluo honore Dei et ordine suo; facturum uero quod debebit, adiecto totius deuotionis obsequio. Et licet nomen consuetudinum taceretur, eas tamen constat exigi sub ea uerborum clausula qua sibi petit quod dicit ab antecessoribus factitatum; sibi uero nulla ratione licere subiecit archiepiscopus  obseruantiam consuetudinum profiteri, tum quia nouam formam in Ecclesiam inducere perniciosum esset exemplo, tum quia illas ex magna parte, uelut inimicas diuine legi, constat a domino papa cendemnatos, qui eum Senonis ab earum extorta promissione absoluit. Ceterum, si iuxta mandatum apostolicum dominus rex pacem et gratiam Ecclesie, et sibi et suis ablata reddiderit, dixit se paratum redire, et facturum quidquid archiepiscopus Cantuariensis debet regi, principi et domino suo: alioquin se de cetero usurum potestate sua et iure in malefactores Ecclesie et suos et suorum. Rex uero, religiosorum et magnorum uirorum arctatus instantia, respondit se in breui  euocaturum episcopos Anglie, quorum precipue consilio hactenus usus est in hac causa; rogauitque ne responsiones sue domino pape scriberentur. Sed quia ille, ut dictum est, non coherebant sibi, uice uersa rogatus est a uiris religiosis ut iis patentibus litteris scriberet quod pro reuerentia, precibus et precepto domini pape facturus erat, seque postea quod oporteret scripturos promiserunt. Qua ille petitione perculsus, ab iis cum indignatione recessit. Fratrem tamen Bernardum trahens in partem, dixit se cum festinatione iturum ad Grandem montem, et pariturum uoluntati et mandato magistri qui ibidem fratribus preest. Interea uenient episcopi de Anglia, et tunc, auctore Deo, simul pax reformabitur.

 Hec ille fratri Bernardo; sed in ueritate nuntios, quos Romam miserat, prestolatur. Consuluerunt tamen uiri religiosi archiepiscopo, ut persone regis et terre parceret, donec exploratum sit quem fructum faciet illud Grandimontanorum colloquium. Hoc autem certum est, sicut indubitanter accepi, quia archiepiscopus aliquos malefactorum suorum interim debita seueritate percellet. Cetera supplebit nuntius, quem mihi sub festinatione remitti precor. Reges autem, sibi inuicem hinc inde prestito iuramento, confederati sunt aduersus omnes homines, adiecto ex parte utriusque, saluo eo quod debet Ricardus, filius regis Anglie, filiam regis Francorum sine dote ducere uxorem. Secrete obligationis, cuius supra memini, in finem alterius anni  dilata est propalatio, ne, si precognitum fuerit quod tractatur, facilius ualeat impediri. Teutonicus tyrannus, consilio prudentum partis sue, abbates Cisterciensem et Clareuallensem acciuit, cum iis et per eos, ut creditur, de pace Ecclesie tractaturus.



EPISTOLA CCLXXXuI. AD SIMONEM PRIOREM DE MONTE DEI ET ENGELBERTUM DE uALLE S. PETRI. 

uenerabilibus dominis et amicis priori de Monte Dei, et de ualle Sancti Petri, suus IOANNES Saresb., salutem et in causa Dei prosperari.

Potest uestra meminisse discretio, quod nunquam domino Cantuar. placuit ut apostolici mandati fines exsequi differretis, acquieuit tamen fratri  Bernardo successus feliciores promittenti, si usque in aliud colloquium deliberandi spatium regi indulgeretur. Pollicebatur enim ferocitatem hominis interim in mansuetudinem conuertendam. Sed ecce ex litteris quas nuper accepi luce clarius patet quia et legatio domini Pictauiensis procurata est in fraudem Ecclesie et nostram. Et utinam ipsa dilatio non habuerit dolum; nam hoc rei exitus declarabit, dum nos promissam exspectamus mansuetudinem, ille sollicitus agit quomodo honorem Dei subruat, et totam subuertat Ecclesie libertatem. Quidni faceret? Explorauerat uires nostras, et iniquitate sua, non dico, meruerat, quoniam falsum est, sed subripuerat fauorem omnium: et ille qui  solus in tante difficultatis articulo honorem Dei ausus est protestari, omnibus in derisum et sibilum datus est, et quasi ab uniuersis consputus abscessit. Nonne de cetero facilem poterat iniquitas armata consiliis et fauore sperare triumphum? Institi ut consuluistis apud dominum Remensem ut fratri Bernardo scriberet, sed non acquieuit, dicens litteras suas non profuturas, quia credit eum fauere parti aduerse. Frequens enim est, ut qui nichil habere predicantur, aut rem aut gloriam plurimum concupiscant. Non placet dominus Cantuar. me aut aliquem suorum interesse colloquio preter magistrum Lombardum Romane Ecclesie subdiaconum, quem inuenietis in familia domini Senonensis. uos autem illuc perducat Dominus in spiritu et uirtute  Elie, et gladium Phinees cum zelo quem habetis dirigat et roboret in manibus uestris. Nec timeatis a facie uel multitudine hominum, quia plures et fortiores nobiscum sunt quam cum illis. Scribit Remensis archiepiscopus pro causa nostra domino pape, precipiens litteras suas ad meum formari arbitrium: promittens etiam se necessitatibus nostris, quandiu res exegerit, adfuturum. uiriliter agite, queso, dilectissimi domini, et dilationis periculum exsecutionis officiositate et diligentia compensate, ut per uos innotescat quoniam quidquid ultra quod obtulit, a Cantuar. exigitur, non modo potestatis excessus est, sed plene et plane infidelitatis indicium. Unde sunt quidam, ut scitis, in excusationem erronei consilii pretextu sanctitatis  uestre: sed nunc pateat ex professione ueritatis et libertate spiritus, quod nunquam illi consensistis: errori. Ubi enim Spiritus Dei, ibi libertas est : et uos procul dubio ueritas liberabit. ualeat semper et prosperetur in Domino sanctitas uestra, nostri memor iugiter apud Deum, et quatemus honestati expedit apud homines.



EPISTOLA CCLXXXuII. AD IOANNEM PICTAu. EPISCOPUM. 

IOANNI Pictauiensi episcopo, I. S.

Grandis est apud nos exspectatio prestolantium quid paritura sit collatio illustris regis Angl. et sanctorum Grandimontanorum, qui utinam pro celebritate nominis, quam in Ecclesia Dei subito nacti  sunt, pacem Ecclesie studeant procurare. Creduntur enim talentum gratie principum in tantum meruisse et percepisse a Domino, ut dispensatio regnorum quatenus ipsi permiserint eorum committatur arbitrio. Fama siquidem preconatur quod in eorum manibus sunt consilia et opera regum. Quia ergo uos eorumdem sanctorum non dubito amatores, et familiares esse confido, quanta possum precor instantia quatenus eos per gratiam uobis diuinitus collatam adhibita omni diligentia animetis, ut in colloquio quod cum prefato rege habituri sunt, si tamen nondum celebratum est, prospiciant ecclesiastice paci, que Deo teste ipsi regi longe erit utilior, quam illis qui se et sua omnia gaudent exposuisse pro Christo. Siue enim uiuant, siue moriantur, Domini  sunt, et secundum multitudinem laborum et dolorum, quibus ad modicum flagellantur, consolationes eius exspectant in misericordia uberi. Quid autem a iusto iudice, cuius uoluntas omnipotentia est, poterit, nisi peniteat, exspectare? qui gratis persequitur et torquet innocentes? Aut quis erit penitentie fructus, nisi corde contrito et humiliato confiteatur culpam, componat iniuriam, damna pro facultate resarciat, et similia inposterum cauere disponat. Si uero memorati sancti tanto domino, tam sincero amico, uicti spe uel timore dicenda tacuerint, quis eum de cetero statuet contra faciem suam? Quis a domo eius auertet gladium Domini, qui potentes potentius punit, torquet et aufert spiritum  principum?

Ecce cum Teutonico tyranno quid egerit, quem, sicut fama publica est, apud nos, uelut illam statuam quam Nabuchodonosor uidit in somnis, podagra percussit in pedibus, ut incedere nequeat nisi stipatorum auxilio fulciatur. Et quidem spes est, ut in breui pateat ruine magne, Christoque quem in membris persequitur, dum libertatem Ecclesie subuertere querit, concedat gloriam uel inuitus.

Iter autem Hierosolymitanum quod a regibus dispositum est, quid proderit, si non ante pax reddatur Ecclesie? Nam cum etate nostra maximi et plurimi principes similem peregrinationem fuissent aggressi, rei miserrimus et Ecclesie dolendus euentus edocuit de rapinis et iniuriis oblata munera Deo  non placere, dum ingrati labor obsequii prorsus in contrarium proposito cessit euentum. Sui inconsolabiliter lugent similiter incedentem et patientem similia comitem Niuernensem, quem non Parthorum iacula, non Syrorum gladii, ut nec gloriosa mors uiri fortis aliquid consolationis afferret: sed lacryme uiduarum, pauperum gemitus, ecclesiarum querele, creduntur inglorium exstinxisse. Licet autem sit in fidem biennii memorate profectionis dilata necessitas: tamen si ad honorem Dei et demigrantium salutem inchoari debet aut peragi, tempus breue est. Nam prouerbio Francorum dici solet: »Stulto dormiente terminus creditoris accelerat. Dormit stultus, sed usure non dormiunt.«

Sed quid est quod uos in hac parte sollicito, qui  indesinenter et supra uires hanc sollicitudinem geritis: nisi quod scio uos multam ad tantum principem tam bonum dominum habere caritatem, ut salutem eius et honorem, quod quidem et ego facio, cupiatis ut uestrum?

uir enim est omni laude maior, si Ecclesie Dei, ut oportet, deferret magis, et cum his modestius ageret, qui cum eo contrahunt, et aliqua ratione, non impetu ire uel alterius reprimendi affectus, et ad mensuram regie grauitatis linguam cohiberet et animum. Alias autem nature pariter et gratie tot et tantis dotibus preditus est, ut ei principum nullus, quod magis crediderim, uel admodum rarus, quod indubitanter dixerim, similis inueniretur in orbe. Timeo uero ne uobis apud eum nocuerit fides  et officiositas uestra, eo quod colloquium, sicut ad honorem eius uolebatis, non potuistis a Cantuariensi archiepiscopo impetrare. Unde precor attentius, ut mihi quis illius uerbi fuerit exitus, et que circa uos sunt et uestrates significare dignemini. In negotio autem quod uobis presentium lator exponet, sic procedat diligentia uestra, sicut maxime uideritis expedire. De his uero qui Romam profecti sunt, nichil adhuc certum teneo, sed cum innotuerint referenda, data diuinitus opportunitate meo studio procurante proficiscentur ad uos.



EPISTOLA CCLXXXuIII. AD HUGONEM DE GANT. 

 Idem HUGONI de Gant.

Actiones gratiarum debitas parturit animus. Sed, ut ait propheta, uires non habet parturiens . Nam deuotionis effectum suspendit hactenus persecutionis acerbitas, sed affectum, quin in partum gratulationis erumpere gestiat, nulla uis potest aut potuit cohibere. Et quidem, Deo propitiante, iam in eum calculum Christi et Ecclesie sue causa perducta est, ut de cetero periclitari non possit, eo quod schismatis capita defecerunt, et Anglicane Ecclesie malleus comprehensus in operibus suis de cetero cui innitatur inuenire non ualet. uentum erat ad summum, ubi constat habitudines periculosas esse, cum ille qui sollicitando tam curiam quam schismaticos, Fredericum uidelicet et complices  suos, uidens se hac uia non posse proficere apud Dominum et aduersus Christum eius, transmissa legatione transfugit ad Italie ciuitates, promittens Mediolanensibus tria millia marcarum et murorum suorum ualidissimam reparationem, ut cum aliis ciuitatibus quas corrumpere moliebatur impetrarent a domino papa et Ecclesia Romana deiectionem uel translationem Cantuariensis archiepiscopi. Nam ob eamdem causam Cremonensibus duo millia marcarum promiserat, Parmensibus mille, et totidem Bononiensibus. Domino uero pape obtulit quod eum data pecunia liberaret ab exactionibus omnium Romanorum, et decem millia marcarum adiiceret: concedens etiam ut tam in Ecclesia Cantuariensi quam in aliis uacantibus in Anglia pastores  ordinaret ad libitum. Sed quia fidem multa promissa leuabant, et in precibus manifesta continebatur iniquitas, repulsam passus est, et quod per se impetrare non poterat, regis Siculi uiribus conatus est extorquere. Sed nec ille, licet toto nisu ad hoc Syracusanus episcopus, et comes Robertus de Bassenuilla multiplicatis intercessoribus laborauerint, exauditus est pro sua reuerentia et potentia uel gratia, quamuis eam in Ecclesia Romana plurimam habeat. Dimissi sunt ergo nuntii regis impotes uoti, hoc solum impetrato, ut dominus papa mitteret nuntios qui pacem procurarent, Gratianum scilicet subdiaconum, et magistrum uiuianum urbis ueteris archidiaconum, qui munere aduocationis fungi solet in curia. Eos tamen ante prescripta forma  pacis sacramenti religione astrinxit, quod prefinitos terminos non excederent: mandatis quoque adiiciens, ut a regis sumptibus abstineant nisi pace Ecclesie impetrata, et ne ultra diem qui prestitus est aliquam faciant moram. Forma autem pacis que archiepiscopo expressa est nichil inhonestum continet, uel quod Ecclesiam dedeceat aut personam, nec auctoritatem eius in aliquo minuit, quin libere, omni occasione et appellatione cessante, in ipsum regem, in regnum et personas regni seueritatem ecclesiasticam ualeat exercere, prout sibi et Ecclesie Dei expedire cognouerit. Consilium tamen amicorum est, eorumque sapientum, ut, dum pacis uerba tractantur, mitius agat et multa dissimulet:  postea, si, quod absit! pax non processerit, grauius quasi resumptis uiribus persecutores Ecclesie prostraturus.

Spera ergo, dilecte mi, et quidquid interim audieris, non mouearis, quia Deus in tuto posuit causam. Audies forte snperbiam Moab: sed memineris quod superbia maior est quam fortitudo eius. Nam territi sunt in Sion peccatores, possedit timor hypocritas. qui, nisi reuertantur a prauitate sua, expellentur et stare non poterunt: iam enim securis ad radicem eorum posita est, et uentilabrum habet angelus in manu sua, ut grana discernat a paleis. Prefati nuntii ad regem profecti sunt, sed quid apud ipsum inuenerint, nondum nobis innotuit; hoc tamen certum est quod se rex uerbo et scripto obligauit  ad exsequendum consilium et mandatum domini pape, scriptumque eius pre manibus est, a quo, si resilierit, facile conuincetur, sed nec sic eredendum censuit Ecclesia, antequam uerborum fidem operum testimonio roboraret. Salutatus a te, plurimum et affectuose te resalutat archiepiscopus, se ad amorem et honorem tuum exponens promptissima deuotione.



EPISTOLA CCLXXXIX. AD CONuENTUM CANTUARIENSEM. 

Idem conuentui Cantuar.

Doleo, dilectissimi, et admodum doleo in his que de uestra fraternitate dicta sunt mihi, quoniam schismata in uobis sunt, ut non idem sentiatis aut  dicatis in Domino. Nam  alius uestrum dicit: Ego sum regis, ego Ranulphi; ego fortunam sequar, et uincentibus adherebo. Inter hec rarus admodum est, si quis tamen qui sue professionis memor, archiepiscopum cui oporteat obedire se recolat habere: qui uerbum Dei loquatur cum fiducia: qui publice protestari audeat quod Deo potius oportet quam hominibus obedire . Miror  quod sic tam cito transferimini a uia Domini in aliud Euangelium quod Ecclesie Catholice subuertit auctoritatem, et eis qui meritis exigentibus Satane traditi sunt, indulget communionem fidelium: et  ad participium uoluptatis aut lucri cum predonibus, furibus, fornicatoribus et Simoniacis docet iniquitatis ponere portionem. Quod quidem inde creditur euenisse, quod sunt aliqui in corpore uestro qui uos conturbant: et alii foris qui ceca ducti ambitione, dum uobis appetunt dominari, blandis promissionibus a conformitate ordinis uestri et exquisitis dolis circumueniunt innocentiam uestram. Sed si non estis adeo mentis stupide ut brutissima animalia stoliditate uincatis, luce clarius potestis intueri in quem finem illorum molimina dirigantur. Ecce enim Londoniensis episcopus publice non sine dolore fidelium protestatus est, quod prime Britanniarum sedi, uidelicet Cantuar. Ecclesie, nullam debet obedientiam, et quod cathedram metropoliticam  illuc transferri faciet ubi eam esse debere fingit, ne dicam mentitur, scilicet ad Ecclesiam Londoniensem, ubi archiflaminem gloriatur sedisse dum Iouialis religio colebatur. Et fortasse uir prudens et religiosus cultum Iouis instaurare disponit, ut, si alio modo archiepiscopari non potest, archiflaminis saltem nomen et titulum assequatur. Fretus tamen est oraculo Merlini qui nescio quo repletus spiritu perhibetur ante aduentum beati Augustini Anglorum apostoli uaticinatus esse delendam esse Christianam religionem, et denuo reformandam quando Londoniensis dignitas Doroberniam adornabit. Sed quia Merlianus philosophus prophete sui futilem nouit auctoritatem, etiam ad ualidiora certe subsidia dicitur confugisse, presumens de  potentatu principis, de Ecclesie debilitate, de auaritia Romanorum, de pusillanimitate uestra, de paupertate archiepiscopi et multitudine diuitiarum suarum, quibus aduersus sapientiam et iustitiam Dei confidit se preualiturum in uanitate sua. Quid ergo dicetis et facietis ad hec? Nunquid adeo prenominatos patronos uestros, aut, ut uerius dixerim, pietatis et fidei timetis hostes, ut ei detis locum qui matrem uestram tam parricidali impietate iugulare molitur? Nonne hic non modo facultates Ecclesie erogande, sed sanguis fundendus est, ut ei resistatur, et Ecclesie conseruetur auctoritas? Pudet, queso, sanctitatem uestram quod nullam hactenus Patri exsulanti et proscripto exhibuistis humanitatem consolationis: aut nichil, aut  minimum impendistis, cum tamen fere totus Latinus orbis euidenter agnosceret iustitiam Dei, et Ecclesie libertatem titulum esse exsilii et proscriptionis illius. Alias ergo ecclesias iam quinquennio non dico spoliauit, quoniam sponte et ultro communicauerunt necessitatibus suis et tribulationibus eius: sed ab eis stipendium accepit ad ministerium quietis, libertatis, honoris et glorie uestre. Non quod tenacitatem aut inhumanitatem uestram accusem, hec scribo, quia forte occupati eratis, sed ut fratres carissimos moneo, ut tandem aliquando in operibus caritatis reuiuiscat et floreat fides uestra: ut pace, quam speramus in proximo reformata, non erubescatis, sed fructum  caritatis exhibite, cum fenore multiplici recipiatis in letitia et exsultatione. uenit enim temporis plenitudo, ut Satane non liceat ulterius tanto furore in Ecclesiam debaccari: et Pater uester potestatem accepit a Domino, ut possit

Parcere subiectis et debellare superbos. 

Utinam uideant oculi mei uos pre ceteris de merito nobilitari posse in consolatione sanctorum compatientium nobis. Utinam uos arctiori caritatis uinculo socios gaudii nostri in reditu amplectamur! Utinam nunc uestra diligentia seminet in ariditate indigentium fratrum, et maxime in corde Patris uestri quos post modum metatis in gaudio! Scitis quis dixerit: Qui parce seminat,  parce et metet, et qui in benedictione seminat, de benedictione et metet . Quid? inquies, cum gratia temporali uitam eternam. Sed fortasse pertimescitis minas insidiantium et intentantium labores et dolores, ut non audeatis quod tempus exigit, et Ecclesie deposcit necessitas, lacrymis seminare, sed profecto fere soli, qui seminant in lacrymis, in gaudio metent. Nihil est quod uobis defuerit hactenus; opulentiam et quietem, aliis de egestate et labore pro defensione Ecclesie laborantibus, diuina gratia ministrauit: nunc demum si placeat, et uestre discretioni uisum sit, ut compassionem caritatis, quam tribulationi fratrum uerbis iugiter pretendistis exhibitione operis comprobetis. Non quidem ut  illis remissio sit, et uobis tribulatio: sed ex equalitate, ut in presenti tempore uestra abundantia si non fraterne, quod oporteret, saltem paterne inopie sit supplementum. Alioquin patens erit iniquitas, ubi nulla equandorum reperitur equalitas. Nam de his qui uersantur unanimes in domo Domini, scriptum est. Qui multum habebat non abundauit, et qui modicum non minorauit. Nunquid uos soli in castris Domini Gomor legitimum perdidistis? si manna prohibente Domino reseruatum munus quidem celeste, et panis et pastus angelicus putrescit et uermes facit: quid putredinis et uermium contrahet putredo, Domino prohibente, seruata in dispendium caritatis, in esurie et nuditate fratrum? non utique quod illi esuriant aut nudi sint, sed quod  illos nisi caritas in uobis per gratiam amplius excitetur, fami, nuditati et periculis omnibus exposuistis. uersentur hec et similia in animis et terantur in colloquiis uestris, et ponite corda uestra super uias uestras: et causam et itinera patris, et uias aduersantium. Et attendite quis, Deo inspectore et iudice, possit ab his exitus prouenire. Ita tamen ut non alius consultator Ranulphi, alius Iamne, alius Mambres, alius Achitophel magorumque similium; sed conscientiam suam quisque discutiat et consultat legem Dei. Iam sane preuia ratione illustrati per gratiam reducetis ad animum, quoniam misericordia plenitudo uirtutum est, et recedentes a uiis pristinis cum eo facietis misericordiam,  qui eam, Deo propitiante, cito respondere poterit in cornu uerbi, et affligentes se potenter affligere. Sit spiritus consilii uobiscum, et dirigat corda uestra, ut in bonum memineritis uestri. Hoc enim a corde et labiis meis, Deo inspectore, teste et iudice, caritas expressit ad dulcissimos et reuerentissimos fratres, ut mihi de cetero coram Deo, quem testem horum et iudicem in uoco, imputari non debeat, si me salubria consulentem dedignantur audire



EPISTOLA CCXC. AD WILLELMUM SUBPRIOREM CANTUARIENSEM. 

WILLELMO subpriori Cantuar.

Licet communis Pater noster et dominus magistra caritate dedicerit abundare et penuriam pati, et  ubique et in omnibus, in quibus est, pro Christo sufficiens esse: gaudeo tamen propter te, quod tandem aliquando qualitercunque caritas tua refloruit, et indicio operis quamuis sero, et modico prius apparuit, conuincit uel tenuiter uiuere fidem, que, ut nosti, teste Iacobo , sine operibus mortua est. Et quidem ille nullam hactenus aut honestam duntaxat sustinuit paupertatem Deo temperante flagella, et persecutiones hominum ut tolerabiles sint fidelibus, clementius mitigante, sed ad horam tentatus est ut se plenius agnosceret, et planius innotesceret mundo, et in tante tribulationis angustia fidem amicorum manifestius comprobaret. Iam per ignem transiuit et aquam, uexillum fidei et iustitie ante reges et presides reluctantes et contradicentes  erigere et perferre nec erubuit, nec expauit, nec prece, nec pretio, nec minis aut blanditiis aut tormentis frangi uel flecti potuit, ut nomen Domini reticeret, et honoris eius quantulumcunque dispendium pateretur. Nunquid non ei dictum est, et fere uerbis eisdem, sed diuerso proposito, sine me ut honorem diuinum minuam, ut Ecclesie deleam libertatem, et faciam te crescere in gentem magnam, dummodo consuetudines auitas procedere patiaris, et eis non anteponas aut opponas diuinorum reuerentiam mandatorum. Sed uas electionis fidem fiducialiter eloquens: »Aut, inquit, me delebis, aut hec Deo inimica presumptio tua delebitur, quia tibi talia molienti et illi seruire non possum.« Unde nutu fauente diuino contigit, ut qui  se pro honore Dei contempsit, plenam et gloriosam acceperit a Domino potestatem, qua conterere poterit aduersarios suos. Attende, queso, quomodo episcopi et alii qui eum impugnabant deficiunt: et persistens in eo quod tandem cepisti, conuerte et robora fratres tuos. Exhibe te patri filium, quoniam in eius manibus post Deum et per Deum salus Ecclesie posita est. Nec differas benefacere cum possis, sed si aliter salus eorum expediri non potest, fratribus utcunque subtrahe aliquid ignaris aut inuitis: unde incolumitas et indemnitas eorum in die obductionis ualeat procurari. Tu, Deo auctore, in portu nauigas, quid te oporteat agere per latorem presentium auditurus.



EPISTOLA CCXCI. AD IOANNEM PICTAu. EPISCOPUM. 


IOANNI Pictauiensi episcopo.

Gaudeo, si tamen fame preconiis fides est habenda, quod uos rex Anglie a predestinati itineris limine reuocauit, ut processum et exitum negotii uideatis, quod cum Cantuariensi, imo contra Ecclesiam gerit. Et utinam uestro et sapientum consilio acquiescat! Et quidem si Gratianus, ut iam dicitur incepisse, uiriliter egerit, tandem acquiescet sano consilio uel inuitus. Est tamen spes multorum, quod filius gratie, cui ex re nomen est, et beati Eugenii nepos recte incedet ad ueritatem Euangelii et apostolice maiestatis gloriam, et Ecclesie laborantis  honestatem et pacem. Scit enim indubitanter quod, si hac uia incesserit, eternam gloriam coram Deo et hominibus promerebitur. Et quia paucos inuenit quibus confidenter possit inniti, uos constantiam, queso, eius erigatis et roboretis in Domino. Rex, Deo propitio, bene soluendo est: et constat impenitentibus peccata non posse remitti: si uero res ablata, cum reddi possit, non redditur, non agitur penitentia, sed fingitur. Quid excommunicatis conferet absolutio, nisi satisfecerint de iniuriis et rapinis, et tam manifesto inobedientie crimine? Crimina publicatione sui euidentissima totam Ecclesiam graui scandalo affecerunt: et que in lumine commissa sunt, non debent in tenebris aboleri: presertim cum non sit aliquid occultum  quod non reueletur, et quod non predicetur in compitis et super tecta. Si sine iuramento fuerint absoluti, contra formam publicam et in lesionem Ecclesie grauiter presumetur: nisi restitutionis faciende uerbum rite processerit, principibus et tyrannis tam cetaneis quam futuris, perniciosum relinquetur exemplum. Si rex obtinuerit ut pactis inseratur regni dignitates saluas fore, consuetudines euicit mutato duntaxat nomine, et omnem Ecclesie Romane auctoritatem eliminauit ab Anglia. Sed absit ut aliquid istorum fiat! et certus sum quod dominus Cantuariens. preelegit exsulare perpetuo, quam ut propter pacem eius ledatur Ecclesia et sedis apostolice priuilegium conuellatur. Suadete ergo domino Gratiano ut in omnibus et  precipue in his articulis caueat sibi, ne eum, quod Deus auertat.

Decipiant animi sub uulpe latentes. 
Iam enim, ni fallor, expertus esse potest quoniam uerba precipitationis diligit lingua dolosa: »Nulla, inquit Sapiens, unquam securitas est, uicino serpente dormire.« Et in sede Satane certum est habitare struthiones et scorpiones cum his qui tenent doctrinam Balaam. ualete.



EPISTOLA CCXCII. AD BALDWINUM EXONIENSEM ARCHIDIACONUM. 

BALDWINO Exoniensi archidiacono, IOANNES Sar.


 Excussus propriis, aliena negotia curans, 

Quasi cum Cantuariensibus aut emulis eorum mihi sit aliquod familiaritatis commercium, nuper in festo Beate Marie Magdalene uizeliacum profectus sum, occurrens ibi nuntiis domini pape, causa, sicut uidebatur, addiscendi quid Cantuarienses timere oporteat uel sperare. Nam hec fabula fere sola linguas et aures utriusque regni, quod ad clerum spectat, et certe in magna parte ad populum, creditur occupare. Desiderabam autem reuera meum uidere cognominem, et quod magis est compatriotam et quodammodo fratrem Gratianum, cuius tu, ut meminisse potes, a sancte recordationis papa Eugenio Ferentini decretus es institutor. Illum  fratrem dixerim confidenter cum quo mihi fidei et societatis sunt iura communia, et licet nos non ediderit una ciuitas, patriam tamen nobis unam esse non ambigit: qui patriam fortium, que nobis indiuidua est, et quam Carmentis ostendit, reducit ad animum. Ab illo ergo et socio eius uiuiano amice et reuerenter exceptus, familiarius didici quod dominus papa et Ecclesia Romana Cantuariensibus plurimum fauent: adeo quidem ut nisi rex nunc cum domino Cantuariensi iuxta consilium domini pape fecerit pacem, ei denuntiaturi sint, quod non modo in manus archiepiscopi dabitur, sed et ipse Romanus pontifex in eum aggrauaturus est manum suam. Quod autem multos mirari asseris quo iuris ordine Cantuariensis excommunicauerit  episcopos et alios non conuictos de crimine seu de contumacia, nec confessos, sed nec citatos semel, quod grauius est post appellationem: mirandum quidem esset si de ueritate querimonia niteretur, sed secus est; quoniam opera eorum non modo precesserunt ad iudicium, sed in se quasi pigram et tardantem condemnationem prouocabant: et non tantum cum oportuerit, ab hominibus conuincentur, sed clamat contra eos celum et terra: unde et eis appellationis subsidium a Romano pontifice iure subtractum est: et archiepiscopo in ipsum regem et regnum et personas regni collata plene potestatis auctoritas ad omnem inobedientiam puniendam, et reprimendos Ecclesie malefactores, et suos. Procedit ergo apostolice sedis munitus  consilio: et nuper receptis propriis nuntiis et litteris domini pape securus factus est, quod ea que statuerit non mutabuntur. Archiepiscopus tamen paratus est excommunicatos illos absoluere, secundum institutionem Patrum et Ecclesie formam, si penituerint fructu condigno: si uero in ea que ceperunt contumacia, quod absit! duxerint persistendum, ipse uita comite procedet ulterius: nec ante reponet gladium Spiritus in uaginam quam terra purgetur a tantis abominationibus. Nam in infectum et concretum puluere septies mucro stringendus est, ut Syria conteratur.

Quod autem, ut aiunt, Reginaldus archidiaconus iactitat quod hi nuntii domini pape omnes conatus  et facta archiepiscopi apostolica auctoritate euacuabunt, ipsi plane diffitentur, asserentes cum iuramento quod in dispendium archiepiscopi nichil ex proposito facient. sed nec facere possunt, sed utilitatem eius et honorem Ecclesie quibuscunque modis secundum Deum poterunt procurabunt. Et quidem illis forma prescripta est cuius fines excedere non audebunt, quia ad hoc iuramento arctati sunt, adeo quidem ut iussi sint, nisi pace reformata, in totum a regis muneribus abstinere, ut nec sumptus ab eo recipere permittantur. Loquantur alii quod uoluerint, mihi spes interim pacis maior est, quam antea fuerit. Nam et in morbis per augmenta dolorum ad summum ueniendum est, ut, inualescente natura et defecata corruptione,  salus et incolumitas reparetur. Et licet aliqui glorientur se a domino papa absolutos, certo certius sit quod neminem eorum absoluit: quippe nondum ligatos nouerat, sed cum postmodum itinerantibus innotuisset, hanc de qua nunc agitur latam esse sententiam, remissus est ad dominum papam Radulphus archidiaconus Landauensis ut eum sollicitaret excommunicatos absoluere: sed non creditur exaudiendus. Nam, ut cetera taceam, se illi dominus Meldensis auctoritate maior et iure potior, uiribus totis opponet. Audietur autem in breui, Deo propitio, quid pars alterutra uel utraque proficiat  neque nuntiorum, qui iam usque Autissiodorum peruenerunt, diu poterunt arcana latere. Siquidem profectionis exitus, eo quod iam fere accesserunt ad illos quorum negotium geritur in ianuis est. Res in suspenso diu esse non poterit.

Et quia pro tuo, et quia tuus est, Exoniensi meo sollicitaris, interim probo quod fecit, subtrahens se ab excommunicatorum participatione. Indubium enim est quin a fidelibus tales oporteat euitari, quousque de absolutione constiterit. Deo enim quam hominibus obedire potius oportet. Quod tamen sepissime, presertim in talibus, sine periculo non contingit: eo quod per multas tribulationes intratur in regnum Dei. Hec est, dilecte mi, uia iustorum, hec purgatio uitiorum, uirtutum conflatorium,  electos statuens inter malleum et incudem: sed de omnibus his liberat eos Dominus, et probatos illustriori corona glorificat. Si licentiam  transfretandi obtinuerit, timeo ne cogatur, non ad suum, sed exactoris arbitrium appellare. Si enim ad nutum ipsius non processerint uniuersa, exacerbabitur impatientia eius, cui citra aliorum euersionem nichil est satis. Si processerint, iustitia relinquetur. Et quo nichil deterius aut turpius est, offendetur Deus. Si, quod magis credo, transfretare prohibeatur, timeo ne solus subsistere non possit, tot insidiis appetitus, tot prouocatus iniuriis, et tortoribus cunctis expositus. Nam et hoc fortasse mandatis principalibus inseretur.  Mitius tamen, si quid mansuetum esse ualeat in tormentis, tolerari poterunt inferiores ministri Satane, quam ille presens qui exigentibus peccatis maiorem nocendi accepit a Domino potestatem. Unde consultius arbitror, ut quandiu per dispensatoria diuerticula, que tamen iustitiam nullatenus impediant, euadere poterit, patienter interim sustineat habitare cum filiis Cedar, exspectans consilium et consolationem a Domino. Si uero regem redire contigerit, et durius conueniatur ut transeat in collegium impiorum, uocem pontifice dignam exerat in spiritum libertatis, et antequam ledat Ecclesie conditionem, sumpta quam Deus ministrabit honesta causa, exeat de medio Babylonis, ne tangens immundum accipiat de plagis eius,  funem, si alias  solui non potest, rumpens, ne cum periculo conscientie et nota infamie saluatricem cogatur rumpere caritatem. Interim quia tot angustie undique imminent, consulo ut, quatenus poterit, de rebus suis prospiciat sibi, et maxime spem ponens in operibus misericordie et orationibus sanctorum. Sic enim, quod et illum, si nondum legit, legere desidero, magnus Basilius se et populum suum a faucibus Iuliani eripuit. Deus certe ex alto prospicit, qui electos suos supra id quod possunt, tentari non patietur, de ipsa iucundum et gloriosum facturus tentatione prouentum.

 Ut autem sollicitudinem tuam ex aliqua parte mitigem, Fredericus Teutonicus tyrannus, Deo propitiante, pacem cum Ecclesia facturus creditur, petens ut filium suum natu secundum, quem in regem eligi fecit, in imperatorem recipiat dominus papa, et a catholicis episcopis precipiat consecrari, apostolice sedi pariturum, dum tamen Fredericus in persona sua nullum apostolicum, nisi uelit, recipere compellatur, preter Petrum et alios, qui in celis sunt. Et in his facile audiretur, si non pactis insereret, ut in gradibus et dignitatibus suis remaneant, qui sunt a schismaticis heresiarchis ordinati et consecrati. Stat in hoc calculo lis adhuc, sed utraque pars ex aliquibus signis in quadam petitionis parte alteri cessura esse presumitur. Quod plenius  innotescet, cum quod in breui speratur, uerbi procuratores huius, Cisterciensis et Clare-uallensis abbates ab Ecclesia Romana redierint. Pauca familiarius lator presentium prosequetur, cuius curam precor haberi facias, donec conualescat, in quo et fratrem meum, quoad medicinam pertinet, sollicitum esse desidero. Cum relatu digna emerserint, ea, fauente Deo, ad tuam citissime notitiam perferentur. uale, et tuorum memineris ante Deum.



EPISTOLA CCXCIII. AD EUMDEM. 

BALDWINO Exoniensi archidiacono, I. S.

 Mitto tibi litteras quas domino Cantuar. nuntii sui a curia nuper miserunt, ex quibus esse cautior poteris, ut non facile omni spiritui acquiescas. Nam a fautoribus utriusque partis in alteram multa dicuntur, et quelibet earum in assensum suum quos potest et quibus modis ualet conatur inducere. Sedis apostolice gratiam utrinque querunt: et  qui eam minus meruerunt, aut assecuti sunt, amplius gloriantur se uoti compotes esse. Iactitant se hec et illa obtinuisse: sed scio quod eis presertim in his que contrarius uidentur elicita, nullus sapiens habebit fidem, nisi scripta authentica et originalia proferant. Unum scio et mundo reclamante indubitanter et libere assero, quia qui Christo  adheserit, in finem non penitebit. Momentaneum est gaudium impiorum et instar puncti, quibus in breui tinea substernetur et operimentum erunt uermes: et electos suos consolabitur Dominus, nec patietur ut eos affligat duplex tribulatio. Pacem uniuersalis Ecclesie sperant omnes, et eam fere uniuersi desiderant: nec alios excipiendos esse crediderim, nisi quos scelerum conscientia torquet, conuincens eos proprie damnationis meruisse sententiam. Nam et ipse imperator iam exaugustus patenter expertus est se in Augustalem non posse redire dignitatem, nisi pacem cum Ecclesia fecerit, nec detrectat iam conditionibus equis fedus inire cum Italis: accitique consules ciuitatum cum nuntiis eius ineunde pacis in curia librant et formant articulos,  et ualituras inposterum componunt cautiones. Huius rei exitum prestolatur dominus Senonensis, qui tamen Paschalem solemnitatem domi sue creditur et speratur acturus. Reuertentur cum eo uita comite Cantuar. Ecclesie procuratores, qui domino suo scripserunt petitiones suas benignius quam sperauerant exauditas, licet de fide et constantia domini pape sibi antea uiderentur esse certissimi. Preuenerant eos nunti domini regis, Ragin, archidiac. Saresber. magister Ric. Barre, et Rad. Landauensis archidiaconus. Sed nulla instantia potuerunt efficere, ut eos nisi confusos dimitteret dominus papa antequam suum reciperet Gratianum, in cuius aduentu cornua eorum repressa sunt, et retusa, et Ecclesie causa, reuelata plenius ueritate,  magis et magis inualuit. Nam et coniuratio, que ad instar schismatis fieri cogebatur in Anglia, Ecclesie contra quam parabatur profectibus militabit. Secuti sunt alii nuntii ex parte regis: Aegidius scilicet Rothomagensis et Ioannes Sagiensis archidiaconi, et famosus ille iurator decanus Sares. retractantes priorum petitiones, et dicentes dominum regem causam, que inter ipsum et Cantuar. archiepiscopum uertitur, et formam pacis inter eos reformande prorsus in domini pape conferre arbitrium, et super hoc ipsius regis bullatas litteras protulerunt. Quod dominus papa benignius audiens regi gratulatorias scripsit litteras, quarum tibi rescriptum mitto.

Interim rex cum alio rege, mediante Tyrensi archiepiscopo,  de tollenda cruce tractabat, eique persuaserat interpositis cautionibus  quod a proximo Pascha in annum arripiendo itineri accingetur. Et quidem sub eo pretextu Christianissimum principem in componendis finibus suis habebat adiutorem, donec collusio inita cum Herueo de monte Mirabili, illum ex causa probabili fecit esse suspectum: suspectiorem uero quod colloquium et concordiam regis Francorum et comitis Flandr. studuit impedire. Ut tamen deuotionem tollende crucis probabilius astrueret, per uiros magnos et religiosos et per familiares suos , cum Ecclesia de pace tractabat, utens domini  Tyrensis officio in hac causa, cui etiam presentibus archiepiscopis, episcopis, abbatibus, et multis proceribus conuocatis, primo Deum et  Christianitatem suam obsidem dabat: deinde patruum suum regem Hierosolymorum, et omnes qui conuenerant constituebat fideiussores, quod ex animo in fide et sinceritate Cantuar. archiepiscopo remiserat omnes querelas, et iram, et animi rancorem, et omnibus suis, petens ut redirent, sua omnia in pace et securitate recepturi: nec aliquid exigebat, nisi ut ei faciat archiepiscopus quod regi debetur: et ipse uicissim illi quod rex debet archiepiscopo. Misit autem abbatem Cisterc. et fratrem Gaufridum Fulcherii magistrum Templi, et Gaufridum Autissiodorensem Senonas, ut prefatum Cantuar ad ipsum  cum episcopo Sagiensi in hec uerba adducerent. Sed cum fidem eorum secutus archiepiscopus Pontisaram uenisset, denuntiauit ei dominus Rothomagen. ne procederet, quia rex erat in Angliam transiturus sub omni celeritate pace infecta. Receperat autem duos de nuntiis suis magistrum Ricardum Barre et Landauen. archid., in quorum reditu pax impedita est, machinatione, ut aiunt, Gaufridi Cantuar. archid. cui Deus quandoque respondebit ad merita.

Iactitabatur tunc regis nuntios absolutionem episcopi Lond. et omnium aliorum obtinuisse, et quod archiepiscopo subtracta erat potestas animaduertendi in regem et terram suam siue regni personas, sed mendacia illico detecta sunt, superuenientibus  litteris domini pape etiam antequam Londonen. episcopus ad curiam iter arriperet: qui procul dubio labori pepercisset et sumptibus, si  sine tanta difficultate absolui potuisset. Fama celebris est quod memoratus Cantuar. archid. regi persuasit in Angliam transfretare ut episcopos torqueat et clerum, qui contra dominum papam et matrem suam Cant. Ecclesiam iurare noluerint. Undique metus et angustie undique, necessitate uitandorum inflicta. Longe melius est incidere in manus hominum quam derelinquere legem Dei. Alterum enim semper gehennam ingerit. Alterum uia est ad coronam, et perpetuat gloriam. Nam qui persecutionem propter iustitiam patiuntur, beati sunt, quoniam quos pugna purgat, probat et illustrat,  finis pugne sine fine coronat. Satanas autem amplius seuit, cum exterminium suum uidet accelerari: et illa pars hiemis tetrior est, que ueris imminentis precedit amenitatem. Historias replica, tyrannorum gesta reuolue, et plane reperis in pressuris semper dilatatam esse Ecclesiam: et quod persecutio quanto atrocior erat, tanto citius sedabatur. Regem autem tam ab amicis quam ab aliis nuntiis qui premiserunt istos, ut premuniretur, indubitanter significatum est, quod nisi citius cum Ecclesia fecerit pacem, secundum quod ad petitionem suam dominus papa prescripsit, et hoc infra Kalendas Maii, extunc nulla ratione differri poterit, quin in personam eius et terram cismarinam et  transmarinam ecclesiastica seueritas exerceatur. Et hoc quidem arbitror huic exacerbationi, quam Deus mature, prout Ecclesie nouit expedire, compescat, dedisse originem, procurantibus fomitem ardoris et incendii, causas iugiter subrogantibus his qui oderunt pacem: et sciunt se cum perpetue nota infamie futuros detestandum schismatis et apostasie exemplum. Lator presentium, si tibi uisum fuerit ut eum admittas, plura supplebit. Cum redierint, quorum in breui speratur aduentus, referenda que emerserint tibi Deo propitiante scribere non pigritabor: et utinam me de statu tuo, quem Deus successibus impleat, mature certiorari contingat.



EPISTOLA CCXCIu. AD ROBERTUM SACRISTAM. 


Idem ROBERTO sacriste.

Deuotionem quam habes ad me nuntius uester diligenter exposuit, et me non mediocriter ad referendas gratias, quantum uerbis potuit, obligauit. Cum enim me tanto exsilii tempore ueteres amici prorsus omiserint et contempserint, illis qui saltem bona uerba sub hac tempestate proscriptis communicant his quos alii contempserunt, presertim cum facultas no suppetat ut eos opere consolentur, amicitiam prout possunt, uidentur colere, et ulteriorem gratiam promereri: siquidem ratio, non minus animorum quam rerum pensat impendia.  Censetque preponderare lancem que solidata caritate repletur. et que rerum leuitatem prefert, et ficte dilectionis umbratiles pretendit imagines, suspendit in auras. Perseuerate ergo in eo quod fideliter incepistis, et deuotionem quam Patri uestro debetis, et Ecclesie laboranti continua caritatis exhibitione quoties fuerit opportunum proferte in lucem, ut tam a Deo quam ab ipso archiepiscopo uobis in retributione uerbi respondeatur pro meritis. Quod, Deo propitiante, futurum speratur in breui, quia creditur apud nos quod pax Ecclesie diu differri possit. Sed et hanc ad honorem Dei et Ecclesie utilitatem creditur prouenturam, non ut quidam mentiti sunt in confusionem domini Cantuar. et eorum qui pro iustitia decreuerunt  ponere, si opus fuerit, animas suas. Nec doleatis si Rothomagensis archiepiscopus et episcopus Niuernensis in Angliam uenerint: quos sicut pro Ecclesia plurimum, ita contra eam uel dominum Cantuar. aut suos nichil omnino posse certissimum est. Sed nec eos uelle nocere credimus, quin potius quod ad honestam pacem et utilem totis uicibus laborabunt. Hoc scripsi ne nuntii uestri uidear contempsisse sermonem, qui ad obsequium uestrum, ubi facultas adfuerit, sum paratus in Domino. ualete.



EPISTOLA CCXCu. AD MAGISTRUM GIRARDUM. 

 Idem magistro GIRARDO.

Moleste tulit dominus meus archiepiscopus quod uos qui clauem habetis scientie, et in lege Domini, quam publice docetis, iugiter occupamini, adeo ut, mundanis disciplinis penitus reiectis, solius ueritatis et iustitie sacra confiteamini, Cantuar. archidiacono, quem solemniter excommunicatum esse non ambigitis, communicare presumpsistis exemplo pernicioso, et quod sicut uestram conscientiam ledit, sic non modice denigrat et famam. Nam nec in minus perito tantus facilis esset excessus, nedum in illo, cuius non modo doctrina, sed et uita debet auditoribus esse uirtutis exemplar. Sed, quia credibilius est uos de humana infirmitate, quam de malitie peruersitate, licet graue nimis sit quod  admisistis, peccasse, de mandato ipsius litteris uestris respondeo que sequuntur, mittoque rescriptum litterarum quas ad excusationem sui domino Sagiensi transmisit, qui monuerat ut ei Parisiis occurreret in incertum. Sed, ut scitis, nec equitaturas nec expensas, nec socios, qui per regnum dispersi sunt, ad tam crebros et inutiles discursus potest tam subito preparare: quod etiam sapientes, qui eum tam facile euocant, oportuerat premetiri. uos autem diligentior exstitistis, qui ei, uno duntaxat interposito die, certum prestitistis diem, ut diplomate incedens episcopo Sagiensi et archidiac. Cantuar. occurreret. Sed quatenus episcopum uerba et littere uestre obligent, melius nostis: et ipse recolit qualiter eiusdem episcopi litteris, et  aliorum consilio nuper delusus sit, ut socios conuocaret, et uarias inutiliter procuraret expensas. Nam ad iter accinctus erat, et fatigauerat multos, cum ipsum fama uulgante didicit in Normanniam redisse; incertum an dignus haberetur qui litteris deberet aut nuntio premoneri. Fortasse Ecclesie negotium adeo humile est, ut non nisi de latere et ex accidenti tractari debeat, et transcurrentibus tangi potius quam expleri. Sed quicunque personas que plurimum lese sunt, despicit, causam meminerit esse Christi, qui comprimit elationes maris, et pro arbitrio suo potestatum dispensat habenas. Ipse Cantuar. Ecclesie patronus est, et inspirabit animo domini regis, ut diuinitus indultam sibi licentiam  moderetur, nec eam que satis, et supra, et contra fas et modum, gratis afflicta est, et tam ipsum quam antecessores suos tanquam pia mater promouit, aluit, et protexit, affligat amplius. Sapientior enim est, quam ut salutis sue dispendium et filii sui perniciem procuret, neque nos ignari sumus quid nuntii sui quesierint ab apostolica sede uel obtinuerint. Cessent mine, quoniam Ecclesia Dei per misericordiam eius in portu nauigat, nec est a strata publica, quam Christus ostendit, recedendum, presertim his qui in tanta acerbitate exsilii tam patenter experti sunt misericordiam Dei.

Oscula promittitis et amplexus, si morem geramus homini, et is qui forma Christianorum est audiuit  a tentatore: Hec omnia tibi dabo, si cadens adoraueris me . Ipse iudicet causam suam, et dominum regem perducat ad ueniam, qui malignantium consiliis impulsus, innate benignitatis quam habere consueuerat, nimis oblitus est: et, dum inimicis Ecclesie uehementius cessit, speciem induit inimici. Nec dubito quin ipse sibi dum hec gereret displiceret, sed quasi inuitus insipientium clamoribus agitabatur, et trahebatur funiculis impiorum. Adiicitis ut dominus Cantuar. occurrat nominato superius episcopo et archidiac., quasi illum recepturus sit nedum ei occursurus, quem ipse solemni anathemate condemnauit, sententiamque in  eum latam confirmauit apostolica sedes. Utique mirum ducit quod ei prefatus Sagiensis et alii uenerabiles uiri prelati ecclesiarum citra absolutionem communicant, quod a se sciunt in districto examine requirendum: et fortasse in Ecclesia presenti non dabitur obliuioni. Certo tamen certius est, quod tam episcopum Londoniensem, et ante nominatum archidiaconum  dominus Cantuariensis paterna pietate recipiet, et consolabitur, ex quo se filios exhibuerint: et omnes excommunicatos, quos absolui licitum est, uiam fidei ingredientes sincere caritatis brachiis amplexabitur. Quid multa? Nihil est, dummodo conditio Ecclesie non ledatur, quod non sit ad uoluntatem domini regis paratus implere, si gratiam eius sibi et suis plene  senserit reformatam. uos autem de cetero negotiamini cautius, et absolutione quesita diligentius, excommunicatorum participationem studiosius euitetis, nisi ab Ecclesia uelitis excludi citius, et cum eis anathematis recipere portionem. Sane precedens ruina uos cautiores reddidisse debuerat, eritque sequentis grauior reparatio, si, quod absit! post commonitiones et pericula toties instructa discretio non declinauerit causam. Optata salute uos impertiar, cum licuerit.



EPISTOLA CCXCuI. AD CONuENTUM CANTUARIENSEM. 

Dilectissimis fratribus et amicis karissimis, qui  in sancta Cantuariensi Ecclesia congregati sunt, et piam sapiunt unitatem, proscriptorum minimus IOANNES de Saresb., semper coram facie sua feliciter ambulare.

Aequum est, dilectissimi, me de uestris gaudere profectibus, anxiari periculis, damnis et iniuriis compati, et, quantum Christiano licet, si forte, quod absit! immineat exanimari defectu. Lugere siquidem parum est, quod etiam in hostium occasu iustos pie fecisse recolimus, cum caritatis uirtus exstincta Spiritus sancti protestetur occasum. Cuius funus non est perfunctoriis lacrymis, non est gemitu, aut dolore momentaneo persequendum; sed uita per penitentiam et fructum bonorum operum instantius reparanda. Nec moueat si Spiritum sanctum,  qui procul dubio immortalis est et beata uita iustorum, dictum est in aliquibus interire, cum Paulum audieritis dicentem: Spiritum nolite exstinguere, prophetias nolite spernere. Et utinam efficialiter audissetis, quod ut sapiens meminit, non auditores uerbi, sed factores iusti sunt apud Deum. Neque hec in suggillationem omnium uestrum dicta credantur, quia Spiritus sanctus testis est, quod ex caritate potius quam ille solus inspirat qui caritas est, prolata sunt, quam in alicuius iniuriam Christiani. Licet aliquos de numero uestrum pro iniuria Spiritus et fraterne caritatis exterminio iure et merito ne pereant, sed salubriter  confundantur, crediderim arguendos. Euoluat unusquisque et relegat proprie conscientie librum: in ambiguis, si qua sunt, interpretem querat et inuocet Spiritum sanctum, qui docet hominem scientiam et absconditam reuelat ueritatem, ut eo docente sibi fidelius et familiarius innotescat: et, ut arbitror, plane et plene deprehendet quid ab accensa uel incensa, quid a tepida uel remissa, quid ab exstincta uel fugata et perdita sibi prouenerit caritate. Absit tamen ut per blasphemiam, aut obstinationem, aut desperationem, aut impenitentiam, peccatum irremissibile commiserit quis in uobis! quia, licet in ramis debilitata et confracta sit caritas, spes tamen est quod maneat in radice, et rigata et perfusa celestis gratie imbribus possit  reuirescere, et uere compassionis et iustitie facere fructus, si cor posuerit anima super uias suas, si penituerit, si culpam fateatur, si pro facultate satisfaciendo redimat quod commisit. Sed fortasse dicetis: Tu quis es aut que est domus patris tui in Isrel, ut religiosos arguas uiros, presertim in ecclesiarum Britannie cardine constitutos? Aut nos quid commisimus unde caritatem probes exstinctam aut remissam? Ego quidem pro me respondeo quod premisi, quia proscriptorum Christi minimus sum, et, quod ex conscientia loquor, quem zelus domus Dei, ut alterius parcam iudicio uel errori, iam multo tempore fecit exsulare proscriptum: et qui, ut propriam fatear insipientiam, scandala fratrum patienti animo sine scrupulo nequeo tolerare.  Annon licet mihi presertim apostolo docente propriam ustionem deplorare in scandalis? Non licet cegrotantes quibus coinfirmor inuitare ut pariter curramus ad medicum? Profecto cuilibet discipulo Christi etiam minimo liberum est ipso inspirante dare testimonium ueritati: quam quisquis ex Deo est, non modo patienter, sed libenter audit. Audite ergo et uos animo patienti quam ego reputem culpam uestram, quod dispendium caritatis: quod, queso, ubi apparuerit, nolite uanis uerborum foliis adumbrare, sed opere potius expurgetur et ueritate. Sex anni fere euoluti sunt, ex quo pro iustitia proscriptus exsulat Pater uester multis et magnis arctatus angustiis, multis utriusque sexus et cuiusque  etatis cexsulibus Christi, scilicet pauperibus oneratus. Et quid ei uel cexsulantibus sibi tanto tempore impenderitis, si quid tantum a memoria uestra elapsum esse non arbitror? Ubi interim, queso, caritas? ubi amor? ubi affectio filialis? Nam, ut ait per organum suum Spiritus sanctus, probatio dilectionis exhibitio operis est: et eodem constat auctore, amorem non posse otiari. Sed pretenditis publice potestatis uires, satellitum insidias, et metum iustum, ne locum perderetis et gentem. Plane magne sunt, et utinam magne sint semper in Domino uires regie potestatis; sed non tante ut omnes uestras cohiberent impensas, quas ubi sepius fecerint qui poterant quisquis diffiteatur ueritas nouit, et fortasse etiam ante diem Domini quandoque  saltem pro parte reuelabitur. Hoc indubitanter dixerim, Christum nunquam puniturum, nec homines culpaturos, si aliquid subtraxissetis necessitati uestre nedum deliciis, quod possit Christi pauperibus pro iustitia et libertate Ecclesie exsulantibus erogari, nisi forte quispiam credat Deum in extremo examine glorificaturum illos qui duplicibus induti sunt, et epulantur quotidie splendide. Satanas uotiuo pietatis affectui satellitum ministerio multas tetendit insidias, sed eas aliquorum fides et diligentia licet paucorum euasit. Quod uos facilius potuisse coniicio, si quando fuisse attentatum. Utinam pietatem uestram saltem uoluisse cuiuscunque operis testimonio conuinci potuisset! Superest ut de timore uobis apostolus Christi respondeat,  quoniam timor iste non est in caritate. Iudei ne locum et gentem perderent, Christum, ut recolitis, occiderunt, et eo ipso, quod maxime uolebant euitari, de merito amiserunt locum et gentem. Nam fere quoties ex aliqua causa consulto Deus offenditur, res in contrarium uoto pergit euentum. Si tamen illi longo tempore exspectati penitentiam egissent, potuissent loci et gentis retinuisse primatum, qui illis induratis genti traditus est facienti fructum eius. uos itaque, dilectissimi, quoniam adhuc tempus est propitiationis et meriti, accelerate ad ueniam per dignos penitentie fructus, et preoccupate faciem iudicis in confessione, et satisfactionis diligentia redimite moram, et lapsam erigite caritatem. Facilis et gloriosa, si uera  sunt que dicuntur apud nos, satisfaciendi et redimendi famam uobis offertur occasio. cum dominus rex, ut aiunt, in iniuriam Ecclesie uestre filium suum per manum archiepiscopi Eboracensis aut alterius episcopi uelit inungi et consecrari in regem. Prohibet hoc dominus papa mandato iterato, et sunt prohibitorie eius in regno. Quas si porrigere cessauerint alii, et ad uos peruenerint, induantur, queso, aliqui uestrum uirtute ex alto ut eas porrigant, Dei et summi pontificis auctoritate prohibentes, etiam interposita appellatione, si opus fuerit; ne tantum preiudicium sancte Cantuariensi Ecclesie inferatur: presertim cum is ad quem spectat dominus Cantuar. paratus sit hoc implere.  Nihilominus si eas in fraudem Ecclesie suppresserit aliquis ut ad uos peruenire non ualeant, uos tamen de diuina misericordia confidentes prohibitionem et appellationem ad propulsandam iniuriam imminentem interponere non differatis, et omnibus Ecclesie uestre suffraganeis auctoritate sedis apostolice precipere, ut presentiam suam huic operi subtrahant, et preiudicio matris sue nulla prorsus ratione communicent. Quod si uobis tacentibus presumptum fuerit, cui de cetero poterit persuaderi zelum non periisse, et caritatem non esse exstinctam? sic non est in uobis aliquis qui non faciat pretiosiorem momentaneam uitam, quam salutem Ecclesie sue et coronam iustitie. Non enim nunc a uobis uestra queruntur, sed ut uos doceatis  esse Dei cultores et Ecclesie filios. Hac uirtute procedentes redimetis offensas, et tam perspicua caritas multitudinem que precesserunt operiet peccatorum. Eis tamen qui inspirante Christo armaturam zeli assumpserint, induti pro thorace iustitiam, et pro galea iudicium certum, dux et custos aderit fidelis Deus, qui eos super uires tentari non patietur; sed ea que nunc uidentur imminere pericula in ueram pacem, plenam securitatem et perpetuam gloriam commutabit. Nam dominus rex, quidquid loquantur homines, si se meminerit esse christum Domini, et pro debito officii, pro generis nobilitate, pro clarissimi uirtute animi, non modo iusta petentibus non irrogabit iniuriam, sed alios ne irrogent cohibebit. Scit enim quia regis honor  iudicium diligit. uideor mihi uidere plures in uobis qui preclari huius meriti coronam affectent, et dicant singuli cum propheta in auribus Ecclesie: Ecce ego, mitte me, conantes ceteris preripere titulum quo fama redimetur uniuersitatis, et priuilegium Ecclesie stabili uigore perpetuabitur.



EPISTOLA CCXCuII. AD THOMAM CANTUARIENSEM EPISCOPUM. 

THOMAE Cantuar. archiepiscopo, I. SARES. a Carnoto.

Consilium domini Senonensis et nostrum est, si uobis melius non occurrit, ut littere urgentiores quas habetis penes uos de iustitia exercenda, si pax  non fuerit, celerius Rothomagensi et Turonensi archiepiscopis ostendantur: saltem ut audiat hostis et terreatur. Preterea desiderat ut sue reddantur Auxitano et Burdegalensi, quia et cause prodesse poterit, et persecutoris minuere uires, si in Guasconia auditum fuerit terram eius interdicto subiiciendam esse. Nam ad Bituricensem, quidquid de guerris contingat, semper facilior probabiliter speratur accessus. Et memineritis quantum periculum et infortunium ad se traxerit mora porrigendi conuentionales archiepiscopo Rothomagensi et episcopo Niuernensi, et item prohibitorias Eboracensi archiepiscopo et episcopis transmarinis. Nec dixeritis que prouenerunt uobis non fuisse predicta, sed  potius quod omnium auspicantium more, subtilitatem uestram uaticinia que non erant a spiritu deluserunt. Utinam non sit deceptionis huius morbus irreparabilis: sed nisi celitus data sit releuatio seu consolatio non occurrit. Et quidem recte, ut arbitror, cum nos alieni ingenii imaginationibus uanis presumeremus euoluere cordis humani latebras, quarum solus Deus arbiter est. Quid, queso, magis temerarium, aut in Deum, qui hoc singularis eminentie priuilegio uindicat, iniuriosius est? Nam se ipsum nosse, etiam Apollinis oraculo summam esse sapientiam adeo celebris est sententia apud philosophos, ut ei nemo ueterum ausus sit refragari. De celo si quidem, ut aiunt, descendit , id est Scito te ipsum. Quia ergo hic humana  deficit et angelica eatenus non attingit, sola Dei sapientia est que consilia et cogitationes hominum non imaginatione phantastica coniicit, sed sicut sunt usquequaque cognoscit. uaticiniis ergo renuntiemus inposterum, quia nos in hac parte grauius infortunia perculerunt. Qui corda finxit, illa examinet: nos quid domi nostre sit exploremus.



EPISTOLA CCXCuIII. AD MAGISTRUM HEREBERTUM. 

IOANNES Saresberiensis, magistro HEREBERTO.

uestra redolet pagina caritatem, et quas ad presens reddere nequeo gratias, diligentia studiosa promeruit. Reddet autem qui potens est, et qui cordi uestro gratiam inspirauit, ut desolatis solatium,  et Christi confessoribus ueritatis testimonium perhiberet. Siquidem nobis, ut cexsulantium uota dictionis pluralitate concipiam, gaudium est et exsultatio, cum Ecclesie columnas aduersus impetus malignantium, qui nos in aliud euangelium transferre moliuntur, uidemus immobiles, ut fidei sinceritatem gratie et potestatui preferant, et traditiones hominum diuine legi subiiciendas patenter euincant. Resistentibus enim facillime cedunt, qui fugientes instantissime persequuntur; et, tanquam preuisi lupi, nullam appropinquantibus adferunt lesionem, si fraus eorum reueletur a fidelibus, et arguatur a lumine. Quid enim dedit ab initio cornua peccatori, nisi quod omnes in fugam uersi disparuerunt a facie tribulantis, et Ecclesiam laborantem  contra ea, que sub pretextu iuris inueterati, et antiquarum uel antiquandarum consuetudinum presumpta sunt, non erat qui adiuuaret? Sed pro certo qui tunc pre ceteris placere hominibus, imo furentibus affectabant, confusi sunt, comprehensi in operibus manuum suarum, et diuina preeunte et adiuuante clementia, amplius confundentur, quoniam Deus, dum taliter in specie religionis uersati fuerint, spernit illos. Salus autem electorum uidetur stare pre foribus, et Deo propitio gloriam eorum cito contemplabuntur oculi uestri, et aliorum qui decreuerunt Deo potius quam hominibus obedire. Unde domino meo episcopo Wintoniensi, quanta possum mentis alacritate, congratulor, qui conuentus  a iudicibus et senioribus terre Christo dignum responsum dedit, et rescriptum emisit congruum etati, professioni, honori et generi, et quod ad uirtutem poterat, sicut et fecisse creditur, compresbyteros animare. Nam et illi tendiculas insidiantium laudabiliter eluserunt. Alia uice, si conuenti fuerint, locuturi uerbum fidei et ueritatis cum fiducia: plane docentes, quod dominus rex hactenus abutens pernicioso consilio abductus est in inuium, et non in uiam, et suadebunt, utinam persuadeant, ut ad uiam redeat, extra quam saluari non potest, nec diu principis frui gloria, nisi cum Ecclesia Dei faciat pacem. Nec uos moueat inanis gloriatio eorum qui iactitant, quod dominus papa illos, quos archiepiscopus excommunicauerat, habeat absolutos,  inde solatium querentes miserie sue, quod eis cum benedictione causam dicitur delegasse, et hoc postquam anathemate condemnati sunt. Nam dominum papam excusat ignorantia, cui nondum innotuerat in eos excommunicationis latam esse sententiam, nec tamen prece uel pretio induci potuit, ut aliquem eorum a manu domini Cantuariensis eximeret, quin pro modo culpe eos percelleret seueritate uindicte. Hoc autem certum teneat uestra dilectio, quod dominus meus Cantuariensis preelegit in exsilio mori, quam sine Ecclesie liberatione redire, nec, auctore Deo, pacem facturus est, nisi utilem posteris et tam presentibus quam futuris honestam. Si uero persecutores Ecclesie perdurare in malitia decreuerint, ipse quoniam plenam accepit potestatem,  progredietur ulterius, et contra Deum in exercenda iustitia nulli parcet. ualete.



EPISTOLA CCXCIX. AD WILLELMUM SUBPRIOREM ET ALIOS CANTUARIENSES. 

Amicis et fratribus karissimis WILLELMO subpriori et ROBERTO sacriste, et aliis qui sancte Cantuar. Ecclesie curam gerunt, suus IOANNES, salutem et dirigere prudenter in futura prospectum.

Preces uestras et uota fidelium tandem misericors et miserator Dominus exaudiuit ad honorem suum, ut ex multis et certis indiciis patet, Anglicane Ecclesie restituens pacem et ab exsilio reuocans  patrem uestrum. Utinam fuissent aures uestre ad os domini regis, quando in colloquio regum nuper habito, inter castrum Blesense et Ambasiam, dimisit dominum archiepiscopum, ut a Francis, quibus tenebatur, licentiam mature reciperet, sub omni celeritate rediturus ad ipsum, inde in Angliam transiturus. Igitur, ut condictum est, Deo propitio, in festo Omnium Sanctorum Senonis ualefaciet, ex proposito et condicto rediturus ad propria, et quam cito poterit sanctorum urbem reditu suo Cantuariam illustrabit. uos itaque, sicut honori et saluti ecclesie uestre prospectum esse uultis inposterum, patri uestro occurrite, et in partibus cismarinis, si quid fidei, si quid amicitie, si quid deuotionis aut consilii est, transmittere non  differatis, unde se possit exonerare, et uobis perpetuo teneatur obnoxius. Redimite uel nunc moram, ne forte ad se ineuitabile iacture rerum et fame periculum trahat. In Historia Nouorum reperi decessores uestros primos occurrisse reuertenti ab exsilio patri Anselmo. Nunquid uos degeneres eritis, ut nichil solatii aut minimum, et non secundum uos reuertentibus patri et fratribus conferatis? Absit hoc semper a prima Britanniarum sede Cantuariensi, ne tam fedum temporis nostri, tam inhumanum et indeuotum, et indisciplinatum exemplum transmittat ad posteros! Dolor et cordis angustia me uobis compatientem et timentem ne ex pusillanimitate et tenacia quorumdam  Ecclesia Dei contrahat opprobrium sempiternum,  scribere non patiuntur omnia que locus et causa ingerit: sed, ut arbitror, Deum timentibus et sapientibus et amantibus honestatem satis dictum est. Hactenus ergo amicos premonuisse sufficiat. Nec dubito quin amantibus caritatis reddatur fructus, et in surdos  faba cudatur. ualete, uestri et nostri memores in caritate.



EPISTOLA CCC. AD PETRUM ABB. S. REMIGII. 

Idem PETRO abbati Sancti Remigii.

Mora mea rectissime poterat accusari, si non eam necessitas accusaret. Debueram enim, ex quo primum in Angliam pedem posui, nuntium remisisse,  per quem uestra dilectio de alumnorum statu posset certiorari. Sed quia mihi in ipso nauis egressu, noua et stupenda rerum facies occurrit, alium certiorare non potui, qui ex uariis opinionibus et uerbis hominum reddebar incertus. Nam, triduo antequam applicarem, omnia bona domini Cantuar., et suorum adnotata fuerant, procuratoribus suis ab administratione submotis: et in portubus edicto publico inhibitum est sub interminatione exsilii et proscriptionis, ne quis nostrorum, si forte Angliam uellet exire, transueheretur. Piissimi tamen officiales domini regis prouida nimis cautela et perniciosa nobis circumspectione precauerant, ut archiepiscopus et sui ab exsilio redeuntes nichil prorsus aut  minimum inuenirent preter domos uacuas ex magna parte consumptas, et horrea demolita, et areas nudas, et hoc ad consolationem diuturne proscriptionis et emendationem sacrilegii perpetrati. Et cum pax nostra nobis in festo Beate Magdalene fuisset reformata, et serenissimus dominus noster rex filio suo nouo regi litteris patentibus precepisset, ut archiepiscopo et suis omnia restituerentur in integrum, prout fuerant tribus mensibus antequam Angliam egrederentur, omnes tamen redditus nomine eius precepti sunt, qui usque ad Natale Domini percipi potuerunt. Plures possessiones et ecclesias quas ipso iure et ratione pacti conuenti restitui oportebat Ecclesie Cantuariensi, adhuc publice potestatis auctoritate occupant curiales.  Ego inter ceteros una ecclesia priuatus sum que XL marcas annuas soluebat antecessori meo. Contigit autem me triduo applicare ante Octauas Beati Martini, et in ipsis octauis erat Cantuar. synodus celebranda, in qua me uices absentis archiepiscopi gerere oportebat. Cum itaque preter spem, et contra bonam opinionem, et bonas promissiones domini regis, sic omnia turbata reperissem, ut de pace nostra et de reditu archiepiscopi desperaretur ab omnibus, et me tanquam in carcere positum agnouissem, uultu hilari et animo constanti Cantuariam petii, ubi a clero et populo cum magno honore et quasi angelus Domini receptus sum, fidelibus iam ex aduentu meo meliora sperantibus, eo quod eis persuasum erat quod me nullo modo archiepiscopus  premisisset, si non esset in breui secuturus. Inde synodo celebrata ad nouum regem prouectus sum, et satis humane receptus, licet concustodes sui aliquid timoris pretenderunt, suspicantes pacem nobiscum non simpliciter factam esse, sed rancoris palam remissi firmius herere radices. Quod etsi ex uariis signis patenter aduerterem, sic legi ac si omnia ad uotum procedere arbitrarer. Festinanter inde ad matrem meam deflexi iter, quam iam altero languentem anno, et amodo iam diem Domini cum gaudio prestolantem, ex quo me uidit, uestris et sanctorum quibus cohabitatis orationibus precor attentius commendari. Receperat autem responsum a Spiritu se mortem non uisuram, donec me et fratrem meum uideret ab exsilio redeuntes.

 Interim illi ueteres amici domini Cantuar. et ecclesiastice libertatis propugnatores, dominus Eboracensis, episcopus Londonie et complices eorum, consilium inierunt cum publicanis, legatione transmissa ad dominum regem, ne prefatum Cantuar. in Angliam redire pateretur, antequam renuntiaret legationis officio, et restitueret ei uniuersas litteras, quas emeruerat ab apostolica sede, et repromitteret se regni iura inuiolabiliter seruaturum, ut sub obtentu cautionis huius ad obseruantiam consuetudinum arctaretur. Dicebant enim quod reditus eius domino regi damnosus et probrosus futurus erat, nisi ista precederent. Fecerant etiam de singulis uacantibus ecclesiis senas euocari personas, in quas de pastore eligendo uniuersitatis  arbitria conferrentur, ut electiones de Ecclesia in aliud regnum et palatium protracte celebrarentur ad nutum regis: ubi si Cantuar. ob reuerentiam canonum pro officii sui debito obloqueretur, regiam offenderet maiestatem; si consentiret reus esset in Deum et conuinceretur in constitutiones ecclesiasticas incidisse. Sepe dictus autem dominus Cantuar. ex mandato domini regis Rothomagum uenerat, inde ex promisso liberandus ab obligatione creditorum, et cum honore in patriam remittendus. Sed fefellit eum opinio, Ioanne de Oxeneford. afferente litteras domini regis, quibus rogabat et monebat, ut sine mora rediret ad Ecclesiam suam, et antedicti Ioannis conductu et solatio in itinere frueretur. Paruit archiepiscopus,  et in redeundo emulorum per amicos machinamenta cognouit, qui iam ad mane profecti uentum commodum exspectabant, archiepiscopo nostro in littore opposito similiter exspectante. Ubi cum de transitu eorum et machinationibus certior fieret, conatus eorum uia qua potuit elisit, mittens archiepiscopo Eboracensi litteras apostolicas, quibus ipse et Dunelmensis episcopus propter usurpatam noui regis coronationem ab episcopali officio suspenduntur. Alias quoque porrexit nuntius London. et Saresb. episcopis, quibus in sententiam anathematis reuocantur, et suspenduntur omnes episcopi, qui prefate coronationi interfuerunt.  Quo facto, prosperior aura spirans a Flandria dominum archiepiscopum in Angliam felici nauigatione perduxit, uenientemque ad portum cui Sandwicus nomen est, regii satellites exceperunt, custodiis per littora dispositis, ut creditur, ad nocendum, et armatis perstrepentibus, quos antefatus Ioannes Oxenefor. cohibuit et compulit arma deponere, non tam, ut putatur, fauore nostrorum, quam ne temeritas eorum dominum regem et liberos suos nota proditionis inureret. Exegerunt tamen ut alienigene qui cum archiepiscopo uenerant, sacramentum prestarent de seruanda fidelitate regi et regno. Nec apparebat quisquam alienigena preter Simonem Senonens. archidiac. qui ad prestandum iuramentum facile fuisset inductus, si archiepiscopus permisisset, qui,  exempli perniciem ueritus, respondit bonis moribus hoc prorsus esse contrarium, ut inaudita barbarie compellerentur hospites et peregrini ad huiusmodi iuramenta: et fortasse satellites uim parassent, nisi eos compescuisset tumultus popularis uerentes plebis impetum, que sic de recepto pastore gauisa est, ac si de celo Christus inter homines ipse descenderet.

Cum uero se die sequenti Cantuarie recepisset, uenerunt ad eum et alterius archiepiscopi et episcoporum suspensorum nuntii ad sedem appellantes apostolicam, licet eis indubitanter constaret, quod summus pontifex omnem appellandi precluserit facultatem. uenerunt ex alio latere domini regis officiales suo rogantes nomine, et publica denuntiantes  auctoritate, ut archiepiscopus latam in archiepiscopum Eboracens. et alios episcopos sententiam relaxaret, nisi regis et regni decerni uellet publicus hostis, ut qui nouo regi coronam moliebatur auferre. Ad quod archiepiscopus respondit se nullo modo impugnare regiam dignitatem, sed potius uires, opes et gloriam pro uiribus in Christo augmentaturum. Hoc tamen nulla ratione impetrari posse, quin aduersus presumptores episcopos Ecclesie sue iustitiam prosequatur. Illis autem instantibus, acrius adiecit, quod pro honore domini regis, licet ei periculosum esset et uires eius excederet, quia iudex inferior superioris non potest relaxare sententiam, paratus erat duos episcopos  absoluere, recepto prius ab eis secundum morem Ecclesie iuramento, quod domini pape, qui eos uinxerat, mandatis obedirent. Officiales autem non permiserunt ut fieret, dicentes huiusmodi iuramentum ab episcopis non debere prestari, quia regni consuetudines impugnabat. Replicauit ad hoc archiepiscopus quod, cum dominum papam modis omnibus antea sollicitassent, ut eos absolueret a uinculo anathematis, quod solius Cantuar. Ecclesie auctoritate fuerant innodati, non nisi prestito iuramento absolui potuerunt. Quod si necessarium fuit ad unius episcopi sententiam dissoluendam, que longe est infirmior edicto summi pontificis, luce clarius est quod sententia apostolica sine eo,  presertim a iudice inferiori, solui non debet. Ad huiusmodi et similes allegationes episcopi moti sunt: et, sicut pro certo relatum est, ad clementiam archiepiscopi confugissent, nisi eos sepe nominatus Eboracens. seduxisset, dissuadens ne quid rege facerent inconsulto quem patronum habuerant in omnibus operibus suis.

Illis itaque cum indignatione properantibus ad dominum regem, noster archiepiscopus ad nouum regem iter arripuit. Cum uero Londonias peruenisset denuntiauit ei rex iunior ne progrederetur, nec ciuitates eius aut castella intraret, sed reciperet se cum suis infra ambitum Ecclesie sue, et suis denuntiatum est ne regni fines exeant, nec prodeant in publicum: sed, sicut se ipsos diligunt,  caueant sibi. Qua denuntiatione publicata, se et suos Cantuarie recepit archiepiscopus, ibique salutare Dei cum multo discrimine  prestolamur: neque nobis uia consolationis aut securitatis alia patet, quam ut uestris et sanctorum orationibus euadamus insidias eorum qui nostrorum sanguinem sitiunt et querunt, ut de terra penitus auellamur, aut clarius pereamus in ipsa. Licet autem persecutio grauissima sit, et ad archiepiscopum rarus de numero diuitum uel honoratorum uisitator accedat, ipse tamen cunctis ad se uenientibus pontificali grauitate ius reddit, reducta prorsus acceptione personarum ac munerum. Frater meus ad nostrum Exoniensem, quem mihi nondum licuit  uisitare, profectus, lateri eius  adheret, in timore multo et iugi sollicitudine. Longum erit, et uereor ne tedium generet, si cunctas angustias nostras cepero replicare; sed que desunt epistole, supplebuntur officio portitoris. Sit itaque, si placet, miserationis uestre sollicitare sanctum priorem et amicos Christi de Monte Dei et ualle S. Petri, et abbates Sanctorum Nicasii et Crispini, et alios sanctos familiares uestros, quatenus nobis apud Altissimum suffragentur, ut eorum meritis salubriter liberemur, qui periclitamur ex nostris. Charissimos autem fratres nostros et dominos, qui beatissimo Remigio iugiter famulantur, uix sine gemitu et suspiriis, aut madore lacrymarum possum ad animum reuocare, recolens me quondam  instar paradisi feliciter incoluisse, dum illorum presentia fruebar, et caritatis experiebar imaginem, que in eterna uita speratur. Illos, queso, diligentius sollicitate, ut alumnorum suorum meminerint in orationibus suis. Quam cito Deus prospera donabit, uobis currentium litterarum ministerio, Christo propitiante, communicare non differam. ualeat semper et uigeat sanctitas uestra, et totius Ecclesie prosperitas in bonis omnibus prouehatur, et, si placet, pauperem sacerdotem S. Cosme commendatum habeatis.



EPISTOLA CCCI. AD BARTHOLOMAEUM EXONIENSEM EPISCOPUM. 


Idem BARTHOLOMAEO Exoniensi episcopo.

Ecclesia in arcto est, et ex dissensione regni et sacerdotii eam undique premunt angustie. Nam quam rex perimit, illa uindicat libertatem, et si uellet a status sui defensione cessare et acquiescere iussionibus tyrannorum, illico indignationem apostolice sedis exciperet. Sed quia longe tolerabilius est incidere in manus hominum, quam derelinquere legem Dei, officiosissimum et consiliosissimum reputo non modo facultates et fallacis dona fortune pro tuenda libertate, pro legibus paternis, exemplo sanctorum exponere: sed et ipsum corpus,  quod quibuscunque flagellis atteratur, quibuscunque tyrannorum carnificinis torqueatur ad presens, uelint nolint persecutores, pulchrius et fortius, prout merita precesserint, glorificatum in illa die restituet Christus, pro cuius fide et obedientia nunc salubriter exponitur aut deponitur. Sed, etsi eo usque tyrannorum rabies inualuerit,

Facilis iactura sepulcri, 
ubi celo tegitur qui non habet urnam. Consilium in ambiguis duntaxat habet locum: nec debet esse ambiguum quod gerendum prescribit lex diuina. Nam nec minimum de mandatis Dei, si quod tamen, quod uix crediderim, paruum est, pro temporali  uita, ne dum pro mundana supellectili uel quiete uana consilioue deseritur. Nam et minima seruata uitam acquirunt, et plerumque martyrii gloriam promerentur. Neglecta uero ex crimine inobedientie et contemptus, internam ingerunt mortem. Captam auiculam cum pullis occidi prohibet Dominus, subiiciens premium esse huius mandati si obseruetur, ut longo uiuas tempore; quod quidem adiici mandatis aliis non facile reperies, nisi ubi patrem et matrem precipit honorari. Idem ergo magno et ei quod minimum uidetur subintulit premium, ut doceret quoniam et minimi diligens obseruantia uite promeritoria est. Nunquid non scriptum est, quoniam qui minima spernit, paulatim decidet , et qui in modico fidelis  est, super multa constituetur? Nec hoc dixerim quod omnes capiant uerbum istud, aut quod ego minima diligenter obseruem, qui sepe et multum in magnis delinquo et maximis. Si quidem obedientia maximum est mandatum, sine cuius diligentiori custodia salutem prouectorum nullus assequitur. Melior est enim obedientia quam uictime. Sicut e latere crimen ariolandi est, repugnare, et quasi scelus idololatrie nolle acquiescere. Et ut ad obediendi uirtutem fortius animeris, domini pape te munit auctoritas, sicut habes ex litteris, quas episcopo Wigorn. nuper scripsit,  consulenti an ad episcopatum suum potius redire deberet, et regis obsequi uoluntati, an assistere domino Cantuar. pro libertate Ecclesie et defensione diuine legis, omnia supra quam dici possit pericula in se et suis fortiter sustinenti. Exemplum litterarum inferius subiectum est. Exsecutorem uoluntatis sue te faciat Dominus, et eam fidei fortitudinem et perseuerantiam conferat, ut fratres ceuos et posteros in timore Domini et cultu iustitie feliciter ualeas roborare.



EPISTOLA CCCII. AD CONuENTUM CANTUARIENSEM. 

Idem Cantuariensi conuentui.

uestram sepius, si reminisci placet, commonui caritatem quatenus Patri uestro et domino pro libertate  Ecclesie agonem in sextum annum, quod hactenus exegit necessitas, protrahenti fideliter  assisteretis, et ut communicaretis necessitatibus eorum qui acerbitates exsilii, proscriptionis iniurias, contumelias detrahentium, persecutorum molestias, ne furores dixerim pro uerbo Domini pertulerunt. Et utinam salutaria et honesta monentem audissetis, uel audiatis adhuc, ne uos quod absit! nimis sero peniteat incredulitatis et duritie uestre. Nam ego hactenus uobis ut Cassandra Troianis semper uera pronuntians uideor insanire; et ab incredulis dicitur: Homo iste de corde suo prophetat. Et ut simpliciores inducat in erroris et infortunii sui consortium, uanis terret  oraculis; et nunc rectum sapientibus intentat aduersa, nunc acquiescentibus prospera pollicetur. Sed ecce in ceruices inimicorum Ecclesie Petri gladius potenter exertus est, et Malcho nisi declinet ictum amputabit auriculam dexteram. Quid Malchus Latino sonet eloquio, nostis: loquor enim scientibus, tenentibus, diligentibus et amplectentibus legem. Non credebatur quod episcopus Londoniensis et alii auctores schismatis et incentores essent anathematis gladio percellendi; sed illos iam a corpore suo reiecit Ecclesia et exclusit. Non credebatur quod condemnationem eorum Romanus pontifex approbaturus esset; sed ex eo constat ratam esse sententiam, quod nuntii a sede apostolica missi  sunt, qui eos prestito iuramento secundum morem Ecclesie sub ea conditione absoluerent si rex cum Ecclesia secundum quod dominus papa prescripserat, faceret pacem. Cuius spe data Cantuar. archidiac. et aliis qui erant in partibus transmarinis absoluti sunt premissa iuratoria cautione. Et quia pax infra festum Beati Michelis  secuta non est, in eamdem sententiam anathematis iuxta condictum reducti sunt. Liquet ergo quam periculosa sit participatio eorum; nam re ea excommunicati erant quos oportebat absolui. Superest autem ut animaduersio procedat ulterius quia hereditas Domini non potest liberari de manu hostium nisi in manu forti. In quo conflictu patenter agnoscet Dominus qui sunt  eius, et qui pluris faciunt ollas Aegyptias, pane celesti, uerbo scilicet Dei quod dat uitam mundo. Quicunque uero fuerint hi, sortem damnationis sue recipient cum his quos terra uiuos absorbuit. Nam qui peccatis communicat alienis, communicabit et morti. Exite ergo, queso, de medio eorum, ponite corda uestra super uias uestras: et qui ex magna parte  priuigni fuistis hactenus: uel nunc tandem transeatis in sortem filiorum communicando paternis necessitatibus, fructus penitentie et obedientie exsequendo, et infamiam ab ecclesia propellendo: que, quod Deus auertat! nisi precaueritis, uestra duritia promerente perpetuabitur in sempiternum. Monuerat hoc, imo preceperat dominus papa, sed  nec ipse pro sua reuerentia exauditus est. Nunquid et uos infidelium more dicturi estis Christo iterum pro Ecclesia patiente: »Nos non habemus pontificem aut papam nisi Cesarem?« Nunquid adeo timetis illum, qui accepta diuinitus potestate corpora uexare potest, non perdere, ut illum contemnatis qui totum corpus potest et animam perdere in gehennam? Is certe precepit, ut prelatis obediretur, ut filii parentes honorent, eorumque necessitates excipiant promptissima caritate. Quam profecto non habere conuincitur, qui fratrem in tribulatione positum pro facultate sibi data non consolatur. Affectum namque mentis ualidissime conuincit exhibitio operis. ualeat semper sanctitas uestra, et in his que monui, uerbum Dei potius  consulat quam uicinos.



EPISTOLA CCCIII. AD WILLELMUM SUBPRIOREM CANTUARIENSEM. 

Suo BRITONI, suus I., salutem et pium in futura prospectum.

Ex his que uniuersitati uestre scripta sunt colligere poteris, quid te oporteat facere. Nec est quod nugatorias, ut hactenus, pretendas excusationes, quia tempus est ut ecclesia uestra patiatur aut compatiatur. Si enim communicauerit necessitatibus patris, in consolationibus, quas indubitanter, Deo propitio, speramus, in breui reflorescet. Et quidem a centum annis tempus exstitisse non  arbitror, quo tam facile posset ad reparanda omnia antiqua priuilegia respirare; si patri in his sollicito uiriliter et efficaciter uellet assistere, et necessariis participare sumptibus. Sed nescio quo pacto regnare uultis sine onere et sollicitudine, cum certum sit


Non nisi supremo magna labore peti.

In his autem eatenus iam profecit per Dei gratiam industria pauperis et proscripti ut in his emerendis duo millia marcarum antecessorem suum, si data esset occasio, expensurum fuisse non dubitem. Dicitur quod candelabra alienastis in usus uanos, fortasse non sine conscientia sacrilegii: et adeo tenaces estis in Ecclesie necessitatibus et honoribus reformandis. Circa hoc sollicita fratres tuos: et si  illi contemnendo desipiunt, tu ecclesie et tibi prouidere memineris. Si episcopus Londoniensis iter arripuerit ad curiam, procura, sicut tibi iniunctum est, ut duo monachi sufficienter instruantur, ei cum uocati fuerint occursuri.



EPISTOLA CCCIu. AD IOANNEM PICTAuIENSEM EPISCOPUM. 

Idem IOANNI Pictauiensi episcopo.

Ex insperato et in transitu mihi, gratia Dei propitiante, nuper innotuit, quod ad uos erat lator presentium transiturus. Gauisus ergo diuinitus ministratam occasionem scribendi ad amicum eam gratanter arripui, arbitratus mihi longe calamitatis magnum dari solatium, quod in tutis auribus licebat  angustiarum cumulum deplorare. Sed unde sumetur exordium? Nam dicendi parit inopiam materia copiosa et exuberans, et que non, nisi tempore nostro malitia excreuisset ad summum, fidem excedit. Publicas angustias an domesticas deplorabo? Sed generales mundus agnouit. Sua quemque miseria perurit acrius: nisi forte quispiam sectatorum Christi tanta sit caritate succensus ut uniuersorum subeat onera, et uratur in scandalo proximorum. Et quia uobis de passione gloriosi martyris Thome Cantuariensis archiepiscopi, qui non modo ecclesiam propriam, sed utramque prouinciam Anglorum miraculis multis et maximis irradiat, constare non dubito, in ea non censui mihi diutius immorandum: presertim cum et tempus  scribendi breue sit, et, ut opinor, iam fere per orbem Latinum ex relatione plurimorum sit nota et uulgata materia. Hoc tamen in tanto diuine dispensationis munere silendum esse non credidi, quod ad Dei et martyris sui gloriam uniuersi mirantur. Quia sic omnes circumstantie concurrunt in agone pontificis, ut patientis titulum perpetuo illustrarent, et persequentium reuelarent impietatem, et nomen sempiterno macularent opprobrio. Si enim personas hinc inde intueri et metiri placuerit, occurrit hic religiosus archiepiscopus, Britanniarum primas, sedis apostolice legatus, iudex incorruptissimus, utpote nec acceptor personarum nec munerum, assertor ecclesiastice libertatis, et quasi turris erecta  in Ierusalem contra faciem Damasci, malleus impiorum, sed pauperum et merentium consolator. uiderit qui nouerit, quis e regione procedat. Et si causa martyrem facit, quod nulli rectum sapienti uenit in dubium, quid iustius, quid sanctius causa eius? qui opes et omnem mundi gloriam, qui amicorum et totius cognationis affectionem pro Christi amore contemnens, exsilium subiit, se et suos omnes exposuit periculis, et paupertati: qui pro lege Dei sui tuenda et euacuandis abusionibus ueterum tyrannorum certauit usque ad mortem: nec in aliqua obligatione, postquam semel lapsus est, captus insidiantium dolo, induci potuit ut aliquid eorum que ab ipso exigebantur promitteret, quin in omnibus adiiceret honorem Dei et honestatem  Ecclesie saluam fore. Nec ad modicum et quasi ad horam credens, et in articulo tentationis recedens, aduersa perpessus est, sed exsilium et acerbissimam proscriptionem in annum septimum protelauit: tanta quidem uirtute constantie uia regia incedens, et Christi et apostolicorum uirorum sequens uestigia, ut inuictus eius animus nec fortune seuientis impetu posset frangi, nec blanditiis emolliri.

Sed et ubi sit immolatus aduertite. Certe in Ecclesia, que caput regni est, et aliarum omnium mater in Christo, coram altari, inter consacerdotes et manus religiosorum quos armatorum carnificum tumultus fecerat ad stupendum et miserabile spectaculum conuenire. Qui ergo se ipsum a multo tempore  exhibuerat hostiam uiuam, sanctam, Deo placentem, qui carnem suam in orationibus, uigiliis, ieiuniis et asperioris cilicii usu continuo, cum uitiis et concupiscentiis crucifixerat, qui dorsum, quod sancti familiares eius nouerant, tanquam Christi puerulus exponere consueuerat ad flagella, qui Christi corpus et sanguinem solitus erat offerre in altari, coram altari prostratus effusum manibus impiorum obtulit proprium. Nec licuit ministris Satane in immolatione discipuli et serui, quod preambulis eorum in crucifixione magistri et domini. Christus enim, ne ciuitas fedaretur, ne pollueretur Sabbatum, iudicio licet iniquo predamnatus, qualem qualem allegandi pro se acceperat facultatem, et ab urbe ductus, extra portam crucifixus est,  ministerio utique gentilium, qui Dominum non nouerant, et auctoritate publice potestatis, his reum deferentibus quorum legem uisus est impugnare, discipulo, filio perditionis, proditionis perfidiam procurante. At iste non modo in urbe, sed intra ecclesiam, non tempore profano, sed die quem natiuitatis Dominice solemnitas consecrabat, et omni iure decuit ut natalis eius, qui innocenter et sanctissime uixerat, ad gloriam Dei, Natalem sanctorum Innocentium sequeretur. Et quidem, ut creditur, necem ipsius traditores procurauere discipuli, sacerdotum principes formauerunt: tanto in malitia Annam et Caipham, Pilatum et Herodem amplius precedentes, quanto diligentius precauerunt ne in  iudicium traheretur, ne conueniretur ab accusatoribus, ne appareret ante faciem presidis, ne priuilegio sacri loci, uel temporis aut dignitatis, aut gradus, aut reformate pacis, et date securitatis conditione sacrilegas manus euaderet, non gentilium, non hostium, sed eorum qui legem Dei profitebantur et amicorum fidem. Sane mira Dei omnipotentis cuncta et sapienter et salubriter ordinantis dispensatione contigit, quod qui hec tam male, tam impudenter et imprudenter permisit fieri, eadem non est passus abscondi: ut hic etiam temporaliter impleatur quod ueritas protulit, nichil scilicet esse occultum quod non reueletur. Nam quod de signifero proditorum Iuda sermone celebri uulgatum est, pari iure trahendum est et ad complices eius, eo  quod de similibus rebus idem constet esse iudicium, ut Christianis omnibus ex fide liqueat, quod celi reuelabunt iniquitatem ipsorum, et aduersus eos terra consurget. Quis enim fidelium audeat dubitare quod Deus auctores et perpetratores tanti sacrilegii aut conuertet aut conteret?

Passurus autem in ecclesia, ut dictum est, coram altari Christi martyr, antequam feriretur, cum se audisset inquiri, militibus qui ad hoc uenerant in turba clericorum et monachorum uociferantibus: »Ubi est archiepiscopus?« occurrit iis e gradu quem ex magna parte ascenderat, uultu intrepido dicens: »Ecce ego, quid uultis?« cui unus funestorum militum in spiritu furoris intulit: »Ut modo moriaris, impossibile enim est ut ulterius uiuas.«  Respondit autem archiepiscopus non minori constantia uerbi quam animi, quia  nullus eorum uidetur in passione isto fuisse constantior: Et ego pro Deo mori paratus sum, et pro assertione iustitie et Ecclesie libertate. Sed si caput meum queritis, prohibeo ex parte omnipotentis Dei et sub anathemate, ne cuiquam alii siue monacho, siue clerico uel laico, maiori uel minori, in aliquo noceatis, sed sint immunes a pena, sicut exstiterunt a causa; non enim illis, sed mihi imputandum est, si qui eorum causam laborantis Ecclesie susceperunt. Mortem libenter amplector, dummodo Ecclesia in effusione sanguinis mei pacem  consequatur et libertatem. Quis isto uidetur in caritate feruentior? qui dum se pro lege Dei persecutoribus offerebat, in id solum erat sollicitus ne proximi in aliquo lederentur. uerba eius nonne Christum uidentur exprimere in passione dicentem: Si me queritis, sinite hos abire?  His dictis, uidens carnifices eductis gladiis, in modum orantis inclinauit caput, hec nouissima proferens uerba, Deo et sancte Marie et sanctis huius ecclesie patronis et beato Dionysio: Commendo me ipsum et Ecclesie causam. Cetera quis sine suspiriis, singultibus, et lacrymis referat? singula persequi pietas non permittit, que carnifices immanissimi, Dei timore contempto, et tam fidei quam totius humanitatis immemores, commiserunt. Non  enim suffecit eis sanguine sacerdotis et nece profanare ecclesiam, et diem sacratissimum incestare, nisi corona capitis, quam sacri chrismatis unctio Deo dicauerat, amputata, quod etiam dictu horribile est, funestis gladiis iam defuncti eiicerent cerebrum, et per pauimentum cum cruore et ossibus crudelissime spargerent: immaniores Christi crucifixoribus, qui eius crura, quem obiisse uiderant, sicut adhuc uiuentium, non censuerunt esse frangenda. Sed in his omnibus cruciatibus inuicti animi et admirande constantie martyr nec uerbum protulit, nec clamorem emisit, nec edidit gemitum, nec brachium aut uestem opposuit ferienti, sed caput inclinatum, quod gladiis exposuerat, uirtute admiranda, donec consummaretur, tenebat immobile:  et tandem in terram procidens recto corpore non pedem mouit aut manum.

Carnifices autem, non minus cupidi quam crudeles, inde tam in regie potestatis quam diuine maiestatis iniuriam ad ecclesie palatium redeuntes, uniuersam supellectilem et quidquid in scriniis aut clitellis archiepiscopi et suorum potuit inueniri, siue in auro, siue in argento, aut uestibus aut uariis ornamentis, aut libris, aut priuilegiis, aut aliis quibuscunque scriptis, aut equitaturis, insatiabili auaritia et stupendo ausu diripientes, ea, ut libuit, inter se diuiserunt: imitatores eorum facti qui inter se Christi uestimenta partiti sunt: licet eos quodammodo precedant in scelere. Et, ut pontifici iam per martyrium coronato hominum gratia auferretur,  omnia scripta que sacrilegus predo subripuit, ad regem in Normanniam transmissa sunt. Sed nutu diuino contigit quod, quanto magis athlete fortissimi gloriam offuscare nitebatur humana temeritas, tanto eam amplius Dominus illustraret ostensione uirtutis, et miraculorum manifestis indiciis. Quod uiri impii, qui eum insatiabiliter oderant intuentes, inhibuerunt nomine publice potestatis, ne miracula que fiebant quisquam publicare presumeret. Ceterum, frustra quis obnubilare desiderat, quod Deus clarificare disponit. Eo enim amplius percrebuere miracula, quo uidebantur impiis studiosius occultanda. Homo uidet in facie, solus Deus est qui renes et corda scrutatur. Nam,  cum beati martyris corpus sepulture tradendum esset, et de more pontificalibus indueretur, quod admodum pauci familiares eius nouerant, inuentum est cilicio pediculis et uermibus referto inuolutum, ipsaque femoralia eius interiora usque ad poplites cilicina, quod apud nostrates antea fuerat inauditum, reperta sunt. Exterior tantum habitus ceteris conformabatur, iuxta sapientis edictum, dicentis: Frons tua populo conueniat, intus omnia dissimilia sint.

Quis referat quos gemitus, quantos lacrymarum imbres sanctorum cetus qui aderant, in reuelatione sic adumbrate religionis emiserit? Nec tamen in his omnibus persecutorum quieuit furor, dicentium corpus proditoris inter sanctos pontifices non esse  humandum, sed proiiciendum in paludem uiliorem, uel suspendendum esse patibulo. Unde sancti uiri qui aderant, uim sibi timentes inferri, eum in crypta, antequam satellites Satane qui ad sacrilegia perpetranda conuocati fuerant conuenirent, ante altare Sancti Ioannis Baptiste et Sancti Augustini Anglorum apostoli in sarcofago marmoreo sepelierunt: ubi ad gloriam omnipotentis Dei per eum multa et magna miracula fiunt cateruatim confluentibus populis, ut uideant in aliis et sentiant in se potentiam et clementiam eius qui semper in sanctis suis mirabilis et gloriosus est. Nam et in loco passionis eius et ubi ante maius altare pernoctauit humandus, et ubi tandem sepultus est, paralytici curantur, ceci uident, surdi audiunt, loquuntur  muti, claudi ambulant, euadunt febricitantes, arrepti a demonio liberantur, et a uariis morbis sanantur egroti, blasphemi a demonio arrepti confunduntur. Illo hec et plura, que referre perlongum est, operante, qui solus est super omnia benedictus in secula, et eos preelegit esse glorie sue consortes quos pro ueritate fidei, zelum iustitie, confessionis uirtutem, et inuicte constantie perseuerantiam, facturus erat de ueritatis ac fidei aduersariis triumphantes. Que profecto nulla ratione scribere presumpsissem, nisi me super his fides oculata certissimum reddidisset.

Superest itaque ut nostram paruitatem uestra instruat eruditio, an citra Romani pontificis auctoritatem tutum sit in missarum solemniis et aliis  publicis orationibus eum in catalogo martyrum tanquam salutis presidem inuocare, an adhuc ei, quem Deus tantis miraculorum clarificauit indiciis, quasi alii defuncto orationes subuentorias teneamur exsoluere. Timetur enim ne sic orandi instantia beati martyris iniuria uideatur, et incredulitatis pretendat imaginem post tot signorum exhibitionem nondum secura deuotio. Iam super hoc consultus esset Romanus pontifex, nisi quia facultas transeundi adeo omnibus preclusa est, ut nullus ad nauigium admittatur nisi litteras regis ante porrexerit. Nobis tamen interim consultius esse uidetur ut assistamus Domini uoluntati, et quem ipse honorare dignatur ut martyrem, nos, siue cantemus, siue ploremus,  ut martyrem ueneremur. Nam fere in omnibus mundi partibus Deus, non exspectata cuiuscunque hominis auctoritate, potuit et consueuit clarificare quos uoluit: quod sapienti non potest esse ambiguum, qui uarias scripturas solerti indagatione diligentius perscrutatur.



EPISTOLA CCCu. AD SENONENSEM ARCHIEPISCOPUM. .

Domino Senonensi, miseri illi, qui quondam fuere Cantuarienses.

Agonem nostrum, quem cum martyre glorioso pertulimus, uiderunt oculi uestri, quos tam innata, quam celitus per gratiam prouecta et perfecta liberalitas aperuit ad uidendum calamitates Ecclesie  Anglicane, et in subuentionem pauperum Christi portastis pro ea pondus diei et estus, et sic athletam pro lege Dei aduersus impios dimicantem, dum licuit, custodistis tanquam pupillam oculi uestri. Fidem uestram et diligentiam, qua nobis pacem procurastis, remuneret Deus, qua nichil ex contingentibus a uobis omissum est, ut infortunia nostra uobis debeant imputari. Forma siquidem pacis solemniter inite cunctis uisa est utilis et honesta, cum in illo celeberrimo conuentu tantorum regum maximi et sapientissimi principes conuenissent. Reformata ergo pace regna gauisa sunt. Sed quid a membris diaboli tunc ageretur, rei exitus indicauit, si tamen ad suum finem peruenisse credendi sunt, qui in contumeliam Dei sibi uindictam reseruantes  tantum facinus commiserunt. Absit enim! ut hanc gloriam suam, alteri cedat terribilis ille, qui aufert spiritum principum, et eos qui inauditum flagitium perpetrasse noscuntur, nota, et non potius miraculosa percellat ultione. Nam sanctus pontifex, sicut uobis aliis litteris fida relatione significatum est, de erumnis huius seculi glorioso martyrio migrauit ad Dominum, ut iam sedeat cum principibus et iudicet eos, qui se angustiauerunt, et hereditatem Christi delere conati sunt. Cum enim Christus, uelit nolit persecutor, sit Deus super omnia benedictus in secula, momentanea potestatis elate, sicut sepe audiens doluistis, presumptio suum honorem et abusiones ueterum tyrannorum perpetuis legibus et honori Dei machinatus est  anteferre. Et, ne quis obloqui audeat aut mutire, alii nostrum capti sunt et retrusi in carcerem, alii proscripti, alii condemnati exsilio, alii quibus melius diuina prouidit clementia, sibi fuga consuluerunt, ne paterentur aut uiderent miseriam fratrum, conculcationem sanctorum, et quod pace ipsius dictum sit, ignominiam Christi. Sedent e regione blasphemi, qui sub nomine et honore sacerdotali, sacerdotium persequuntur, principibus adulantes, persecutorum Ecclesie iustificantes causam, exsultantes in rebus pessimis, scilicet quod potestatibus astiterunt aduersus Dominum et aduersus Christum eius, cuius sanguis, per eos effusus licet militum ministerio, de terra clamat ad Dominum, magis  quam sanguis Abel iusti, quem frater ipsius interemit.

Horum caput est ille Eboracensis, quem uidistis et audistis palam in curia archiepiscopum persequentem, et qui indignus fuerat ore sacrilego, quo necem martyris procurauit, ipsius proferre nomen: eum plane mendosus et mendax iam inauditis coruscantem miraculis adhuc, sicut ex litteris eius patet, nominat Pharaonem. Sed non mouemur, si flagitiosa bellua martyrem non honorat, que, sicut opera manifesta conuincunt, Deum utique non ueretur. Dicitur tamen quod parat ad curiam proficisci, ut purget uite sordide notam, quasi homo qui iustitiam fecerit, et non dereliquerit iudicium Dei sui. Et ne ipsius purgatio ualeat impediri, procurauit  ut nulli nostratum liceat transfretare, nisi domini regis impetrata licentia. Quod quidem obtineri non potest, nisi prestetur cautio, quod nichil queretur contra martyris persecutores. Quid ergo facient miseri zelantes legem, uidentes iustitiam opprimi, et sibi exitum denegari? Sed certe uerbum Dei non est alligatum, et uobis libertas est, et os patens ad Ecclesiam Romanam, et notissima ueritas. Nouistis enim martyrem in uita sua, nouistis causam eius, nouistis et nos qui cexsulauimus illi: nouistis et istum Caipham temporis nostri, qui sub specie conquerentis persuasit expedire, ut unus moreretur aut caperetur, ne tota gens periret. Eratis in Anglia cum patruo uestro domino Wintoniensi, quando idem nunc Caiphas, tunc archidiabolus  Walterum illum, cuius adolescentis admodum uenusta facie inductus nefario concubitu nimis consueuerat delectari, hispidum et procaciori lingua euomentem probra, que in contumeliam nature perpessus fuerat, oculis orbari fecit. Et postmodum scelus arguentem idem archidiabolus, iudicibus qui secularia negotia exercebant corruptis, adegit suspendio. Sic uir ille non minus benignus quam pudicus, columbi sui acceptauit affectum. Sic ueteris amasii diu exhibitum obsequium remunerauit, ut primo stuprum inferret misero, deinde miseriori, quia de consensu tam sordide immunditie penitebat, capulationem et oculorum auulsionem infligeret, et tandem miserrimum, quia clamore, ut poterat, suas protestabatur angustias,  suspensum in patibulo fecerit iugulari.

Hec non fingimus, sed in uestram studuimus reuocare memoriam, si tamen excidere potuerunt, que uelut ungue adamantino, multis et magnis, et plenis fide uiris sepius referentibus in pectore nostro profundius resederunt. Nam usque in hodiernum diem in opprobrium Ecclesie, Deique contemptum tristis hec historia cantitatur. Sed fortasse queret aliquis, quomodo tantum flagitium, et tam manifestum, impune pertulerit, et presertim beato Eugenio tunc summum administrante pontificatum? Et quidem, ut indubitanter credimus, nullo modo euasisset, nisi per beati Thome industriam, qui per uenerabiles uiros Hilarium Cicestrensem et Ioannem  Wigorniensem episcopos effecit, ut eius a bone memorie Theobaldo Cantuariensi archiepiscopo purgatio reciperetur. Deinde sentiens Ecclesiam Romanam indignatam esse super exhibitione purgationis facte clam, utpote in capitulo monachorum, non in solemni conuentu prestite, statui suo consulens, Romam profectus est ad illum famosissimum negotiatorem, quem semper odio habuit anima uestra: Gregorium Sancti Angeli cardinalem. Et per illum in multitudine sparsorum in curia munerum obtinuit, ut iustificatus rediret in domum suam: incertum, qua Dei dispensatione reseruatus ad maiora flagitia perpetranda, sicut presens testatur dies, qua sanguine innocentis purpuratur Ecclesia, qui sceleratum istum, eo quod concurialis  eius erat, fraterna caritate compatiens, et frugem uite melioris exspectans, debite subtraxit ultioni.



EPISTOLA CCCuI. AD WILLELMUM SENONENSEM EPISCOPUM. 

uenerabili domino et Patri carissimo WILLELMO Dei gratia Senonensi archiepiscopo, et sedis apostolice legato, suus IOANNES, salutem, et promptissime deuotionis obsequium.

Licet Anglicane Ecclesie adhuc quoad multa sit ingens desolatio, tristitia tamen illius iam ex maxima parte in gaudium transiit, et luctus in cantica felici prorsus et leta mutatione conuersus  est: si quidem iam adeo ad memoriam martyris inaudita miracula crebuerunt, ut, si alias inaudita illic prouenerint, uix censeantur illius miraculis ascribenda. Sicut enim in omni conditione nobilis animus studuit conniuentibus preminere, sic et nunc, ut aliorum sanctorum pace dixerim, alios, de quibus legerim uel audierim, in miraculorum exhibitione precedit. Quod ideo facile crediderim prouenisse, ut fidem in pluribus orbis nostri partibus non tam sopitam quam fere prorsus exstinctam pius Dominus excitaret, spem erigeret, solidaret caritatem, et obstrueret ora iniquorum qui sancto uiro detrahebant in uita, et odio persone causam Christi persequebantur. Quis enim amodo ueram et fidelem dubitet doctrinam Christi, qui uerbis  suis adherentem hominem nobis notum tanta felicitate remunerat? Quis causam fuisse iniquam  dicet, que patronum suum tanta coronat gloria?

Dubitatur a plurimis an pars domini pape in qua stamus de iustitia niteretur; sed eam a crimine schismatis gloriosus martyr absoluit, qui si fautor esset schismatis, nequaquam tantis miraculis coruscaret. Erat namque uir tante prudentie, ut non facile posset errore quolibet supplantari in tanto periculo animarum. Mirarer itaque supra modum cur eum dominus papa in catalogo martyrum recipi non preceperit, nisi quia in ecclesiastica historia legisse me recolo, quod cum Pilatus missa relatione Tiberium Cesarem consuluiset, an  Christum qui tot et tanta fecerat, et a plurimis colebatur ut Deus, coli oporteret ut Deum: senatus ab imperatore consultus respondit colendum quidem fuisse ut Deum, nisi quia id prouinciales citra senatus auctoritatem presumpserant. Et quidem sic nutu faciente diuino responsum est, ne deitas Christi, cuius nomen erat Iudeis et gentibus predicandum, terrene potestati uideretur obnoxia, et eam emendicatam dicerent infideles, qui uelint nolint coguntur audire, quoniam Dominus regnauit, irascantur populi, et exsultet terra in qua Christi fundatur Ecclesia. Sic ergo nutu diuino arbitror euenisse ut martyris huius gloria, nec decreto pontificis, nec edicto principis attollatur, sed Christo  precipue auctore inualescat, cuius honorem, quoad uixit, studuit dilatare, honorem Christi saluum fore semper expressit. Et Christus ei uicem non referet? Absit ut ueritas fallax sit in promissis! Legitur in Actibus apostolorum quod quidam nondum baptizati citra auctoritatem apostolorum Spiritum sanctum acceperant: sed nunquid hoc senatus apostolicus infirmauit? Profecto ubi Deus auctor est, frustra superior desideratur auctoritas. Si quis autem huius tanti martyris gloriam euacuari desiderat, quicunque sit ille, antequam ei credamus, aut maiora aut saltem similia operetur. Alioquin peccare creditur in Spiritum sanctum cuius operibus detrahere non ueretur.



EPISTOLA CCCuII. AD ROGERUM ARCHIEP. ET ALIOS EBORACENSES. 


ROGERUS Dei gratia Eborac. archiepiscopus, et apostolice sedis legatus, uenerabili fratri H. Dei gratia Dunelm. episcopo, et dilectis filiis R. decano, et Willelmo Cant. et uniuerso capitulo Eborac. omnibusque canonicis Sancte Marie de Suthewelle Sanctique Wilfridi de Ripum, Sanctique Ioannis de Beuerleia abbatibus, prioribus, clero et uniuerso populo per Ebor. prouinciam constitutis, salutem et gratiam.

Non ignorat dilectio uestra quanta pro dignitate ecclesie nostre hac tempestate sustinuerim, in qua tantum inuidie mandari aduersum me licuit,  ut uix aliquis locus ueritati relinqueretur. Familiare est omnibus iniquis, quoties nancisci possunt occasionem, maledictis eos quibus inuident inurere, et uenenatis uerborum iaculis figere innocentes. Fecerunt hoc qui iampridem sederunt mihi in insidiis. Et quidem primo parauerunt laqueum suspensionis, quo dominus papa plus eorum falsas suggestiones quam iuris ordinem secutus, me innodauit. Deinde ne quoquo modo solui posset, iniquitatem iniquitati addentes, hinc maximorum uirorum libellos arte multiplici sicut iam a pluribus retro annis instructi fuerant conquirebant, inde peregrinorum et qui me nunquam uiderant multitudinem subornabant, ut ea que non nouerant mentientes,  apud summum pontificem et curiam Romanam quocunque modo famam onerarent. Absens eram, et qui ex parte mea in curia pauci tante multitudini uix resistere poterant, tam exquisitis pressi mendaciis, maxime cum quidam solo habitu religiosi uidentes illos prosperari in iniquitatibus suis cum illis currebant, et neglecto Dei timore ad euersionem dignitatis Ecclesie nostre, una cum meretricibus suis quas secum duxerant ne quis sexus persecutioni mee deesset, multa dixerunt. Hi omnes in unum conuenientes proposuerunt in cordibus suis gigantes imitari parietem ex maximis quasi quibusdam lapidibus et multis mendaciis, fictis ad tempus suspiriis et gemitibus, non solum domos, sed et plateas replentes diurno et nocturno  ululatu, eumdemque, ipsum parietem tanquam quodam indissolubili bitumine  , uim nature facientes, simulatis lacrymis linierunt, sperantes hoc modo celum claudere se posse, et ueritatem perpetuo carceri deputare. Quid plura? Idem Pharao illorum, ille spiritualis, cuius ipsi membra sunt, in tali equitatu incedere uidebatur cum corona, et ego, misere cophini seruituti deputatus, respiciebam ad auxilium hominum, et non erat; cuti enim mee consumptis carnibus os meum adheserat. Leuaui ergo ad celum oculos, et angustia spiritus mei ad Deum clamaui, et intercedentibus meritis et orationibus uestris exaudiuit me  pro sua reuerentia, qui malleo bonitatis sue innate predicta pariete confracto et in nichilum redacto, fugientibus Babyloniis, que clausa tenebatur, ueritatem eduxit, et squalore carceris deterso liberam in publicum exire precepit. Que simul ac sue reddita est libertati, ad me uelociter aduolauit: et in presentia dominorum R. Rothomagensis, et eorum quos episcopus Ambianensis delegauerat, quibus negotium meum a domino papa commissum erat: nec non et episcopi Ebroicensis, multorumque religiosorum tam abbatum quam priorum a dextris mihi luce liquidior astat. Cuius faciem grauem et fulgentem predicti archiepiscopus et uiri religiosi a domino Ambianensi destinati, intuentes, gauisi sunt gaudio magno ualde: et nullam moram sustinentes  iuxta formam quam eis dominus papa prescripserat, incontinenti me a suspicione qua tenebar absoluerunt, uniuersis qui aderant benedicentibus Dominum qui superbos humiliat, qui sapientes in astutia sua comprehendit, qui de misericordia sua presumentes liberat, et uinctos educit in fortitudine. Ipsi gloria et nunc et per immortalia secula seculorum. Amen. ueniam autem ad uos Deo uolente in proximo, ut gaudium meum in uobis impleatur. Quos ego ultra quam dici possit uidere desidero. Benedictio Dei Patris et Filii et Spiritus sancti descendat super uos pro nobis orantes. Acta sunt hec secunda feria post Dominicam qua cantatur: Gaudete, die festo Sancte Lucie apud Albamarlam.





EPISTOLA CCCuIII. HENRICI REGIS AD BARTHOLOMAEUM EXON. EPISC. 


HENRICUS rex Anglie et dux Norman. et Aquit. et comes Andegau., B. Exoniensi episcopo, salutem.

Sciatis quod concessi pacem meam omnibus qui exierunt de Anglia propter Thomam Cantuar. archiepiscopum, et omnes res suas sicut eas melius habuerunt, quando eadem causa exierunt de Anglia, et beneficia que idem archiepiscopus eis postea contulit. Quare eos secure uenire faciatis, et res suas habeant bene, et in pace, salua fidelitate mea, quam mihi facient. Testibus Gaufr. archid. Cant.  Ric. archid. Pict. Ric. de Hum. Const. Bac. de Luci, Reginald. de Curtenai apud Clec.





EPISTOLA CCCIX. EIUSDEM AD EUMDEM. 

HENRICUS rex Angl. et dux Norman. et Aquitan. et comes Andeg., B. episcopo Exon. caro et fideli suo, salutem.

Sciatis quod per gratiam Dei prospera nauigatione applicui in Normanniam, et inueni totam terram meam cismarinam in summa pace et tranquillitate, disponente Deo, constitutam, et homines ac fideles meos de aduentu meo  uberiori  letitia perfusos. Accessi deinde ad dominos legatos: et quanquam eos in principio duros inuenissem, et, ut uidebatur, penitus flecti non possent, tamen contra spem omnium, contra opinionem singulorum pax denique secuta et ad honorem Dei et Ecclesie et meum et regni mei inter nos est reformata, sicut ex sequentibus uobis plenius innotescet. Hec enim sunt que me ad eorum instantiam obseruaturum promisi: quod, scilicet ab instanti festo Pentecostes usque in annum tantam pecuniam dabo, unde ad arbitrium fratrum templi CC milites ad defensionem terre Hierosolymitane per annum ualeant teneri, et quod licebit fieri appellationes ad dominum papam libere: ita tamen ut si quos suspectos habuerim, antequam de regno exeant, iurent quod in itinere  illo nec malum meum, nec dedecus regni mei perquirent: et quod consuetudines que tempore meo contra ecclesias terre mee inducte sunt dimittam, quas quidem aut paucas aut nullas estimo: et quod possessiones Cant. Ecclesie si que ablate sunt plene restituam, sicut habuit uno anno antequam archiepiscopus de Anglia egrederetur. Clericis preterea et laicis utriusque sexus pacem meam et possessiones suas restituam, qui occasione prenominati archiepiscopi destituti fuerunt. Et hoc mihi ex parte domini pape in remissionem omnium peccatorum iniunxerunt obseruandum. Ego autem pace reformata statim in Angliam uenissem, nisi quia Domini legati colloquium habituri sunt apud Cadomum die Martis proxima post Ascensionem Domini. Cum autem  rediero, uos mihi statim occurrere non pretermittatis.





EPISTOLA CCCX. BARTHOLOMAEI EXON. ET ROGERI WIGOAN. AD ALEXANDRUM PAPAM. 

Sanctissimo domino et Patri carissimo A. Dei gratia summo pontifici, B. Exon. et R. Wigorn. dicti episcopi, et C. dictus abbas Fauersamen., salutem et omnem cum summa deuotione obedientium.

Apostolatus uestri mandatum suscepimus, ut ad monasterium Sancti Augustini Cantuariensis pariter accedentes diligenter inquireremus, an uera essent que de dilapidatione bonorum Ecclesie et enormitatibus  C. electi, et dissolutione ordinis, et subuersione bonarum consuetudinum, et aliis malis que ex conquestione conuentus per eiusdem electi incuriam uel malitiam prouenisse audieratis, et monasterium ipsum studeremus modis omnibus ad honorem Dei in statum pristinum reformare. Precepistis etiam sub arcta districtione, quatenus si nobis constaret ecclesie statum reformari non posse absque amotione electi et quorumdam monachorum, tam electum quam illos auctoritate uestra omni occasione et appellatione cessante, postposito timore et gratia nullatenus amouere differremus, et loco illorum personas honestas et utiles, Deo auctore, substituere, ut ex fructu reformati in melius monasterii deberet  sollicitudo tam uestra quam nostra apud Deum et homines commendari. Preceptorias quoque uestras ad sepe dictum direxistis electum, ut nostro qui nullam in eo iurisdictionem habebamus nisi ex delegatione uestra, omni occasione et appellatione remota, pareret iudicio. Cum uero in capitulo fratrum ei uestre fuissent littere presentate, tandem precepit ut eas cantor aperiret et legeret; sed antequam plene perlegerentur dixit se et sua in uestra protectione consistere, et eos qui litteris uti decreuerant ad uestram audientiam appellare, sicut nobis postmodum sacramento testium rite prestito et relatione conuentus, scilicet quinquaginta duorum monachorum innotuit. Postea uero ad se reuersus, in cetu fratrum mandatum uestrum totum plene  audiuit. Publica uero fama sic consonabat his que ad uos perlata fuerant, ut nulli prouincialium ueniret in dubium quin excessuum electi magnitudo, ne dicamus et criminum, monachorum querimoniam uinceret: mirumque fere omnibus uidebatur, quod ad ruinam et lacrymas domus uestre tam sero, quos toti mundo debetis oculos reflexistis. Nos itaque receptis litteris uestris non pepercimus laboribus nostris aut sumptibus, sed ad obedientiam prompti, postposito ut preceperatis timore, die congruo, quem prefixeramus partibus, accessimus ad monasterium. Et plane, sicut solemni iuramento maioris et sanioris partis conuentus constitit, intelligentes quod sepe dictus electus in fraudem mandati uestri, et perniciem monasterii, asportatis ornamentis et  libris et pecunia non modica, preelegerat fugam, aditurus ex proposito aliquam potestatem quam Deo et apostolice sedi posset opponere, tanto studiosius ueritatem studuimus inquirere, quanto nobis ex assertione plurium certius constitit ipsum antequam fugam iniret dixisse multis audientibus se abbatiam a Romano pontifice non habere, sed curam paucarum, de quibus non curabat animarum, securumque esse de temporalibus bonis, quia ei Romanus pontifex predia auferre non poterat, que ab alio possidebat. Inuenimus ergo tantam dilapidationem bonorum, ut de reparatione possit nostra et conniuentium etas merito desperare. Ecclesie lapsum et desolationem, claustrum et officinas imbribus et uentis  peruias, et ruinam edificiorum, his qui ea uiderant inspicere miserum est. Audire calamitates colonorum Ecclesie, quas electi illius, aut potius a Deo reprobati hominis concupiscentia, et rapacitas fecit, piis auribus est tormentum. Alienationes prediorum multas fecit, enormes, et eo minus tolerabiles quod patrimonium Christi patronis immunditie et conciliatoribus turpitudinis sue repertus est fedissimo commercio distraxisse. Sigillum ecclesie fratribus abstulit, ut male factas alienationes possit libitu roborare. Pecunia, super qua nomine Ecclesie Iudeis et Christianis feneratoribus cauit, in immensam et prorsus importabilem monasterio, excreuit quantitatem. Seditiosus est, ut conuentum, quia bonorum que distrahere moliebatur auctor  esse renuit, militari, quod uulgo notum est, cinxerit obsidione, et conficere inedia conatus sit. Periit hospitalitas in diebus eius, que quondam in domo illa floruerat. Cultus religionis, quantum ad ipsum et familiares suos, abiit in exterminium. Quasi stratam publicam adolescentulis et seruientibus suis, quos suo, id est militari modo congesserat, fecerat claustrum, dolentibus et reclamantibus his qui religiosius fuerant instituti. Pro monachandis pecuniam palam recipiebat, nec aliquem admittebat in monachum nisi, uestris Patrumque decretis omnino pessundatis, manus eius prius sordibus adimpleret. Ab uno talium LXX marcas accepit, quod negari non potest, quas consumpsit enormius, quam nunc dici expediat. Que ad fabricam ecclesie et sartatecta  in diebus eius a fidelibus collata sunt, maximam quidem summam faciunt, sed eam Ecclesie necessitate contempta, penitus erogauit in prauos usus, honestas consuetudines domus probabiliter a Patribus institutas et obseruatas, ex maxima parte per eum abolitas esse conquesti sunt, nec fuit qui posset inficiari. Magnus et uenerabilis conuentus monachorum enormiter imminutus est. uestre sanctitatis aures ueremur offendere, si de incontinentia eius retulerimus, quod  lippis et tonsoribus notum est; sed quantacunque uerecundia pudoris obsistat, silere tamen non possumus que tacita perniciem bonis moribus ingerent, et scandalum religioni, et apostolice sedi opprobrium, ad quam domus ista specialiter dicitur pertinere. Polluentur  fortasse labia nostra proferendo, quia in nimis polluta uersantur materia; sed ea, Deo propitio, purgabit calculus quem uobis mittet seraphim de altari presertim cum non sit hec nostra, sed popularis assertio, cui non audet aliquis refragari, nisi mendosus et mendax apud nostrates haberi non formidet. Electus ille aut potius equus emissarius, iugi, quod leuiticus damnat, fluit semine, et hinnit in feminas, adeo impudens ut libidinem, nisi quam publicauerit, uoluptuosam esse non reputet. Matres et earumdem filias incestat pariter: nec timet aut erubescit palam temerare coniugum sanctitatem: fornicationis abusum comparat necessitati. Proletarius est adeo quod paucis annis ei soboles tanta succreuit,  ut patriarcharum seriem antecedat. Inter assertores turpitudinis eius, quorum maxima erat copia, religiosissimus presbyter de cuius sinceritate nemo dubitat, nobis retulit quod in una duntaxat uilla et adiacentiis eius X et uII genuit spurios. Quod in aliis effuderit referre longum est, et indicibile nobis. Et, ut ab expressione huius immunditie quandoque et lingua nostra recedat, nouit Deus et spiritus eius, qui anime nostre presidet, quod tot spurcitias in homine religionis nomen aut habitum preferente nunquam audiuimus, nec tantum sensimus manare fetorem. Totus conuentus unanimiter stabat aduersus eum, et clerus et populus patrie. Quia ergo patenter aduertimus quod sine amotione eius res emendari non poterat, et nos uestro arctabamur  mandato, qui preceperatis ut eum  omni occasione et appellatione remota amoueremus: Dei et uestra auctoritate freti postposito timore et gratia eum amouimus: et fratres ab obedientia eius, et laicos a subiectione eius absoluimus, decernentes etiam ut probate maiorum institutiones de cetero inuiolabiliter obseruentur salua in omnibus auctoritate uestra. Erit itaque Deo et apostolatu uestro dignum opus roborare quod factum est, ne pestifera arbor semel auulsa radices iterum figat in horto uestro, et ad ignominiam apostolice sedis et religionis opprobrium fructus faciat toxicatos. Cum autem sententia lata esset, uniuersi fratres a nobis ueniam petierunt et absolutionem super eo quod seruientibus electi, scilicet G. marescalco et  quibusdam aliis, qui cum aliis sicariis a mensa eius recedentes gloriosissimi martyris sancti Thome sanguinem effuderunt, et iterum ad eum reuersi sunt, communicauerant, inuiti tamen, sed domino suo, quem ut abbatem uenerabantur, et timebant ut familiarem regis, eisdem palam communicanti resistere non audebant. Nos autem, pensantes contritiones cordis eorum et necessitatis articulos, et de uestra quidem misericordia presumentes, ipsis in sustentatione ecclesie uestre modicam iniunximus penitentiam, et quam licuit interim contulimus absolutionem, rogantes ut si placet prescribatis quid eis amplius iniungendum sit. Si quidem necessitas ecclesie, et meritum martyris uehementer exposcit, ut tam sicarii qui pretiosum sanguinem effuderunt,  quam complices et fautores eorum grauius puniantur, ut illorum pena terreat alios. Hoc autem indubitanter nouerit serenitas uestra quod quicunque huic reformando operam dederit, inimicus Dei et Ecclesie subuersor credetur in nostris partibus.



EPISTOLA CCCXI. AD EUMDEM. 

Domino pape, IOANNES.

A finibus terre ad uos clamat Anglicana Ecclesia, ut miserabilis illius Ecclesie, que pre ceteris omnibus in partibus occidentis fundata et solidata in cruore martyrum creuit et dilatata est in uariis agonibus confessorum, minuatis angustias, et electum  suum, quem legatorum uestrorum procurante industria tandem obtinuit, iubeatis, accepta consecratione uigere plenitudine potestatis. Petunt hoc episcopi et abbates: petit clerus et populus, quorum uotis et uocibus mee paruitatis non est fas abesse suffragium. Et quidem electionis sue formam ipsa mater mea Cant. Ecclesia litteris suis uobis luculenter expressit, que tam episcoporum quam eorum qui ad uacantium ecclesiarum regimen electi sunt, assensu et testimonio roborata est: ipsius quoque electi merita retulerunt tanti et tales uiri, ut tam ab electo quam ab electione procul arceatur omnis sinistra suspicio. Cum ergo canonica sit electio et electus omni acceptione dignus, non ob aliud forte credendum est tanti Patris consecrationem  fuisse dilatam, nisi ut illustrius splendeat et fortius uigeat, cum a sanctitate uestra acceperit firmamentum. Plura loqui uereor in auribus maiestatis uestre, presertim cum materie excellentiam deprimat stylus humilior, et ad exspolienda  suscepte cause merita, que per se patent, mens inops et uicta lingua succumbat. Pietatem uestram doceat Spiritus sanctus ut fidelium uota promoueatis prout Ecclesie expedit: et celeritate adiiciatis quod oratio non presumit. Si calamus, serenissime Pater, excessit, necessitati que legibus arctari nescit, ascribatur, non homini. Angustie enim nostre multiplicate sunt super numerum. ualeat semper et uigeat sanctitas uestra.



EPISTOLA CCCXII. AD WILLELMUM SENONENSEM ARCHIEP. 


uenerabili domino et Patri carissimo WILLELMO Dei gratia Senonensi archiepiscopo, et sedis apostolice legato, suus IOANNES de Saresberia, salutem, et felices semper ad optanda successus.

Nisi membra capiti coheserint, corporis incolumitas non subsistit, et merito publicus hostis arguitur quisquis Ecclesie profectibus aduersatur. Quia ergo me sancte Cantuariensis Ecclesie membrum, licet modicum, esse constat, necesse est ut uobis communibus pro facultate feram suffragium, et tota diligentia prosequar id in quod se ostendunt studia potiorum. Et uestra quidem sanctitas eidem ecclesie semper astitit in laboribus suis, et meritorum  uestrorum concurrentibus titulis gloriosus martyr agonem suum feliciter consummauit, et clerus optata diu consolatione respirat. Cum enim dominus noster rex Anglorum prefate ecclesie, sicut per officiales suos episcopis et clero innotuit, liberam concessisset eligendi sibi archiepiscopum facultatem: tandem concurrentibus eorum qui in maiori degunt ecclesia, et aliorum uotis, canonice conuenerunt in uirum, cui diuina preeunte gratia litterarum eruditio ad doctrinam suffragabitur, uita proficiet ad exemplum, elegantia morum promerebitur gratiam cohabitantium, facundia uerbum Dei salubriter dispensabit. Si quidem indubitata spes est, quod sanctissimus, quem semper dilexit et  coluit, necessitatibus eius patronus accedet: et quem successorem elegisse et uocasse uisus est ad laborem, promouere disponat ad participium consolationis et glorie. Is est uenerabilis uir Ric., quondam prior Ecclesie Douerensis, pro quo sanctitatis uestre genibus prouolutus, quanta possum deuotione supplico, quatenus ei dexteram gratie et opem consilii clementer porrigat excellentia uestra: et ecclesie, quam de naufragio traxistis ad portum, labores et angustias optato solatio releuetis. Id ita demum proueniet, si dignatio uestra obtinuerit, ut electus, accepto consecrationis munere, plenitudine gaudeat potestatis, ut Deo debitum reddere possit  obsequium, et indigentibus solatium exhibere. Quod, serenissime et dulcissime Pater, tanto magis necesse habeo postulare, quanto maiori meo discrimine quidam mentiri ausi sunt, quod ego apud uos et per uos consecrationem eius debuerim impedisse. Hoc autem falsissimum esse nouit Deus, et sinceritas conscientie uestre et mee. Placeat itaque sanctitati uestre, qui in hac parte nouistis innocentiam meam, diuine miserationis intuitu eam, cum optimum fuerit, excusare, ut Deus uos et uestros ab omni discrimine tueatur.



EPISTOLA CCCXIII. AD ALBERTUM ET THEODWINUM CARDINALES. 

Reuerendis dominis et Patribus in Christo karissimis  A. et T. sancte Romane Ecclesie presbyteris, et sedis apostolice legatis, I. de Sar. sanctitatis eorum seruus, salutem, et prompte deuotionis et reuerentie famulatum.

Diuina preeunte et uobis cooperante gratia, spes consolationis illuxit Ecclesie, et in sedibus apud nos uacantibus tandem rite licuit idoneos ordinare pastores. Unde et contigit ut Ecclesia Winton. sibi in Patrem et pastorem elegerit uirum quem ut fidelium spes est ad hoc ante Dominus preelegerat, utpote ex magna parte talem qualem Paulus episcopum precipit ordinari. Is est deuotissimus Ecclesie Romane filius Ricardus quondam Pictauiensis archidiaconus, cuius eleemosyne consolantur ecclesias sanctorum, cuius facultates sunt egenorum  subsidia, cuius potestas est firmamentum iustitie et iniquitatis exterminatio. Est autem uir prudens in consiliis, discretus in opere, modestus in uerbo, cuius, ut opinor, industriam et affectum potuistis uos ipsi quandoque experiri. Sic enim ad Deum tota mente creditur esse conuersus, ut sua omnia contemnat pro lege Domini, et se ipsum in necessitatis articulo paratus sit offerre sacrificium Deo. Electio eius primo in episcopali sede celebrata est, in episcoporum conuentu solemniter approbata, et tam electionem quam approbationem regius roborauit assensus. Placeat itaque sanctitati uestre perficere quod per uos tam laudabiliter ceptum est, et prouidere quo modo maturitate adhibita  possit, accepta plenitudine potestatis, diuine uocationis implere munus. Erit enim, propitiante Deo, firmissima columna in domo Domini, et tam proprie quam aliarum ecclesiarum necessitates fortissime sustinebit.



EPISTOLA CCCXIu. AD HUMBALDUM OSTIENSEM EPISCOPUM. 

uenerabili domino et Patri carissimo HU. De gratia Ostiensi episcopo, I. de Sar., salutem et plene deuotionis obsequia.

uererer tantam alloqui maiestatem, nisi me uestra benignitas releuaret, et animaret ad uerbum illius  uere caritatis recordatio quam pre ceteris fere mortalibus ad sanctum tunc confessorem, nunc gloriosum martyrem habuistis, cui me pro libertate Ecclesie cexsulare diuina fecit misericordia. Hac fiducia roboratus audeo sanctitati uestre attentius commendare uirum procul dubio commendabilem. Ric. Winton. electum, cuius facultates sunt egenorum subsidia, ecclesiarum consolatio. Cuius potestas iniquitatis exterminatio est, et iustitie firmamentum. Is tanta affectione amicum uestrum gloriosum martyrem Christi diligit, ut se illius constituerit seruum, ut alumnos qui multi ad eum confluunt in suis necessitatibus consoletur, et eum pro uiribus studeat imitari. Sanctitatis itaque uestre pedibus prouolutus meo et eorum qui nobis cexsulauerunt  nomine precor attentius, quatenus negotia eius sic gratia uestra promoueat, ac si eum uideretis sancti Thome negotiis insudantem. Nam et ipse sua omnia, imo et se ipsum, gloriosissimo martyri, quem patronum preelegit, mente deuotissime consecrauit.



EPISTOLA CCCXu. AD GRATIANUM NOTARIUM. 

Domino GRATIANO IOAN.  .

ueritas Christi, quam in uobis esse pre ceteris qui missi fuerant in negotio sancti Thome mundus agnouit, mihi confidentiam prestat, ut eos quos prefato martyri deuotos esse constat dilectioni  uestre secure audeam commendare. Horum unus est et numerandus in primis, uenerabilis uir R. Winton. electus, quondam Pictauens. archid. pupillorum pater, et merentium consolator, fautor ecclesiastice libertatis, iustitie cultor, et iniquitatis aduersarius, quantum pro tempore licet, imo ulterius, ut in eum sepe pro Domino contendentem non sine periculo malorum impetus excandescat. Homo deuotus est apostolice sedi et cuius familiaritas honori uestro ualeat inseruire. Et quidem desiderat ut sedulitas eius uobis officiosa possit esse in aliquo, magnique censebit instar muneris si ei quidquam iniungere uoluerit dilectio uestra. Quia ergo secundum Deum ad regnum Ecclesie salubriter et ad consolationem multorum uocatus est caritatis  uestre genibus prouolutus quantacunque possum instantia supplico, quatenus et personam eius et causam habeatis propensius commendatam, et sic ipsius promoueatis negotia, sicut expediendas nouistis Anglicane Ecclesie necessitates. Se enim totum, ut indubitata spes est, Christi deuouit obsequio, paratus etiam propriam animam pro Ecclesia uictimare. ualete.





EPISTOLA CCCXuI. BARTHOLOMAEI EXON. EPIS. AD ALEXANDRUM PAPAM. 

Domino pape, Exoniensis episcopus.

 Sacrosancta Romana Ecclesia, etc. uide inter uariorum ad Alexandrum epistolas, Patrologie t. CC.





EPISTOLA CCCXuII. EIUSDEM AD EUMDEM. 

ALEXANDRO pape, BARTHOLOMAEUS Exoniensis episcopus.

Membris est uigor a capite, etc. uide ibid.





EPISTOLA CCCXuIII. EIUSDEM AD EUMDEM. 

Excellentissimo domino et Patri carissimo A. Dei gratia summo pontifici. B. Exoniensis episcopus, salutem.

Apostolatui uestro, etc. uide ibid.





EPISTOLA CCCXIX. PRIORIS ET CONu. CANTUAR. AD EUMDEM. 


Domino pape, prior Cantuariensis et conuentus.

Eos uobis securius commendamus, etc. uide ibid.





EPISTOLA CCCXX. ODONIS PRIORIS ET CONu. CANT. AD ALEXAND. PAPAM. 

Domino pape, ODO prior et conuentus Cant.

Calamitates quas Ecclesia nostra, etc. uide ibid.



EPISTOLA CCCXXI. AD BOSONEM CARDINALEM. 

uenerabili domino et Patri carissimo BOSONI Dei gratia sancte Rom. Ecclesie presbytero card., suus  IOANNES de Sar., salutem, et prompte deuotionis obsequium.

Familiaritas quam a diebus domini Lucii Cantuariensibus dilectio uestra semper exhibuit, mihi multam dat apud uos interueniendi fiduciam: ut quod necessitati nostre et saluti uestre expedire non dubito, bonitati uestre confidenter exponam. Meministis pre ceteris quoniam Ecclesie Romane negotia pre ceteris didicistis, quomodo Cantuariensis Ecclesia sedi apostolice fidem et deuotionem semper exhibuit fere pre ceteris que in orbe sunt. Recolitis enim quomodo bone memorie Theobaldus eiusdem Cantuariensis Ecclesie archiepiscopus amicus uester quoque familiaris, pro tuendo iure Ecclesie et constitutionibus apostolice sedis pertulerit:  et quomodo Ecclesia archiepiscopus martyres semper habuerit aut confessores egregios. Quia ergo uobis Ecclesie causam ad plenum commendatam esse non dubito, paternitati uestre preces quantas Patri et domino licet deuotissime porrigo, quatenus electum nostrum tantis, ut spes est, decessoribus idoneum successorem, et uobis, Deo propitiante, deuotissimum in omni tempore ea caritate amplectamini, et diligentia tueamini, qua fouere consueuistis anteriores archiepiscopos, quia ipse in obsequio uestro pro facultate sua prioribus non inuenietur inferior.



EPISTOLA CCCXXII. AD PETRUM ABB. S. REMIGII. 


PETRO abbati Sancti Remigii domini suo unico, suus IOANNES de Sarisb., salutem, et utriusque uite successus.

Diuturni causas silentii reddere non oportet, cum terrarum iam a multo tempore sint subtracta commercia, et intermeantibus de gente in gentem sine dispendio salutis, et uite periculo transire non liceat. His uero, qui suspecti habiti sunt, diligentius precauendum est, ne ex aliqua probabili occasione publice potestatis iram incurrant. Quia dum timet unusquisque quod meruit, aduersus eum quem iniustius et atrocius lesit, facilius excandescit. Nam,  ut ait quidam satis eleganter et uere:

Rumor de ueteri faciet uentura timeri.
   Cras poterunt fieri turpia, sicut heri.
Ex quo enim Altissimus patiens quidem, sed procul dubio redditor iustus erexit dexteram in retribuendo, et arripuit iudicium manus eius, timent plurimi, ne ira se ad inuicem collidentium potestatum transeat in furorem, et declinant impetum, donec iustitia in iudicium conuertatur, et ex conuersione uel contritione impiorum consilium Domini innotescat. Interim, prestolamur in silentio salutare Dei, certum habentes quod patientia pauperum non peribit in finem. Nunc siquidem plurimum necessaria est, nunc opus est armis, nunc pectore firmo  in Domino. Audiuntur enim undique terrores et opiniones bellorum. Crebrescunt incendia, et, qui hostes debuerant expugnare, in predam transeunt. Et non modo ab aquilone, sed a quatuor uentis celi in perniciem populorum olla succenditur. Nam a generatione ista, non modo filii Barachie sanguis, qui plus quam inter templum et altare nuper effusus est, nunc requiritur, sed etiam aliorum, qui ob eamdem causam damna, ludibria, et uerbera experti proscripti sunt, incarcerati sunt, in exsilium missi sunt, et fere de toto orbe Latino, unde migrauerunt ad Dominum, passionum suarum debitam, et que Deum deceat, et prosit Ecclesie, expetunt ultionem. In his itaque letantur iusti, qui uident uindictam iustitie consonam Dei glorie militare,  lauantes utique manus suas in sanguine peccatorum. Hec summatim de his, que publicantur apud nos, ubi solus ille tutus est, quem furor exagitat, aut quem Spiritus sanctus efficit omnium temporalium contemptorem. Foris enim astat gladius, timor intus: ciuis et hostis in eodem fere uersantur calculo. Nostra autem sors conuiuentibus adequatur, nisi quod inter Scyllam et Charybdim periculosius nauigantes, euidentior supra et contra merita nostra Dei propitiatio benignius consolatur. Nam ut sibi magis reddat obnoxios, intentata e uicino ostendit pericula, et ualidius irruentia sepe longius fortiusque repellit, ut merito dicere debeamus: Qui Dominum Iesum, uelit nolit mundus, super omnia benedictum non diligit, anathema sit.  uestra autem, que in partibus nostris sunt, multis periculis exponuntur. Nostri potentes circumquaque in lupos conuersi sunt, quos improba uentris agit ingluuies, ut iura potestatesque contemnant. Et nisi hominis, cui domum commisistis, laboriosa et efficax subuenisset industria, iam nullo aut raro coleretur habitatore. Qualem uero illam inuenerit, alia uice me uobis scripsisse memini, et a memoria uestra non arbitror excidisse.

Cum enim illuc in propria persona accedere non ualerem, diligentem de domesticis nostris exploratorem direxi, et audita per eum status melioratione manifesta, gauisus sum; iam enim res directe erant in hunc articulum ut, si Dominus pacem daret, et ibi ministrantibus possent sufficere, et  humilitatem debitam hospitibus pro loci modulo laudabiliter exhibere. Siquidem fratres ibi degentes, tam episcopi quam officialium eius, sed et uicinorum gratiam meruerunt, possentque amodo amicorum subsidio per gratiam Dei et suam industriam dilatari, nisi conatibus eorum tempestas ingruens obuiaret. Sed licet uicini undique, qui munitiones custodiunt, ab eis sepe multa extorqueant, tamen pro uiribus solliciti sunt Deo et domino suo sancto Remigio seruare fidem, et uestris per omnia iussionibus obedire. Frater Absalon cum reditu nostro desiderabat pertransire ad nos, sed propter imminentia pericula, meo et fratris mei consilio, reuersus est ad domum, cui, si abesset, desolatio imminebat.  Canonem uero constitutum deposuit in manu uestri Ricardi, ut illum recipiatis de manu eius, si forte Deus commodiorem intermeandi dederit. facultatem. Et quia malitia inualescit, ut oportet, fratres, qui in domo uestra sunt, urgente necessitate post latrones et predones per castella discurrere ut neuter eorum interdum domi inueniatur, nobis, si placeret uobis, et consilio uestro, uideretur admodum expedire, ut etiam cum diminutione aliqua pensionis mitteretis aliquem honestum, et ad necessitates monasterii compositum fratrem, qui posset illis esse solatio, et in absentia aliorum aduentantibus respondere, et sua presentia testificari locum religionis titulo Domini consecratum. Nam si ibi multiplicior apparuerit religiosorum  numerus, procul dubio maior ab incolis Domini reuerentia exhibebitur, et malefactorum improbitas facilius conquiescet.





EPISTOLA CCCXXIII. LUDOuICI REGIS AD IOANNEM SARESB. CARNOTENSEM EPISCOPUM ELECTUM. 

LUDOuICUS, Dei gratia rex Francorum, amico suo carissimo, magistro IOANNI de Saresberia, Carnotensi electo, salutem cum sincera dilectione.

Quod capitulum Carnotense de consilio domini Senonensis archiepiscopi, apostolice sedis legati, diuino potius, ut credimus, instinctu uos in pastorem et dominum, pari uoto et assensu, solemniter et canonice elegerunt, gratum ducimus et acceptum;  tum beati Thome martyris consideratione, cuius familiaritatem meritis uestris meruistis adipisci, tum morum et scientie uestre contemplatione. Eapropter discretionem uestram monemus et precamur attentius, quatenus, electioni de uobis facte benignum prebentes assensum, tam solemni et tam laudabili tante ecclesie uocationi presentie uestre exhibitione satisfacere maturetis, ne nostrum et archiepiscopi Senonensis, qui ad hoc fideliter et efficaciter consummandum laborauit, diutius suspendatur desiderium, et spes Ecclesie Carnotensis mora prolixiori torqueatur. ualete.





EPISTOLA CCCXXIu. CAPITULI CARNOTENSIS AD EUMDEM. 

 uenerabili domino suo et Patri, IOANNI Dei gratia Carnotensi electo, pastoralis cure sollicitudinem gerere ad salutem.

Quod natum est ex carne, caro est; et quod natum est ex spiritu, spiritus est. Hinc est quod magnificat anima nostra Dominum, et in Deo spiritus noster exsultauit, quia uos nobis in pastorem electum non reuelauit caro et sanguis, sed Pater noster qui in celis est, uisitans nos Oriens ex alto. Sane tam dissona hominum uota, tot uarias mentium uoluntates, adunare non potuit nisi spiritus unitatis, adeo ut indubitanter sit euidens eum quem spiritus reuelauit, celitus destinatum. Curie celesti gaudium intulisse credimus, quod Beate uirginis Ecclesia, per Spiritum sanctum concipiens,  dilectum Deo et hominibus pastorem germinauit. Acclamantibus itaque omnium uotis desideratum sibi postulat, et ad dilectum et ad electum sibi incunctanter aspirat Carnotensis Ecclesia, sponsique desiderio iam languescens: Osculetur me, inquit, osculo oris sui . Urgeat amor Christi eum qui regis filie desideratur amplexibus, et stimulis salutaribus compungatur qui ad Dei filios propagandos Christi gener eligitur. Erubescat regnum celorum solus ingredi, cui diuini germinis pompa gloriosa promittitur; et qui coronam auream creditur meruisse, gloriosi labore officii mereatur eternam. Mittimus ergo ad uos ex capitulo nostro personas spectabiles, decanum uidelicet, cantorem  et cancellarium, qui uniuersitatis nostre mentem uobis offerant, et personam uestram postulantes, uestri aduentus desiderium uiua nobis uoce denuntient.



EPISTOLA CCCXXu. AD PHILIPPUM DECANUM ET CAPITULUM S. MARTINI. 

IOANNES, diuina dignatione et meritis sancti Thome, Carnotensis Ecclesie minister humilis, PHILIPPO decano Beati Martini totique capitulo in Domino, salutem.

Uniuersitatem uestram ignorare non credimus quod controuersiam, que inter homines de Castro Nouo Beati Martini et R. nobilem ecclesie uestre thesaurarium uertitur super quibusdam iuramentis  uel fidei prestatione quam occulte inter se dicuntur predicti homines prestitisse in depressionem iuris predicte ecclesie, dominus papa nobis commisit audiendam, et, omni contradictione et appellatione cessante, fine debito terminandam. Nos itaque secundum apostolicum mandatum et de consilio uirorum religiosorum et prudentium procedentes, et sufficientibus testibus omni exceptione maioribus rei cognita ueritate, sententiam excommunicationis in predictos homines, tum propter eorum manifestam contumaciam, tum propter predicte coniurationis probatam testibus infamiam, auctoritate apostolica qua fungimur in hac parte protulimus; illos uero quos audiuimus esse principes factionis nominatim uinculo excommunicationis innodauimus;  in reliquos uero omnes, qui sunt eiusdem coniurationis complices, non ex nomine, sed in omnes sententiam excommunicationis protulimus generalem. uobis itaque eorum nomina qui nominatim excommunicati sunt litteris nostris expressa transmittimus: Reginaldus Meschini, Petrus de Montebruis, Nicolaus Engelardi, Petrus Auberti, Paganus Gastinelli, Ioannes Ermerardi, Radulfus de Fulchis, Radulfus Thome, Gilo Balduini, Petrus Aimeri, Gilo Thome, Gilo Senoreti, Bartholomeus de Lochis, Petrus de Sauoneriis, Harduinus Pelliparius, Petrus Chiuittonus, Reginaldus Goslani, Iuguelmus Cordoanarius, Hamericus Epuliardi, Sancio Emenardi, Gaufridus de Cormeriaco, Bartholomeus Fromaudi, Iocelinus Pelliparius, Herbertus  de Carnoto, Bartholomeus Attatei, Thomas de Ambasia. Inde est quod uniuersitati uestre auctoritate apostolica mandamus ut illos quos nominatim excommunicauimus excommunicatos ex nomine nuntietis, et generalem excommunicationem quam protulimus in reliquos qui predicte coniurationis sunt complices, in omnes generaliter promulgetis, et in ecclesia uestra a sacerdotibus minorum altarium ecclesie predictos excommunicatos tam ex nomine quam in genere faciatis frequenter et solemniter nuntiari, uel eos a diuinis officiis cessare compellatis.



EPISTOLA CCCXXuI. LITTERAE IOANNIS, CARNOTENSIS EPISCOPI, DE ABSOLUTIONE IOANNIS, COMITIS uINDOCINENSIS, A uINCULO EXCOMMUNICATIONIS, QUO EUM IOANNES ILLIGAuERAT. 


IOANNES, diuina dignatione et meritis sancti Thome, Carnotensis Ecclesie minister humilis, omnibus ad quos littere iste peruenerint, in Domino salutem.

Noueritis quod, cum uenissemus ad Ecclesiam Carnotensem, nobilem uirum Ioannem comitem uindocinensem, ob iniurias, damna et concussiones quas ecclesie Sanctissime Trinitatis uindocinensis sepius irrogauerat, uinculo excommunicationis astrinximus et plus quam triennio tenuimus astrictum. uerum procedente tempore, ad uenerabilem  Patrem nostrum Petrum, sancte Romane Ecclesie titulo S. Chrysogoni cardinalem, apostolice sedis legatum, accessit, et prestita iuratoria cautione, se de iniuriis et lesionibus ecclesie memorate satisfacturum, presente illustri Anglorum rege et pro eo intercedente, meruit absolui, relicto nobis quod de iure restabat exsequendum. Citatus uero comes prestite non stetit cautioni, dicens se in hanc formam non prestitisse iuramentum: unde et pristinam a nobis reductus est in sententiam, quam dominus papa Alexander III confirmauit. Tandem, cum dominus Anglorum rex doloret illum tandiu excommunicationi subiacere, regiam adiecit manum, eumdem compellens ut exhibitione iustitie se a sententia excommunicationis qua tenebatur faceret  absolui. Nos autem comes penitens, ut uidebatur, et corde contritus adiit, ac de iniuriis satisfaciens competenter, ad preces domini regis Anglorum et abbatis et fratrum ecclesie prefate absolutus est, iuratoria cautione prestita se manum ulterius, nec ad eamdem ecclesiam, nec ad homines uel possessiones ipsius, extensurum, nisi aliquid de iure posset euincere. Quod ut posteritati notum fieret, et ecclesie iam dicte prospiceretur indemnitati, tam scripti quam sigilli nostri testimonio fecimus communiri.

Actum publice, anno Gratie 1180.



EPISTOLA CCCXXuII. LITTERAE IOANNIS CARNOTENSIS EPISCOPI, DE SATISFACTIONE FACTA MONASTERIO S. LAUNOMARI BLESENSIS, PRO ILLATIS EIDEM DAMNIS ET INIURIIS A IOANNE COMITE uINDOCINENSI. 


IOANNES, diuina dignatione et meritis S. Thome martyris, Carnotensis Ecclesie minister humilis, omnibus ad quos presentes littere peruenerint, in Domino salutem.

Noueritis illustrem uirum Ioannem uindocinensem a nobis sententia excommunicationis, quam etiam dominus papa Alexander III confirmauerat, fuisse diutius innodatum propter quasdam iniquas consuetudines, quas in uillis Sancti Launomari Blesensis, in pago uindocinensi constitutis, contra iustitiam usurpabat. uindicabat enim in illis sibi  ius hospitandi, talliam, coruagium, auenagium, iustitiam cruoris et latronis, quibus omnibus Hierosolymam profecturus coram nobis et multis uenerabilibus uiris Blesis in perpetuum renuntiauit, ut a uinculo anathematis quo tenebatur mereretur absolui. Constituit etiam et authentice confirmauit quod, si quis heredum uel successorum suorum  monachos aut homines beati Launomari molestare uel inquietare presumpserit, super exactione predictorum sexaginta marcas argenteas dictis monachis persoluere per ecclesiasticam censuram compellatur. Et ne lis in hunc modum sopita uel ab ipso uel ab heredibus eius possit iterato suscitari, ad preces ipsius formam pacis inite presenti pagine commendatam sigilli munimine decreui roborandam.

Actum Blesis, anno uerbi incarnati 1180.



EPISTOLA CCCXXuIII. AD PETRUM DE CANDEIO. Monet ne monachos de Fontanis contra formam ordinis celebrare faciat in ecclesia de Landa. 


IOANNES, diuina dignatione et meritis beati Thome, Carnotensis Ecclesie minister humilis, PETRO de Candeio salutem.

Omnis eleemosyna tanto est Deo acceptior et largitori suo fructuosior, quanto ipsius industria commodior accipienti fuerit et utilior. Hinc est quod utilitati tue prouidentes consulimus, et admonemus in Domino, ut in ecclesia tua de Landa monachos de Fontanis contra formam ordinis Cisterciensis missam celebrare non compellas. Sufficiat autem deuotioni tue officium diuinum quod in ipsa abbatia pro tua et predecessorum et successorum tuorum salute celebrare monachi statuerunt.  uale.



EPISTOLA CCCXXIX. AD BARTHOLOMAEUM TURONENSEM ARCHIEPISCOPUM. Eiusdem argumenti. 

uenerabili domino et Patri carissimo B. Dei gratia Turonensi archiepiscopo, apostolice sedis legato, IOANNES, diuina dignatione ac meritis sancti Thome, Carnotensis Ecclesie minister humilis, salutem et iuges ad uota successus.

Rectoribus incumbit Ecclesie uiros religiosos propensius diligere, et eos suis confouere facultatibus, longe ab eis iniurias propulsare. Hinc est quod uestre deuotionis pietatem exoramus attentius ut persuadeatis Petro de Candeio tanto abundantiorem  esse fructum misericordie, quanto cui exhibetur noscitur plus prodesse. Consulatis ergo ei, et admoneatis in Domino, ne in ecclesia de Landa contra formam ordinis Cisterciensis monachos de Fontanis missam cogat celebrare, cum predicti monachi in ipsa abbatia pro sua et predecessorum suorum salute . . . . .





IOANNIS SARESBERIENSIS POLYCRATICUS, SIuE DE NUGIS CURIALIUM ET uESTIGIIS PHILOSOPHORUM.



INCIPIT ENTHETICUS IN POLYCRATICUM


Auctor ad opus suum.

Si mihi credideris, linguam cohibebis, et aule
   Limina non intret pes tuus: esto domi.
Aspectus hominum cautus uitare memento,
   Et tibi commissas claude libelle notas.
Omnia sint suspecta tibi, quia publicus hostis
   Et maiestatis diceris esse reus.
Ignis edax, gladiusque ferox tibi forte parantur:
   Aut te polluta subruet hostis aqua.
Cum tamen exieris, faciem uelabit amictus,
   Deformentque tuam puluis et aura cutem,
Dextra ferat uirgam, premat et sua mantica dorsum:
   Trita tegant frontem pilea, pero pedem.
Sit gradus et cultus, habitus peregrinus eunti,
   Non nisi barbariem barbara lingua sonet.
 De Pictauorum dices te gente creatum,
   Nam licet his lingua liberiore loqui.
Hospitiique fidem queres super omnia, quo sis
   Tutus ab insidiis, quas tibi quisque parat.
Stultos, prudentes nimium, paruosque cauebis,
   Et quos insignes garrula lingua facit.
Si quis amat uerum, tibi sit gratissimus hospes,
   Et quem delectat gloria uana, caue.
Iure patronatus illum cole, qui uelit esse,
   Et sciat, et possit, tutor ubique tuus.
Ergo queratur lux cleri, gloria gentis
   Anglorum, regis dextera, forma boni.
Quesitus regni tibi cancellarius Angli,
   Primus sollicita mente petendus erit.
 Hic est qui regni leges cancellat iniquas,
   Et mandata pii principis equa facit.
Si quid obest populo, uel moribus est inimicum
   Quidquid id est, per eum desinit esse nocens.
Publica priuatis qui prefert commoda semper:
   Quodque dat in plures, ducit in ere suo.
Quod dat habet; quod habet, dignis donat: uice uersa
   Spargit; sed sparse multiplicantur opes.
Utque uirum uirtus animi, sic gratia forme,
   Undique mirandum gentibus esse facit.
Tardus ad hunc Samius si certet acumine mentis,
    Indoctusque Plato, uarroque stultus erit.
Curio si certet uerbis, uincetur ab ipso;
   uictus, si certet, Quintilianus erit.
Huius nosse domum non est res ardua; cuiuis,
   Non duce quesito, semita trita patet.
Nota domus cunctis, uitio non cognita soli
   Lucet, ab hac lucem diues, egenus, habent.
Illa patet miseris, patet et domus illa beatis,
   Hic patre letatur aduena quisque suo.
Cum reserata semel fuerit tibi ianua, currens
   Ad thalamum domini progrediere tui.
Exspecta dum turba fluat, que feruat in aula,
   Fessaque sint domini membra fouenda toro.
Accedes, uultum mutabis mantica nugas,
   Excutiat; peregre nunc peregrinus eat.
 Non tamen ostendas, oculos quod principis urat,
   A quo tota tibi uita, salusque datur.
Si facies illi tua displicet, unde placebit?
   Eius in arbitrio, iusque fauorque manent.
Quod prohibet fieri, scelus est: quod precipit, equum,
   Iuraque pro placito stantque caduntque suo.
Huic que sola placet, sola uirtute placebis,
   Que tibi, si desit, cetera cuncta nocent.
Iura colit, pacem statuit, fundatque quietem,
   Et tumidos hostes mente manuque domat.
Sed seu iura uocent, seu fulminet ensis in hostes,
   Non nisi sancta gerit, non nisi sancta probat.
Confer ei quoscunque duces, quoscunque potentes,
    Plebs erit hoc uiso maxima turba ducum.
Si reges uideas, quid ad hunc nisi rustica turba?
   Et bene, si dici rustica turba queunt.
Particulamque tui premonstrans, experiere
   Que maneat totum gratia, uel quis honor.
Si placet hec, totus poteris fortasse patere.
   Sed si displiceat, cetera claude toga.
uerba salutantis sint prima; subinde facetus
   Te dabis obsequiis, hospitiumque petes.
Non grauis hospes eris, potuque ciboque uerendus
   Sufficiet uestis non pretiosa tibi.
 Non oneraris equis, phaleras nec poscis equorum,
   Nec te seruorum copia magna premit.
Sufficiet uel sola domus, uisusque patroni,
   Eius et alloquio, consilioque frui.
Curia quid possit, quid speret plebs, ubi regni
   uires, una domus sola docere potest.
Si deuelatam faciem monstrauerit, aut non
   Perstringat uisum cassibus ille tuum,
Quid sapiens stulto differt, quid paupere diues,
   Quid misero felix? si sapis ecce uides.
Si fuerit letus, oculos auresque libenter
   Exponet nugis forsitan ille tuis.
Sic igitur nugas sparges, ne tedia gignant,
   Que rebus letis sunt inimica nimis.
Si iubet ut nugas agites, nugare decenter:
    Nam sibi per nugas seria credet agi.
Utilibus nugas, sic aptes seria ludis,
   Ut tibi sit grauium nulla timenda manus.
Si iubet ut taceas, statua taciturnior esto,
   Nec redimas signis uerba negata tibi.
Cum satiatus erit, uel cum maiora uocabunt,
   Ora conductus detur ut inde tibi.
I citus, atque redi; ne quorum carpere nugas
   Ausus es, infligant tela, necemque parent.
Unum discedens secreta profer in aure:
   Quidquid agant alii, tu memor esto tui.
Queque caro fenum, flos feni, gloria carnis,
   Hec nichil est: nichilo quid minus esse potest.
Munera fortune, uiscata puta uitiorum
   Semina, sunt scelerum pabula, mortis iter.
 Sunt laquei, sunt insidie, sunt toxica mortis,
   Quam non effugient, quos dea ceca colit.
Quod fortuna dedit, et quod dabit, est alienum,
   Auferet hoc totum, cum uolet illa, tibi.
Retia pennatis nequeunt preuisa nocere,
   Tu quecunque uides, retia mentis habe.
Retia sunt quecunque uides, hominemque ligatum
   Ad miseram mortem per mala queque trahunt.
Forsitan, unde tibi datur hec audacia? queret,
   Dices nil metuens, omnia tutus agit.
Omnia tutus agit, quem nec spes, nec timor angit,
   Cui mala nulla placent, omnia tutus agit.
Hispana rediens, aut uasconis utere lingua,
   Sed tamen in uerbo plus grauitatis habe.
 Indue sic linguam, sic uestes indue gentis,
   Salua sit ut morum regula, salua fides.
Pendeat ex humeris crux enea, sit coma tetra,
   Hispida cesaries, barba recisa parum.
Sitque grauis uultus, sint frons oculique pudici,
   Insontesque manus, pauper amictus erit.
Dum tibi conductus fuerit, securior ibis,
   Et uia sit pedibus quelibet apta tuis.
At si defuerit, longas protende dietas,
   Contineatque pedes publica strata tuos.
Nusquam diuertas, ne quis te ledat euntem.
   Nugarumque luat garrula lingua notas.
Omnia, si nescis, loca sunt plenissima nugis;
   Quarum tota cohors est inimica tibi.
Ecclesia nuge regnant, et principis aula;
    In claustro regnant, pontificisque domo.
In nugis clerus, in nugis militis usus;
   In nugis iuuenes, totaque turba senum.
Rusticus in nugis, in nugis sexus uterque;
   Seruus, et ingenuus, diues, egenus, in his.
Accelera gressus, cauto diplomate pergens
   Ad mare, quo Morini littora nostra petunt.
Hospitium tandem sera cum nocte subibis,
   Ut ualeas, esto sobrius, esto grauis.
Gens penetranda tibi, prelarga, bibaxque, loquaxque,
   Et cui, ni morem gesseris, hostis eris.
Emergunt lites modice, quas magna sequuntur
   Iurgia, uulneribus feta, necemque ferunt.
Sed quia uirtutem gens diligit, et ueneratur,
    Si bene credaris uiuere, tutus eris.
Non modo tutus eris, sed summo dignus honore
   Queque libet fieri, cuncta licenter age.
Cantia te felix genuit, te Cantia fouit,
   Illustris regum, pontificumque parens.
Hic tibi debetur, sedes finisque laborum:
   Illa tibi requiem preparat, illa domum.
Anglorum sedem primam pete, siue Britonum;
   Si Britonum mauis dicere, nemo uetat.
Indignum, litem si tempus agit breue longam,
   Digna quidem non sunt tempora longa breui.
Cum de re constat, non sit de nomine pugna;
   Ne foueat litem lana caprina diu.
Quidquid uis dicas, dum sit caput illa Britannis,
   Quam tibi presignat angelus arce micans.
 Angelus iste quis est, aut que domus ista, requires
   Namque nouos rerum forma mouere solet.
Hec est illa domus, que Christum prima recepit:
   A qua suscepit insula tota fidem.
Insula tota fidem cepit, fideique parentem
   Predicat, extollit, audit, honorat, amat.
Consilii magni si nosti forte datorem,
   Non erit ignotus angelus iste tibi.
Angelus e specula totum circumspicit orbem,
   Et corpus pennis subuehit, atque tegit.
Sic uidet e specula, sic protegit omnia pennis,
   Ut ius non habeat hostis in orbe suo.
Hic tempestates prenuntiat, atque serenum:
   uentorum rabiem temperat, atque maris.
 Ne quid obesse queat, non dormit nocte, dieque
   Stat; quia subiectos undique stare facit.
Accedens propius, Christi properabis ad aulam,
   Ut ueniam culpis promereare tuis.
Illic finiti soluentur uota laboris:
   Hic lacrymas, gemitus, hic pia tura dabis.
Excipiet fratrum reducem te tota chorea:
   Et laudes pro te sospite leta canet.
Quidquid habes quod eis placeat, largire libenter:
   Quidlibet, ut fuerit utile, cuique dabis.
Si potes, Odoni studeas donare salutem:
   Accipiatque Brito te ueniente crucem.
Hic narrare tui tandem discrimina fati
   Exacteque uie prospera cuncta licet.
Quid sit ouis sub uulpe latens, uulpesue sub agno,
    Pelle leonina dic quid asellus agat.
Quid leo dum seruit, quid agit, dum regnat asellus,
   Turturis in specie passeris acta canes.
Quid faciant pardi timidi, leporesque fugaces,
   Et spes conuersi que sit habenda lupi.
Quid repens testudo paret, scarabeus onustus,
   Curque leui uentus grandis ab imbre cadat.
Sed quia nemo potest cunctis uirtute placere,
   Sufficiat paucis te placuisse bonis.
Spernantur si forte tue sub iudice nuge,
   Non sit iniqua manus, aut tua lingua procax.
Libera donentur cunctis suffragia, teque
   Iste bonum dicat, dicat et ille malum.
Si locus est liber, cur non sit libera lingua?
   Nemo satis firmus, quem leuis aura mouet.
 Quid facient enses, si te leuis aura cruentet?
   uerba quidem non sunt uerbera, uerba times?
Linguarum strepitus solidam non transeat aurem,
   Auris inepta nimis, quam sonus urit iners.
Exercent alii linguas, tibi pareat auris;
   Lingua quidem prodest, non tamen aure magis.
Illis in lingua mens est, tibi sit cor in aure.
   Os patulum sit eis, auris aperta tibi.
Obice uirtutis confringitur impetus oris,
   Et lingue stimulo mens malesana perit.
Nemo, nisi uanus, falso letatur honore,
   Conscia mens culpe, quam mala dicta mouent.
Frons adamante tibi sit durior, igne perusta
   Sit cutis, a uerbis ne notet ora rubor.
Plena pudore tamen, qualem decet illius esse,
    Qui timeat uitii sordidus esse nota.
Alterius lingue dic quis moderatur habenas?
   uix est, qui proprie possit habere modum.
Lubrica sepe cadit, quoniam uersatur in udo:
   Sepe cadens labem contrahit, atque notam.
Inter multiloquos, et grandia uerba serentes,
   Esto tardiloquus, estoque pauca loquens.
Dum linguas acuunt alii, tibi calleat auris,
   Et sit Dulichio remige surda magis.
Nec tantum ualeat temeraria lingua loquentis,
   Pectoris ut possit rumpere claustra tui.
Si patiens fueris, nunquam tibi uerba nocebunt,
   Turbatorque tue nemo quietis erit.
Excutiet pacem, quam dat patientia, nullus;
    Sit licet exermis, conterit arma tamen.
Utantur linguis, tu uiribus utere mentis,
   Si sapis: alinguis gloria magna uenit.
Nam que sit doctrina uiri, patientia monstrat,
   Imbellique manu bella nefanda premit.
Quis feret armatam, que sola triumphat inermis,
   Armatamque manum uincere sola solet?
uir patiens forti melior; minor esse triumphus
   Urbis, quam mentis dicitur, estque minor.
Sperne malos, uenerare bonos, ignosce uolenti
   Ledere, nulla bonis ultio grata magis.
Nulla uirum fortem uindicta magis decet ista,
    Principibus semper debet adesse uiris.
In quorum manibus lex si uiget ignea; punit,
   Dum miseret: fidos dum cupit esse, facit,
Prouocat ad facinus, dum seuit iniqua potestas,
   Et sibi subiectos non sinit esse pios.
Nemo sciens illum ledit, quem credit amicum;
   Regula fida nimis: quisquis amandus, amet.
Hec hominum disiuncta solet coniungere corda,
   Ista potest hominem conciliare Deo.
Hac duce carpe uiam, gradienti nemo nocebit,
   Et poteris cunctas tutus inire manus.
Illa tamen metuenda manus, que tractat iniquas
   Sordes, quam maculant era colore suo.
Non quia polluitur, et polluit, est fugienda,
   Sed quoniam nummus toxica seua gerit
 Toxica perpetuam paritura famemque sitimque
   Et miseram uitam, mortis et omne genus.
Nulla libris erit apta manus ferrugine tincta;
   Nec nummata queunt corda uacare libris.
Non est eiusdem nummosque librosque probare,
   Persequiturque libros grex, Epicure, tuus.
Ignis auaritie cum fenum carnis adurit,
   Surgit, et eternum construit usque focum.
Omnia cum possit manus Omnipotentis, auare
   Mentis egestatem non satiare potest.
Non satiare potest manus Omnipotentis auarum:
   Dic mihi quis poterit, quod nequit illa manus?
Nonne satis miser est, quem nec Deus ipse beare
   Sufficit? ulterius quis miser esse potest?
Nummipete cum libricolis nequeunt simul esse
    Ambos, crede mihi, non capit una domus.
Ergo caue miseros, nec ab his nisi tristia speres:
   Nam miseri cultor, quis nisi stultus, erit?
Est antiqua nimis, nimis est sententia uera,
   Quam docuere patres, Ennius atque Cato:
Tam quod habet, quam quo caret omni defit amico,
   Occupet, occumbat, res aliena tamen.
Semper abundabit, qui rebus nouerit uti;
   Et mens utendi nescia semper eget.
Pauca potest diues, et plurima pauper habere;
   Nescit egestatem diues, egenus opes.
Nullus amicus ei, qui multa cupit, nec amicus
   Est sibi, cui nimium res aliena placet.
Si cupidus fuerit hostis, caueatur ut hostis,
    Si sit amicus, eo cautior esse stude.
Iurat? crede minus; non iurat? credere noli;
   Iuret, non iuret, hostis ab hoste caue.
Et fugias quos liuor edax felicibus hostes
   Sic facit, ut uirtus flectere nulla queat.
Muneribus fortasse tuis placabis auarum,
   Ledere quo cesset inuidus, esto miser.
Alterius misera gaudet mens inuida sorte,
   Cunctaque uicina commoda, damna putat.
Et nisi festinus fugeres, te plura monerem
   uix pateris dici pauca: uel ista tene.



IOANNIS SARESBERIENSIS POLYCRATICUS SIuE DE NUGIS CURIALIUM ET uESTIGIIS PHILOSOPHORUM.



LIBER PRIMUS.



PROLOGUS.


Iucundissimus cum in multis, tum in eo maxime est litterarum fructus, quod omnium interstitiorum loci et temporis exclusa modestia, amicorum sibi inuicem presentiam exhibent, et res scitu dignas situ aboleri non patiuntur. Nam et artes perierant, euanuerant iura, fidei et totius religionis officia queque corruerant, ipseque recti defecerat usus eloquii, nisi in remedium infirmitatibus humane, litterarum usum mortalibus diuina miseratio procurasset. Exempla maiorum, que sunt incitamenta et fomenta uirtutis, nullum omnino corrigerent aut seruarent, nisi pia sollicitudo scriptorum, et triumphatrix inertie diligentia, eadem ad posteros transmisisset. Siquidem uita breuis, sensus hebes,  negligentie torpor, inutilis occupatio, nos paucula scire permittunt: et eadem iugiter excutit, et auellit ab animo fraudatrix scientie, inimica et infida semper memorie nouerca, obliuio. Quis enim Alexandros sciret aut Cesares, quis Stoicos aut Peripateticos miraretur, nisi eos insignirent monumenta scriptorum? Quis apostolorum et prophetarum amplexanda imitaretur uestigia, nisi eos posteritati diuine littere consecrassent? Arcus triumphales tunc proficiunt illustribus uiris ad gloriam, cum ex quibus causis, et quorum sint, impressa docet inscriptio. Liberatorem patrie, fundatorem quietis, tunc demum inspector agnoscit, cum titulus triumphatorem, quem nostra Britannia genuit, indicat Constantinum. Nullus enim  constanti unquam gloria claruit, nisi ex suo, uel scripto alieno. Eadem est asini, et cuiusuis imperatoris post modicum tempus gloria; nisi quatenus memoria alterutrius, scriptorum beneficio prorogatur, Quot et quantos arbitraris fuisse reges, de quibus sermo nusquam est, aut cogitatio? Nihil ergo consiliosius est captatoribus glorie, quam litteratorum et scribentium maxime gratiam promereri. Inutiliter enim eis geruntur egregia, perpetuis tenebris obducenda, nisi litterarum luce clarescant. Quidquid fauoris aut preconiorum aliunde contrahitur, perinde est, ac si Echo, quam audis in fabulis, plausus excipiat theatrales; desinit  enim cum ceperit. Ad hec in dolore solatium, recreatio in labore, in paupertate iucunditas, modestia in diuitiis et deliciis, fidelissime a litteris mutuatur. Nam a uitiis redimitur animus, et suaui et mira quadam, etiam in aduersis, iucunditate reficitur, cum ad legendum uel scribendum utilia, mentis intendit acumen. Nullam in rebus humanis iucundiorem, aut utiliorem occupationem inuenies: nisi forte diuinitus compuncta deuotio orando diuinis insistat colloquiis, aut corde per caritatem dilatato, Deum mente concipiat, et magnalia eius apud se quasi quadam meditationis manu pertractet. Experto crede, quia omnia mundi dulcia his collata exercitiis, amarescunt; eo quidem magis, quo cuique sensus integrior, et ratio  incorrupta iudicii purioris uiget acumine. Noli ergo mirari, quare aliquem gradum scale, que nunc sola nouit ascensum, prout quemquam monuisti, non ascendo. Quare maioribus me non ingero curiis, cum tibi etiam Isocratis responsurus sum uerbo: qui interrogatus ab amicis, quare non in forensibus negotiis uersaretur, respondit: Que locus hic callet, ego nescio; que ego calleo, locus hic nescit. Ego enim contemno que illi aulici ambiunt, et que ego ambio illi contemnunt. Mirare magis quare non precido, aut rumpo funem, si alias solui non potest, qui me in curialibus ungis tandiu tenuit, et tenet adhuc tante obnoxium seruituti. Iam enim annis fere duodecim nugatam esse tedet, et penitet me longe aliter institutum,  et quasi sacratioris philosophie lactatum uberibus, ablactatumque decuerat ad philosophantium transisse cetum, quam ad collegia nugatorum. Et te quidem sentio in eadem conditione uersari, nisi quia rectior et prudentior, si facis quod expedit, stas semper immotus in solide uirtutis fundamento, nec agitaris arundinea leuitate, nec deliciarum sectaris mollia, sed ipsi, que mundo imperat, imperas uanitati. Unde cum tibi diuerse prouincie congestis meritarum laudum preconiis, quasi arcum erigant triumphalem: ego uir plebeius stridente fistula inculti eloquii. librum hunc ad honorem tuum, uelut lapillum in aceruo preconiorum  tuorum conieci; sciens quia sicut non habet, unde placeat ex uetustate, sic ex deuotione scribentis non poterit displicere. Nugas pro parte continet curiales, et his magis insistit quibus urgetur magis. Pro parte autem uersatur in uestigiis philosophorum; quid in singulis fugiendum sit, aut sequendum, relinquens arbitrio sapientis. Et quia ne ledant aliquem, eum oportuit conueniri, in quo nichil nugatorium possit argui: te uirorum nostre etatis elegantissimum decreui conuenire, et que uidentur in mei similibus arguenda describere. Sic enim cum ineptias suas lector uel auditor agnoscet, illud ethicum reducet ad animum, quia »mutato nomine de se fabula narratur,« precipue cum omnes nouerint quantis tu serietatibus  iugiter occuperis. Sic dum alios docet Seneca suum monet Lucilium. Ad Oceanum et Pammachium scribit Hieronymus, et aliorum plerumque castigat excessus. Quisquis autem blandientis causatur ineptias, negotium cum tempore metiatur, et quod sapientis est, ex causis dicendi dicta diiudicet. Si quid autem cuipiam asperius sonat, non in se quidquam dictum nouerit, sed in me ipsum, et similes mei, qui mecum cupiunt emendari; aut in eos, qui collapsi in fata, omnem reprehensionem equanimiter ferunt. Noui enim quia nulli grauis percussus Achilles: et presens etas corrigitur dum preterita suis meritis obiurgatur. Sic dum corrigat Horatius, etiam seruis, ut Decembri libertate utantur, indulget.


 Omne uafer uitium ridenti Flaccus amico
Tangit, et admissus circum precordia ludit.

Que uero ad rem pertinentia a diuersis auctoribus se animo ingerebant, dum conferrent, aut iuuarent, curaui inserere, tacitis interdum nominibus auctorum; tum quia tibi, utpote exercitatio in litteris, pleraque plenissime nota esse noueram; tum ut ad lectionem assiduam magis accenderetur ignarus. In quibus si quid a fide ueri longius abest, mihi ueniam deberi confido, qui non omnia, que hic scribuntur, uera esse promitto; sed siue uera, seu falsa sunt, legentium usibus inseruire. Neque enim adeo excors sum, ut pro uero astruam, quia pennatis auibus quondam testudo locuta est, aut  quod »rusticus urbanum murem mus paupere tecto«  susceperit, et similia; sed quin hec figmenta nostre famulentur instructioni, non ambigo. Hec quoque ipsa, quibus plerumque utor, aliena sunt, nisi quia quidquid ubique bene dictum est, facio meum, et illud nunc meis ad compendium, nunc ad fidem et auctoritatem alienis exprimo uerbis. Et quia semel cepi reuelare mentis arcana, arrogantiam meam plenius denudabo. Omnes ergo qui mihi in uerbo aut opere philosophantes occurrunt, meos clientes esse arbitror, et quod maius est, mihi uindico in seruitutem; adeo quidem ut in traditionibus suis se ipsos pro me linguis obiiciant detractorum. Nam et illos audo auctores. Neque illum Alexandrum uidi, uel  Cesarem: nec Socratem, Zenonemue, Platonem aut Aristotelem disputantes audiui; de his tamen et aliis eque ignotis, ad utilitatem legentium retuli plurima. Cedo tamen ne uidear contentione gaudere, et me officiosis fateor usum esse mendaciis, et si aliter emulus non quiescit, quoniam et ego meum Cornificium habeo et Lanuuium, me mendacii reum esse consentio, qui scriptum noui, quia omnis homo mendax; adeo quidem, ut nec uastum pectus, turgidus uenter, tumida facies et rubicunda, lingua procax, insulsa, et paratior mores corrodere alienos, quam corrigere suos, nostrum receperit Lanuuium. Quis ipse sit, nisi ab iniuriis temperet, dicam, et plane cognoscet, quia inueteratum esse, plenam non confert, nec  integram seruat auctoritatem. Procedat tamen et publicet, arguat meum ratione uel auctoritate mendacium, et ego uel ad inimici uocem non refugiam emendari; imo et amicum ducam, qui meum castigabit errorem. Si tamen et alicubi auctorum aliter quam scripserim, inueniatur, non ideo constabit me esse mentitum, cum in strategematicis historicos, qui frequenter ab inuicem dissident, sim secutus, et in philosophicis academice disputans, pro rationis modulo, que occurrebant, probabilia sectatus sum. Nec academicorum erubesco professionem, qui in his que sunt dubitabilia sapienti, ab eorum uestigiis non recedo. Licet enim secta hec tenebras rebus omnibus uideatur inducere, nulla ueritati examinande fidelior,  et, auctore Cicerone, qui ad eam in senectute diuertit, nulla profectui familiarior est. In his ergo que incidenter de prouidentia, et fato, et libertate arbitrii, et similibus dicta sunt, me academicum potius esse noueris, quam eorum que dubia sunt, temerarium assertorem. Scripturarum quoque testimoniis, ad commodum explanande sententie, quandoque usus sum; ita tamen, ut nichil fidei, aut bonis moribus inueniatur aduersum; ac si sententias tam modernas, quam ueteres, eadem incommutabilis ueritas genuisset. Siquidem

. . . . . . . . facies non omnibus una,
Non diuersa tamen, qualem decet esse sororum. 

 Omnia uero tuo reseruantur examini, ut tibi maior et iustior corrigendi, quam mihi scribendi gloria debeatur. Inequalitas autem uoluminum, uariis est occupationibus ascribenda, quibus in curia sic distractus sum, ut uix aliquid scribere quandoque licuerit. Dum tamen Tolosam cingitis, ista aggressus sum, et me curialibus nugis paulisper ademi, illud uoluens in animo, quia otium sine litteris mors est, et uiui hominis sepultura. Si quis ignotos auctores cum Lanuuio calumniatur aut fictos, rediuiuum Platonis Africanum Ciceroni somniantem, et philosophos Saturnalia exercentes, accuset, aut auctorum, nostrisque figmentis indulgeat, si publice seruiunt utilitati. Preterea lectori et auditori quanta possum deuotione supplico,  ut me Patri misericordiarum commendare dignentur, in orationibus suis; et erratibus meis, qui multiplicati sunt super numerum, ueniam studeant obtinere. Nam et ego spero me participem esse omnium timentium Dominum: et corde et uoce uicissim pro indulgentibus oro, ut actus et cogitationes nostras, omnipotens et miserator Deus emundet; et ne uitiorum rapiamur erroribus, spiritu suo mentes nostras illustrare dignetur magni consilii Angelus.



CAP. I. Quid maxime noceat fortunatis.

Inter omnia que uiris solent obesse principibus, nichil perniciosius esse arbitror, quam quod eis fortune blandientis illecebra aspectum subtrahit ueritatis, dum diuitias suas et delicias congerit mundus,  quibus delicati sensus pruriginem uicissim refouet, et accendit, ut animus multiplici lenociniorum fraude captus, quadam alienatione sui, ab interiore bono deficiens, per exteriora mendacia uariis concupiscentiis euagetur. Nouerca siquidem uirtutis prosperitas, beatulis suis sic applaudit, ut noceat: et infelici successu sic in uia fortunatis obsequitur, ut in fine perniciem operetur, conuiuis suis ab initio propinans dulcia, et cum inebriati fuerint, lethale uirus miscet, et si quid deterius est: quo specie sui clarescit amplius, eo stupentibus oculis densiorem infundit caliginem. Inualescentibus ergo errorum tenebris, ueritas euanescit, et uirtutum radice succisa, seges germinat uitiorum, lumen rationis exstinguitur, et totus homo casu  miserabili fertur in preceps. Sic rationalis creatura brutescit, sic imago Creatoris quadam morum similitudine deformatur in bestiam, sic a conditionis sue dignitate degenerat homo, uanitati similis factus, eo quod ex honore collato intumuit, et a tumore perdidit intellectum. Quis enim eo indignior, qui sui ipsius contemnit habere notitiam? qui tempus, quod parca manu datum est, ad mensuram in usum uite, et solum reparari non potest, usuraria quadam accessione et penali repetendum in uite dispendia prodigit, et in contumeliam auctoris effundit? Quid eo brutius, qui ex defectu rationis, et impulsu libidinis, dimissis propriis, aliena negotia curat, et non modo negotiis, sed et alienis  otiis iugiter occupatur? Quid eo bestialius, qui omisso officio, de media nocte surgit, ut sagacitate canum, uenatorum industria, studio commilitonum, seruulorum fretus obsequio, temporis et fame iactura, rerum laborisque dispendio, de nocte ad noctem pugnet ad bestias?



CAP. II. Quid in studiis alienum.

Alienum profecto est, quod ratio nature uel officii non inducit, si tamen interdum recte dicitur alienum, quod rectius fuerat semper fuisse nullius. Que uero nature sunt, pereque sunt omnium; que officii, sua sunt singulorum. Aliud itaque ex officio, aliud ex natura: licet nature uis ex officio debeatur. Parricidii siquidem species est, impugnare iura nature, et sacrilegii instar, parentis leges  euacuare, et matri omnium honorem debitum non referre. Quod tamen ratio ex honestis causis admittit, non est simpliciter alienum. Si modesta forte iucunditas, uel utilitas subest, et nemini noceatur,  sin autem impugnat alterutrum, statim est et simpliciter alienum, et usquequaque non licet. Huius itaque contrectatio semper est, aut erroris aut criminis.



CAP. III. Distributio officiorum, ex politica constitutione ueterum.

Philosophi gentium, iustitiam, que politica dicitur, preceptis et moribus informantes, cuius merito respublica hominum subsistit et uiget, unumquemque suis rebus et studiis uoluerunt esse contentum,  urbanis et suburbanis, colonis quoque uel rusticis sua singulis loca et studia prescribentes. Sollicitudo singulorum et omnium utilitati publice seruiebat. Nature, laboris, et industrie fructum unusquisque recipiebat ex merito. Nemo quod esset alterius usurpabat, manente in omnibus indiuiduo caritatis affectu. Primus quidem et medius urbis locus Areopago cessit, unde ad singulas professiones, prout ratio cuiusque officii exigebat, dispositione congrua institutas, officiorum iura quasi quidam salutis et uite riuuli deriuarentur. Porro in his uenandi ars officium uix permittitur accedere ad suburbanos; cum uenatores ut agricole ceterique incole rurum, ab urbibus nobiliorumque cetu longius arceantur. Omnino enim iniquum est nobiliora  ingenia studiis dehonestari minoribus, et eos, quos ardua et grauiora manent officia, uoluptatis aut uanitatis occupationibus agitari. Unde si licenter exerceatur uenatio, artificium uel officium; si contra, leuitatem eam esse aut malificium censuerunt, edicto punientes eos, qui eam contra officium usurparent.



CAP. Iu. De uenatica, et auctoribus, et speciebus eius, et exercitio licito et illicito.

Et primi quidem Thebani, si fidem sequamur historie, eam communicandam omnibus statuerunt. Et ex quo suspecta sit omnibus gens feda parricidiis, incestibus detestanda, insignis fraude, nota periuriis, huius artificii, uel potius malificii, in primis  precepta congessit, que postmodum ad gentem mollem imbellemque, leuem et impudicam  transmitteret. Riserunt eos Athenienses et Lacedemonii populi grauiores, historiarum gesta, nature morumque mysteria uariis figmentorum inuolucris obtexentes; sic tamen ut ex cautela malorum utilitatem inducerent, aut ex lepore pematis uoluptatem. In auras itaque raptum tradunt ab aquila Dardanium uenatorem ad pocula, a quibus ad illicitos et innaturales transiret amplexus. Eleganter utique, cum et leuitas ferri possit ab alite, et uoluptas sobrietatis ignara cuiuscunque libidini prostitui non erubescit. Dux Thebanus uisa nuditate illius quam in siluis semper coluerat, cum ab errore pedem sui reuocaret affectus, sub humano  sensu se in bestiam stupuit transformatum, ceruisque conformis, cum domesticos canes, uoce et uultu niteretur abigere, uitio praue consuetudinis, totius substantie sue dispendio, eorumdem morsibus patuit. Et forte deam uenatoribus preferunt, quia mollitie hac uel malitia deos suos uoluerunt infamare. Apri dentibus exstinctum Adonidem deflet uenus, habens semper cum uenatione uel robusta commercium. Dum Maro Carthaginis alte iocaretur hospitium, amantium uota conciliare nesciuit; nisi eis ab opportunitate uenandi dilapsu comitum, siluarum latebras reseraret. Sic forte quia studium hoc a conscientia turpitudinis odit lucem, sicut econtra legitimi amoris gaudia, solemnes lucis sue preferunt tedas. Quem mihi  dabis uirorum illustrium, qui huic uoluptati uehementer inheserit?

Fixerit eripedem ceruam licet, aut Erymanthi
Placarit nemora 
uictor Alcides, non uoluptati sue, sed publice prospexit utilitati. Aprum Calidonie uastauerit Meleager, non mulsit animum uoluptate, sed hoste patriam liberauit. Fuderit auctor Romani generis ceruorum corpora, non uane uoluptatis solatium, sed sibi et sociis quesiuit suffragium uite. Opera singulorum ex euentu, et proposito colorantur; res quippe decora est, si honesta causa precesserit. Quis tamen hominum canumque construxit exercitum, ut non tam sua, quam aliena uirtute, cum  bestiis dimicarent? Quidni? infelicem bestiolam lepusculum timidum tanto fortasse predabitur apparatu. Si uero clariore preda, ceruo forte uel apro, uenantium labor effulserit, fit plausus intolerabilis, exsultant uenatores, caput prede et solemnia quedam spolia triumphantibus preferuntur, regem Cappadocum captum credas. Sic cornicines et tibicines uideas uictorie gloriam declarare. Illis mestum indicit femina capta silentium; uel si forte preda nobilior, circumuenientium potius fraude quam uiribus prosternatur. Si capreolus, uel lepus ceciderit, triumphi gloria reputatur indignus. Preterea ab octauo gradu capricorni, usque ad geminos, tibicinum et cornicinum exsultatio conquiescit;  nisi lupus aut hostis immanior, leo forte, uel tigris, aut pardus, in predam uenerit, que quidem nostratum, Deo propitiante, rara gloria est, cum tamen totius anni prolixitas uariis uenantium studiis occupetur. Albani quidem in Asia canes habent leonibus fortiores: eos uirtute canum, et sue gentis artificio, quasi imbelles bestiolas populantur. Canibus quidem illis nulla ferarum fortior, nulla animosior est. Hos Hercules, tergemino Gerione uicto, ab Italia traiecit in Asiam, eis uirtutem qua leones sternerent, quasi hereditariam derelinquens. Ad hec carnificium eorum artem exigit, et artem facit, suum habet opificem,

 Chironomanta uolanti Cultello, 
nunc pugione stricto, nunc hebetata machera mirabilis, si te casu solemniis eorum contigerit interesse. Caue tamen ne Martem loquendi uerbo quouis offendas; quia aut uapulabis, aut condemnaberis inscitie bonorum omnium, si eorum figmenta non noueris. Hec sunt temporibus nostris liberalia nobilium studia, hec sunt prima elementa uirtutis, hec uia felices ad beatitudinis cumulum, compendioso perducit tramite, quo maiores nostri non nisi laboriose uirtutis gradibus docuerant ascendendum. Aemilianos et Ligures Galli derident, dicentes eos testamenta conficere, uiciniam conuocare, armorum implorare presidia, si finibus eorum testudo immineat,  quam oporteat impugnari. Quod ex eo componitur, quod eos nunquam cuiuscunque certaminis casus inuenit imparatos. Nostri uero quomodo ludibrii notas effugiunt, cum maiori tumultu et egriori sollicitudine, et ampliori sumptu, solemne bellum credant bestiis indicendum? Eas tamen mitius prosequuntur, cum quibus humanum genus iustas, earum exigente malicia, exercet inimicitias. Lupus, uulpes, ursus, et quecunque fera nocentior  est, in aliarum quiescit occasu, et solitam exercere malitiam, in uenatorum facie non ueretur. Fertur Annibal occidisse Romanum, qui mandato eius, singulari certamine percusserat elephantem, dicens eum indignum uita, qui cogi potuerat cum bestiis dimicare; licet uerius sit eum ex inuidia  noluisse captiuum inauditi triumphi gloria illustrari, et infamari bestias, quarum uirtute gentibus terrorem incusserat. Quomodo ergo dignus est uita, qui nichil aliud nouit in uita, nisi uanitatis studio seuire in bestias? Quos uero species illa uenationis oblectat, ut aues auibus insequantur, si tamen hoc genus aucupii uenationi censeas adnectendum, mitiori quidem uexantur insania, sed non impari leuitate. uenatica tam terrestris quam eria quanto solidior, tanto fructuosior est. Auctorem occupationis sue ab antiquis historiis Ulixem proferunt, qui primus, excisa Troia, armatas aues attulit Grecie, quas suaui quadam et grata admiratione uidentium, in cognati generis exitium animauit. Isti quidem  magno se tuentur iudice, et

Qui mores hominum multorum uidit et urbes. 
cuius prouidentia nullis potuit insidiis supplantari, cuius tendiculas nemo hostium indemnis euasi, cuius denique inermis militia ulterius promouit Gracorum gloriam, quam mille ratium armata multitudo. Sed et ipse huius exercitii Circem laudat auctorem, que carminibus et poculis humanas mentes dicitur immutasse, eo quod arte uerborum, et rerum gratia alliceret mentes hominum, et sue uoluntati conformes in usus quoslibet transformaret. Grecis itaque propinata sunt suspecte uenena  uoluptatis; sed ea cum prudens gustasset Ithacus, noluit bibere, ne sub domina meretrice turpis et excors uiuere cogeretur. uerum quia sapientia rerum omnium nouit usum, prouidit uir circumspectus, finitis laboribus et erroribus, cum eum pudica Penelope, et affectus Telemachi non agnosceret reuertentem, quomodo damna sociorum, quos tanti exsilii dispendium tulerat, Grecie compensaret. Admiranda fuerat fides canis, cui soli in tanta familia, nec uiginti annorum curricula, memoriam domini, quin redeunti applauderet, abstulerunt, nisi de eius laude, canibus uenatorum gratia ulterius resultaret. Noui tamen studii Telemachum suum uiuere precepit expertem, illis solis dicens allata esse noue uoluptatis solatia, qui amissis parentibus  Troiani belli damna sentirent. Unde et artem infructuosam esse coniicio, quam ab unico filio tantus uir studuit sequestrare. Quod uel ex eo mecum coniicies, quod deterior sexus in auium uenatione potior est. In quo poteras naturam arguere, nisi nosces quia deteriora semper proniora sunt ad rapinam. Inanis etenim est et admodum laboriosa, et que damna sumptuum, nunquam successuum utilitate compenset. Licet plurimi uenationem exerceant, ut sub eo pretextu sumptus faciant parciores, domi rarius, sepius in mensa aliena, multitudinem uitant, dum siluas, saltus, lacusque circumeunt, pannis induti uilioribus, frugalioribus contenti cibis, dum consortes et famulos, quos  macerat ieiuniorum inedia, et tormenta nuditatis affligunt, quosque labor immoderatus exhaurit, uoluptatis aut potius uanitatis imagine consolentur. Eo denique tempore primum captiuantur Athene, quo interdicte uenationis edictum censuerunt esse soluendum, et artem utriusque uenationis cum exercitio publice admittendam. Fertur uates Mantuanus interrogasse Marcellum, cum depopulationi auium uehementius operam daret, an auem mallet instrui in capturam auium, an muscam informari in exterminationem muscarum. Cum uero questionem ad auunculum retulisset Augustum, consilio eius preelegit ut fieret musca, que ab Neapoli  muscas abigeret, et ciuitatem a peste insanabili liberaret. Optio quidem impleta est; unde liquet  priuate uoluptati cuiusuis preferendam esse multorum utilitatem. In semiuiri Chironis antro  est institutus Achilles lyre modis et cithare, et inde traductus ad siluas in strage ferarum, cedibus et fedo uictui assuescens, reuerentiam nature timoremque mortis abiecit. Quid quod Bacchus eumdem habuit nutritorem? Nempe qui his studiis aut desidiis insistunt, semiferi sunt, et abiecta potiore humanitatis parte, ratione morum prodigiis conformantur. A leuitate siquidem ad lasciuiam, a lasciuia ad uoluptatem, et cum induruerint, ad flagitia et queuis illicita pertrahuntur. Queruntur otia post labores, fomes hilaritatis  gratior est, si dura precesserint, reficiuntur auidius que exinanita fuerint plurimum. uenatores omnes adhuc institutionem redolent Centaurorum. Raro inuenitur quisquam eorum modestus aut grauis, raro continens, et, ut credo, sobrius nunquam. Domi quippe Chironis habuerunt, unde hec discerent. Caueri namque iubentur conuiua Centaurorum, a quibus sine cicatrice nemo reuertitur. Quod si historiis, quas suis pete decolorauere figmentis, fides subtrahitur: illi utique credi necesse est, que ex eo quod scripta est Dei digito, irrefragabilem apud omnes gentes sortita est auctoritatem. Primus ergo ponitur Nemrod robustus uenator contra Dominum. Eum reprobum fuisse non ambigis, quem omnium doctorum turba  condemnat. Traditur hic in tantam elationis erupisse uecordiam, ut non uereretur iura temerare nature, cum consortes conditionis et generis, quos ingenuos illa creauerat, hic addiceret seruituti. Tyrannidis ergo fastigium in contumeliam Creatoris a uenatore incipiens, alium non inuenit auctorem, quam eum qui in cede ferarum, et uolutabro sanguinis, Domini contemptum didicisset. Cepit enim potens esse in terra. Sic namque scriptum est: Eo quod non exspectauerit, ut acciperet a Domino potestatem. Principium regni eius Babylon, dilatatusque est in terram Sennaar, ubi cum tota terra esset unius labii, eorumdemque sermonum, in celum erecta est turris Babel, habens lateres pro lapidibus, bitumen pro cemento, non habens  in fundamento petram; cuius singulari soliditate structa, omnis edificatio in Domino conualescit. At improba temeritas ab unitate precisa, linguarum succidit unitatem, et prima confusionem meruit, que in se quam in Deo maluit gloriari. Exiuit ab hoc prouerbium. Quasi Nemrod robustus uenator coram Domino, forte quia tante elationis in se exstitit, ut nec recentis pena diluuii posset instrui, quin in oculis Domini superbiret, et obsequium quod ab homine Domino debebatur, sibi contumaciter usurparet; cum constet quod confusionem linguarum diluuium antecessit. Babylon, quidem calice aureo uniuersam carnem inebriat, et aduersus Hierusalem, que sursum est, castra construit procul  dubio peritura, quibus quisquis militiam prestat. perpetua sanctorum maledictione damnatur Esau quoque uenationem exercuit, et benedictione paterna meruit defraudari. In siluis collegit esuriem, ut immoderato estu lenticulam concupiscens, prerogatiuam primogenitorum exiguo pretio et uili distraheret: et iugum seruitutis hereditarie transmisit in posteros, ut ditioni minoris, qui domi degebat, colla supponerent. Fruticantibus pilis horrebant manus, nec enim lenis esse poterat tactu, siluestris moribus, cultumque uestis pretiose domi reliquerat, qui assiduo uenatu uirtutis abiecerat indumentum. Fraternum sanguinem sitiebat, et se ab  eo, quem sibi diuina gratia de paterna benedictione prelatum nouerat, placatus ante muneribus, non est ueritus adorari. uenationis erie auctorem iactitant fuisse Machabeum, qui maioribus occupatus huius uoluptatis, ut creditur, uitam duxit exortem. Egregie siquidem bella gessit, fratribus restituit libertatem, leges erexit, ceremonias innouauit, inundauit sancta, templi faciem, unde sibi credebat prouenisse uictoriam, coronis aureis decorauit, nullosque illius in actus subrepsit,

partemque tulit sibi nata uoluptas.
Postremo pro salute fratrum fusus in acie, germanos legitimi belli reliquit heredes. Ab etate prima cui rationis legem natura prescripserat, inspice patriarchas, data lege transi ad duces, procede ad iudices, ad  reges progredere, percurre seriem prophetarum, fidelis populi officia et studia perscrutare, quos in serie ueteris Instrumenti legis exercuisse uenaticam? Nempe Idumeos, et Ismelitas, et gentes que Dominum nesciebant. Ubi sunt  qui in auibus celi ludunt?  Ac si tacita subiectione pronuntiet eos, quorum uita iocus est. Suis euanuisse cum auibus, eosque subiecta pronuntiatione ad inferos descendisse commemorat. Interroga patres tuos, et annuntiabunt tibi, maiores tuos, et dicent se nusquam sanctum legisse uenatorem. Quod si nomini uenatorum de prophetica promissione blandiaris, qua se uenatores missurum  Dominus pollicetur, qui de umbrosis et excelsis uenentur erroneos, bestialium uitam noueris increpari, non commendari uenantium uanitatem. Nec te Placidus, uel Eustachius martyr quidem insignis, quem de pia, non tamen canonica scriptura uenantem asseris a Domino uisitatum, nimis demulceat, nisi forte persecutorum Ecclesie rabiem laudas, eo quod inde ad apostolatum uocatus est Paulus, et inter alios factus est egregius Euangelii predicator. Sed fuerint uiri illustres, Alexandri forte, uel Cesares, uenatui dediti; nunquid philosophi, aut aliqui sapientes in populo? Nunquid Socrates, Plato, Aristoteles, Seneca, Soranus, aut qui totius non urbis, sed orbis euacuauit miracula, omnium in se admirationem sapientia et uirtute  conuertens, Archytas Tarentinus? Ut redeamus ad nostros, qui et ueritate doctrine, uirtutis exemplo, et fidei auctoritate precellunt, quos Augustinos, Hieronymos, Laurentios, uincentios, quos denique de toto cetu Patrum uexationis huius agitauit insania? Nostrorum quoque temporum luctuosis instruimur exemplis, ab huiusmodi inquietudine temperare, cum proceres nostros inter uenandum ueris uariisque miraculis, indignatio diuina percusserit, bestialemque sepe inuenerint exitum uite, qui dum licuit bestialiter uixerant. Regibus quoque ipsis manus Domini non pepercit, et in malitiam eorum condignam et gloriosam exercuit ultionem. Non equidem eorum nomina, uel exempla ex inopia reticentur, nisi ex ea forte quam parit copia, sed ne  mentes lugentium adhuc immoderato dolore sauciatas, recentium refricatione uulnerum, grauius ulceremus. Domestica namque sunt exempla quam plurimis. In tantam uero quidam huius uanitatis instinctu erupere uesaniam, ut hostes nature fierent conditionis sue immemores, diuini iudicii contemptores, dum in uindictam ferarum, imaginem Dei exquisitis suppliciis subiugarent. Nec ueriti sunt hominem pro bestiola perdere, quem Unigenitus redemit sanguine suo. Que ferre nature sunt, et de iure occupantium fiunt, sibi audet humana temeritas, inspiciente Domino, uindicare, et idem iuris in omnibus ubicunque sint statuit, ac si claustri sui indagine uniuersa cinxisset. Quodque magis mirere, pedicas parare auibus, laqueos  texere, allicere modis, uel fistula, ac quibuscunque insidiis supplantare, ex edicto sepe fit criminis, et uel proscriptione bonorum mulctatur, uel membrorum punitur salutisque dispendio. uolucres celi et pisces maris communes esse audieras, sed hec fisci sunt, quas uenatica exigit ubicunque uolant. Manum contine, istarum abstine, ne et tu in penam lese maiestatis, uenantibus cadas in predam. A noualibus suis arcentur agricole, dum fere habeant uagandi libertatem. Illis ut pascua augeantur, predia subtrahuntur agricolis sationalia, insitiua colonis, compascua armentariis et gregariis, aluearia a floralibus excluduntur, ipsis quoque apibus uix naturali libertate uti permissum est. Deus  bone, quod estrum, et ceteras pestes, que non feras, sed delicias potentum exagitant, toto potentatu suo non possunt abigere, cum et culex in ultionem hominis armatus, acrimonie sue aculeos in feras recte exorceat. Sic si hic fueris, in annos cogeris sata redimere uel amittere. Elige utrum mauis de equissimo iure Quiritum, rerum uel salutis utrobique dispendium imminet. Si uenatorum quispiam pertranseat fines tuos, ei, que domi habes, incunctanter et reuerenter expone, quodque domi non est, et habet uicinus, in usus illius eme, ne ex edicti licentia tua auferat uel inuito, et de irreuerentia et contemptu cogaris in centuria aut foro presidis uel proconsulis, aut fortasse in concilio, lese maiestatis reddere rationem. Protenditur  etenim patrimonium fisci, dum de alieno quacunque ratione familia sumptum facit. uerum ne uenaticam et alias curialium nugas, non tam iudicio quam odio stylus persequi uideatur, eam indifferentibus connumerandam facile libensque consentio, nisi quia immoderato uoluptatis incursu, uirilem animum concutit, et fundamentum subuertit rationis. Non tamen ob hoc erit usquequaque culpabilis, cum et uinum, quod inebriat, subuersionis culpam retorqueat in bibentem, et senex sepe non tam etatis, quam suo uitio, sensum proferat puerilem. Potest igitur uenatica esse utilis et honesta; sed ex loco, tempore, modo, persona et causa. Persona namque uenustat studium, dum suo insistit officio et non preripit alienum. Nec est quod quemquam  magis deceat, quam quod officio cuiusque magis accommodum est. Preclare siquidem ait ethicus, singularum personarum decora describens: »Id unumquemque decet maxime, quod est cuiusque maxime.« Quid ergo mihi et tibi cum uenatoris professione? Sua namque neglecta turpissimum est, quemque studiosius in aliena uersari. Quid ei cum priuato et rusticano fortasse studio, qui publice auctoritatis insignibus fulget? Ducem sequatur populus, doctor seminet disciplinam, iudex cerceat delinquentes, studiosos remuneret indulgentia potestatis, priuati minoribus occupentur; honestioribus ingenui, uilioribus seruilis conditio mancipetur;

Nam quod turpe bonis Seio Titioque, decebit
 Crispinum.
Sic utique cum multa sint eiusdem corporis membra, non omnia eidem actui seruiunt, sed sua sunt officia singulorum. Qui ergo tuum uenatori non cedis, cur illius usurpas officium? Nonne reputabis indignum, si ad regnum uel ad pontificium uenator aspiret? Equidem indignius est, si ab alterutro fastigio ad uenatoris carnificium uel sordes prolabaris. Innatus etenim amor boni semper querit ascensum; econtra fomes uitii sponte sua uergit ad casum. Causa quoque actum poterit decorare, si aut necessitate subsistat, aut uigeat utilitate, aut honestate splendescat, cum ex affectu mentis, tota ualeat substantia operis colorari. »Affectus etenim tuus, ut ait sapiens, operi  tuo nomen imponit.« Inculpabiliter ex sancti patris mandato uenatum profectus est Esau, ut et patris satiaret esuriem, et promissam benedictionem impensi merito obsequii obtineret. Si enim sine culpa exerceri non posset, nequaquam tantus patriarcha ad opus illius misisset filium, quem benedictionis gratia in caput gentium constituere disponebat. Sed forte mora traxit ad se periculum, quia diutius licito, in opere tamen licito, ex praua consuetudine et immoderato amore morabatur. Nulla tamen uersatur in culpa qui, urgente stimulo necessitatis, non reprobati studii exercitio uitam cogitur exhibere. Qui otii inertiam uitant, qui gerendis negotiis disponunt membra dum laboribus assuescunt, qui uitiosam corporis fugiunt molem, seruata in omnibus  dignitate persone, iuste reprehensionis non patiuntur aculeos. Opus enim non ex se, sed ex causa fit crimen. Nec aliqua uirtutis ostentatione clarescit, cui uoluptas originem prebet: nouerca siquidem uirtutis est. Non illam dico quam parit pax, patientia, benignitas, longanimitas, gaudium in Spiritu sancto; sed que amica epulis, potationibus, conuiuiis, modulationibus et ludis, cultibus operosius exquisitis, stupris et uariis immunditiis, animos etiam grauiores effeminat, et quodam nature ludibrio molliores et corruptiores facit esse uiros quam feminas. Tempus quoque uenandi culpam extenuat, actumue commendat. Sit autem hic tempus ut in locis quam pluribus inuenitur, ex eo opportunitas gerendorum. Fit ergo intempestiua uenatio, uel ex religionis cultu,  uel ex natura rerum, uel ex debito officii, quod uel pretermitti, uel aliis occupationibus postponi non debet. Sed de his hactenus quia non uenaticam tradere, sed de curialium nugis nugari propositum est. Loci quoque ratio habenda est, scilicet ut in suo, uel communi, uel publico, licita exerceatur uenatio, dum tamen consortibus non irrogetur, iniuria, et locus celebritate sui aut reuerentia ab his inquietationibus non eximatur. Qui enim in aliena temeraria usurpatione irruit, laqueis iuris tenetur ad penam. Is uero modus laudabilis est, cum moderatione adhibita prudenter, et si fieri potest, utiliter exercetur, ut mandato comici acquiescas: »Ne quid nimis.« Nam et

Insani sapiens nomen feret, equus iniqui,
 Ultra quam satis est uirtutem si petet ipsam
Nihil autem turpius est quam in risum contuentium ora laxare, dum non discendi proposito, uehementius insistis arti, quam nescias, ut si linguam quam non noueris, facetus attentes. Sunt uero persone, que non modo ab hoc, sed ab aliis quibusdam, utpote leuioribus et uoluptuosis studiis, in perpetuum submouentur, ut qui in sacris ordinibus constituti, et qui gerunt amplissimos magistratus. Quod enim in aliis futurum erat leuioris culpe, hoc in istis sepe fit criminis. Et quidem semper maiora sunt que celebratos contractus rescindunt, quam que impediunt contrahendos. Porro de uirtute, et ueritate canonum, uenatica clientulis  suis non modo claudit ascensum; sed summi sacerdotii gradum adimit iam adeptum. Preclare illud ut multa fertur dixisse Themistocles: »Magistratus a ludis et quibuscunque leuioribus esse arcendos, ne respublica ludere uideatur, defectumque sui, relicta grauitate, pronuntiet.« Si tamen maioribus, quod quidem rarum est, eos exoccupari contigerit, in annis adolescentie, ex dispensatione etatis permittuntur aliquid subtrahere grauitati, et in se clementiores esse, quod maturitatis processu, reipublice utilitati compensent Hec ille: »Et utinam audiretur a nostris, ut saltem in prouectiori etate, nugis suis reipublice seria anteferrent!« Tunc etenim totum reipublice corpus roboris sui integritate uigebit, tunc optime compositionis specie uenustabitur, et elegantis  pulchritudinis decorem induet, si

Singula queque locum teneant sortita decenter 
si fuerit officiorum non confusio, sed distributio. Hoc ita si optimam uiuendi ducem naturam sequimur. Sed nunc quod medicorum est

Promittunt fabri, medici fabrilia tractant, 
et officium presidendi a uenatoribus et humilioribus officiis aut etiam maleficiis mutuatur; et priuatorum temeritas aut discipline ignorantia, se audet publicis officiis immiscere.



CAP. u. De alea, et usu, et abusu eius.

Sed ecce dum uenatorum tumultus egreditur, alie, etsi taciturniores, perstrepunt nuge. Tritum  siquidem prouerbium est: »Qui lepores agitat, uerba consumit.« At si alios diligentius intueris, consumunt et uitam, que in ineptiis et factionibus aut flagitiis tota uersatur. Nonne tibi uidetur aleator ineptus, qui tesserarum non tam uiuit, quam perit ex gratia, et omnem iactum sortis sue presulem facit? estne ars accommoda rationi, cuius quanto quisque studentior, tanto erit exstudiosior? Attalus Asiaticus, si gentilium historiis creditur, hanc ludendi lasciuiam dicitur inuenisse, ab exercitio numerorum paululum deflexa materia. Cum enim antiquiores illud exercitium duntaxat approbarent, quod ad inuestigationem ueri disciplinasque liberales proficeret, uel recte uiuendi instrueret usum, hic subtili quidem, licet infructuosa inuentione, ueteris exercitii duritiam non  temperauit, sed emolliuit, multis adhuc in pristina manentibus grauitate. A manibus namque Grecorum abacus nondum excidit, aut ratio calculandi, aut ludus in quo plene uicisse est, ad denuntiatum calculum, in campis aduersarii constituisse perfectam et maximam harmoniam. Cum uero in eisdem harmonica arithmetica, uel geometrica trium terminorum medietate exsultat, semiplena uictoria est. Queuis alearum, etsi contingant citra triumphi gloriam, aut ludentis felicitatem, aut artis peritiam protestantur. Iucundum quidem et fructuosum est, numerorum nosse certamina, qui depredationi inueniantur obnoxii, et qua ratione in castris sint alii tutiores, omnium periculorum ignari, nisi forte circumuenti ab hostibus captiuentur. Huius uoluptate certaminis,  Ptolomeum, Alexandrum, Cesarem, Catonem, ipsum quoque Samium grauiores operas legimus temperasse quo etiam inter ludendum id agerent, unde essent philosophicis negotiis aptiores. Alea uero exciso regno Asie, inter manubias euerse urbis non sub una tantum specie, migrauit ad Grecos. Hinc tessera, calculus, tabula, urio uel dardana pugna, tricolus, senio, monarchus, orbiculi, taliorchus, uulpes, quorum artem utilius est dediscere quam docere. Quis enim non erubescat, si sortis sue gratiam, non uirtuti debeat, sed taxillis? Quis fritilli cautelam sue prudentie non doleat anteferri? Nonne satis improbata est cuiusque artis exercitatio, qua quanto quisque doctior, tanto nequior? Aleator quidem omnis hic est. Mendaciorum  siquidem et periuriorum mater est alea, et ex aliena concupiscentia sua prodigit, et nullam habens patrimonii reuerentiam, cum iliud effuderit, sensim in furta dilabitur et rapinas. Illam uero nonnulli preferunt, in qua Ulysses lusisse legitur, eo quod ingenii aliquatenus multa meditatione excitare uideatur acumen. Sed ex eo mihi uidetur perditior, cum nichil infelicius sit, quam in eo, in quo minimum proficias, plurimum laborare. Est enim inutilis importunitas deprecantis, qua inutilia acquiruntur, et querendi inanis est diligentia, cum inuenisse non proderit. Posset itaque motus animi, et mentis agitatio, que ibi frustra distrahitur, rebus pulchrioribus, et melioribus accommodari. Aleam uero a regione morum illius auctoritas prorsus exterminat,  qui uniuersum orbem docens in filio, eam denuntiat omnibus fugiendam. Ab ea siquidem armantur ad lites homines, incurrunt inimicitias, in miseram, etsi non miserabilem, incidunt egestatem. Si denuntiationis queris auctorem, illum agnosce, qui

Non sibi, sed toti genitum se credidit orbi.
Est tamen cum in aliqua specie sui licenter admittitur, si absque uitio curarum grauium pondus alleuiet, et sine uirtutis dispendio iucundam interpolationem afferat gaudiorum. Omnis uero licentia moderationis suffragio conualescit, et solide uirtutis usus ab intemperantia deformatur. Totius uero licentie moderatrix est loci, temporis, modi, persone et cause premissa inspectio, que omnium negotiorum faciem decora uenustate commendat, aut  turpitudinis condemnat opprobrio. Est ergo in singulis plurimum habenda ratio personarum, cum natura, conditio, fortuna, suis singule hominem induant personis, ex quibus quid se deceat, uniuscuiusque erit colligere. Decorum siquidem aliunde non prouenit. Chilon Lacedemonius iungende societatis causa missus Corinthum, duces et seniores populi ludentes inuenit in alea. Infecto itaque negotio reuersus est, dicens se nolle gloriam Spartanorum, quorum uirtus constructo Byzantio clarescebat, hac maculare infamia, ut dicerentur cum aleatoribus contraxisse societatem. Regi quoque Demetrio in opprobrium puerilis leuitatis, tali aurei a rege Parthorum dati sunt. Eo siquidem munere exhonoranda uisa est adolescentia senilis, et que in maiestate  regni leuia committere minime uerebatur. Nunc uero nobilium in eo sapientia declaratur, si uenaticam nouerint, si in alea damnabilius fuerint instituti, si nature robur effeminate uocis articulis fregerint, si modis et musicis instrumentis, uirtutis immemores obliuiscantur quod nati sunt. uerum a parentibus hec pernicies manat ad liberos. Quid enim faciet filius, nisi quod patrem uiderit facientem?

Si damnosa senem iuuet alea, ludit et heres
Bullatus, paruoque eadem mouet arma fritillo. 
Fuerat quidem tenerior etas a libidinibus et uoluptate, parente uitiorum, arcenda propensius; et ne quid licentius illis presentibus a maioribus fieret,  diligentius precauendum, quia, ut idem ait satyricus

   Fortius et citius nos
Corrumpunt uitiorum exempla domestica, magnis
Cum subeunt animos auctoribus. 
Egregie quidem Eleazarus cum redimende uite causa sollicitaretur committere in legem Domini, exempli periculum opposuit, dicens: »Quis ego sum Eleazarus nonaginta annorum, ut transeam ad uitam alienigenarum, et iuuenes religiosos seducam?« Nascuntur ergo maioribus heredes quidem degeneres, et qui uirilem sexum muliebri mollitie dehonestant.



CAP. uI. De musica, et instrumentis, et modis, et fructu eorum.


Non tamen curialium nugis musicam calumnietur aliquis sociatam, licet se beneficio eius conentur nugatorum plurimi commendare. Disciplina quidem liberalis est, et siue Pythagoram, siue Moysen, siue Tubal patrem canentium in cithara, editionis sue laudat auctorem, ingenuum habet ortum, et uirtutis sue potentia, specierumque uarietate, et sibi famulantibus numeris, uniuersa complectitur, omnium que sunt et que dicuntur, dissidentem et dissonam multitudinem, proportionum suarum, id est inequali quadam equitatis lege concilians. Hac etenim celestia temperantur, mundana siue humana reguntur: hec instrumenta mores instruunt et  informant, ipsiusque uocis articulate uel inarticulate substantiam miro quodam nature opificio, melicis picturis rhythmorum metrorumque coloribus uestiunt, et quadam cultus uenustate perornant. Hanc, ut suffragio commendationis nostre non egeat, sancti Patres multis laudum preconiis extulerunt. Denique in eius uirtute maligni spiritus uiolentia cohibetur, et illius etiam in subditis suis minuit musice gratia potestatem. Cum enim spiritus malus Saulem inuasisset, psallebat Dauid in cithara in mana sua, donec spiritus a regis infestatione quiesceret. Ut uero nondum reueletur spiritus, qui latet in littera, equissimum est animam cognati generis gratia mansuescere, et omnem dediscere alienationem, cum ei proprie concentus originis,  et nature melioris arcana resultant. Eam ex consonantiis musicis esse compositam, quam plurimorum opinio uel sententia est. Totius enim philosophie princeps Plato,  cum eam ex substantia diuidua et indiuidua finxisset, et eadem natura plasmaret et diuersa, ipsam non posse constare credidit, nisi limitum, qui utrinque multifaria sectione ab unitate profluxerant, dissidentiam, hemioliis, epitritis et epogdois uniret. Limatis et commatis habita ratione, ut sub expressione paucorum, ei quantacunque distantia repugnantium concordia, cognati generis societate doceatur esse finitima. Unde arcano quodam meatu nature, secretisque cuniculis, uiuacitatis  sue uigore per uniuersa discurrit, et cuiuis nature substantieque conformis, rationis, sensus, uite in singulis pro diuine dispensationis decreto efficaciam modulatur. Omnibus itaque alimenta dispensat, et sui puritate uiget in singulis, nisi molis corporee grauitate prematur; aut tranquillitatem spiritus, exteriorum tumultuum spiritus concutiat. Qua irruente, quid potest esse salubrius, quam si, ut ita dicam, suis nature uocibus a compressione turbarum ad se ipsam anima reuocetur? Quid denique nostrorum spiritui potest esse similius uoce? que cum hic formetur, tam facili, quam inuisibili et ineffabili transitu multorum circumquaque replet auditum, et ui sua corporum integram penetrat densitatem, et quasi tactu quodam mouet  animum, et pro arbitrio suo nunc deiicit, nunc extollit. Certe, etsi nulla ratione sit spiritus, eam quoddam uehiculum spiritus esse certissimum est. Et nunc quidem humanum, nunc diuinum, nunc et pythonicum gerit. Cum uero modis suis elegantius fuerit colorata, uenustate sui mentes etiam seueriores capit, et quadam inducte hilaritatis gratia pellit tristitiam: et si quid pulueris, aut turbinis, aut nebularum cogitationibus ipsis inheserat, potenter abstergit. Ad mores itaque instruendos et animos exsultatione uirtutis traiiciendos in cultum Domini, non modo concentum hominum, sed et instrumentorum modos censuerunt sancti Patres Domino applicandos, cum templi reuerentiam dilatarent. Et si militantis Ecclesie tibi parua uidetur  auctoritas, uel triumphatrix illa preconia musice non tacebit, cuius seniores uidit, et tibi monstrauit tonitrui filius, et uoces eorum sicut uoces citharedorum citharizantium in citharis suis. Quod si illos nondum audisti, regem audias exsultantem, qui te regni et exsultationis sue uult esse participem. Ait enim: Sumite psalmum, date tympanum, psalterium iucundum cum cithara . Ad quid, inquis? Ut laudetis Dominum in tympano et choro, in chordis et organo . Hic est enim usus musice aut solus, aut precipuus. Phrygius uero modus, et cetera corruptionis lenocinia, sane institutionis non habent usum, sed produnt malitiam abutentis. Dolet igitur et ingemiscit species laudabilis discipline, se ab alieno uitio deformari, et  quod facies meretricis facta est ei, que uiriles quoque animos accendere consueuerat ad uirtutem. Amatoria bucolicorum apud uiros graues esse, fuerat criminis; nunc uero laudi ducitur, si uideas grauiores amatoria, que ab ipsis dicuntur elegantius stulticinia, personare. Ipsum quoque cultum religionis incestat, quod ante conspectum Domini, in ipsis penetralibus sanctuarii, lasciuientis uocis luxu, quadam ostentatione sui, muliebribus modis notularum articulorumque cesuris, stupentes animulas emollire nituntur. Cum precinentium, et succinentium, canentium et decinentium, intercinentium et occinentium, premolles modulationes audieris, sirenarum concentus credas esse, non  hominum et de uocum facilitate miraberis, quibus philomena uel psittacus, aut si quid sonorius est, modos suos nequeunt cequare. Ea siquidem est ascendendi descendendique facilitas; ea sectio uel geminatio notularum, ea replicatio articulorum, singulorumque consolidatio; sic acuta uel acutissima, grauibus et subgrauibus temperantur, ut auribus sui iudicii fere subtrahatur auctoritas: et animus, quem tante suauitatis demulsit gratia, auditorum merita examinare non sufficit. Cum hec quidem modum excesserint, lumborum pruriginem, quam deuotionem mentis, poterunt citius excitare. Si uero moderationis formula limitantur, animum a curis redimunt, exterminant temporalium sollicitudinem, et quadam participatione letitie et  quietis, et amica exsultatione in Deum, mentes humanas traiiciunt ad societatem angelorum. Sed unde hanc moderationis formulam tenes? Exsultabunt, inquit, cum cantauero tibi, labia mea. Si ergo ex abundantia cordis os tuum laudem Domini moduletur, si spiritu psallis et mente, psallis denique sapienter, etiam citra articulate uocis intelligentiam, rectissimam modestie regulam tenes, et non tam uocis quam mentis iubilo aures mulces Altissimi, et indignationem eius prudenter auertis. Qui autem uoluptatis aut uanitatis affectus exprimit, qui uocis gratiam prostituit concupiscentiis suis, qui lenociniorum clientulam musicam facit, ignorat quidem canticum Domini, modis Babyloniis festiuus in terra aliena. Qui nescio quo pacto plus  placeant, nisi quia

Nitimur in uetitum semper, cupimusque negata. 
Et aque furtiue dulciores, et panis absconditus suauior est. Et quidem Phrygius modus, decreto philosophorum, ab aula Grecie iam pridem missus est, et ceteri quibus descensus fit in lasciuiam et corruptionem. Annon recolis Ciconum matres et nurus, totam indignationem suam in Orpheum, qui mares modis suis effeminauerat, usque ad Parcarum inuidiam effudisse, licet ille flexerit manes, duritiamque Ditis mollierit, Eurydicemque suam uocis gratia, etsi infausta sorte meruerit? Exinde huiusmodi hominum questus plerumque felicem exitum non exspectat, et forte, quia

 Non habet euentus sordida preda bonos. 
Que uero mentes emolliunt, moresque subuertunt, a nostra etate undique asciscuntur, licet ipse ultra, quam satis est, uitiis suis abundet. Si quemquam eorum qui uehementius his insistunt, grauem uideris, si modestum, si pudicum, uiris fortibus nostrorum temporum ipsum connumerare memineris. Quandoquidem hec rara auis est. Proinde quidam uenerabilis uir, circiter septingentarum monialium Pater, hanc monasteriis suis prescripsit legem, ut omnia earum cantica, totius melice pronuntiationis exuant modos, et ut sola psalmorum et laudum sint significatiua pronuntiatione contente. Suspecta  equidem fuit sancto uiro uoluptati cognata mollities, eo quod uoluptas parens libidinum est. Quid quod hec ipsa quotidianorum conuiuiorum malitiam acuit; ac si uenena, nisi toxicata sint, nocere non possint? Igni stipulam addere, oleum camino, serpentem intoxicare, nonne dementia est? Licet rerum uitia obtegantur uelo uerborum, quorum eadem substantia est, nulla profecto differentia est. Que apud Grecos cepulationis aut compotationis censentur nomine, a nobis honestiori nomine conuiuia nominantur. Cetus siquidem conuiuentium, quam cepulantium aut compotantium uenerabilior est. Conuiuia uero nonne per se satis insaniunt, nisi carminibus excitentur? Nonne istud arguit Dominus, dicens: ue qui consurgitis mane ad ebrietatem  sectandam, et potandum usque ad uesperam, ut uino estuetis. Cithara, et lyra, et tympanum, et tibia, et uinum in conuiuiis uestris; et opus Domini non respicitis, et opera manuum eius non consideratis . Quid quod rex Babylonis non nisi in conuiuio uidit manum scribentis in pariete: Mane, thekel, phares , quo regnum dinumeratuur, appensum dennutiatur et scissum? Diuino siquidem iudicio principatu iudicatur indignus, qui uasa Domini, humana uidelicet corpora, in uane uoluptatis gaudia exponit, et sponsi thalamum maligni spiritus immundiciis aperit.

Centum luminibus cinctum caput Argus habebat: 
que omnia unius fistule uoluptate, non tam sopita  sunt, quam exstincta. Tu quis es, qui te circumspectiorem esse confidis



CAP. uII. De dissimilitudine Augusti et Neronis.

Augusto tympanizante in cena, a quodam milite probrose dictum est: »uidesne ut cinedus orbem digito temperet?« Cuius ille uerbi percussus amaritudine, os, manus, et animum in euum ab huiusmodi leuitate suspendit; habuitque semper gratiam exprobranti. Sed longe secus Nero, non imperatorum, sed hominum fedissimus, qui adeo scribitur captus amenitate uocis, ut non modo pomis cibisque nocentibus abstineret, sed eius gratia conseruande, frequenti clysterio uomituque purgaretur, plumbeamque cartellam supino uentre, mandato physicorum, sepius et diutius sustineret. Adeo uero  delectabatur in cantu, ut nec theatro, terremotu concusso, cum semel ceperat, egrederetur, antequam inchoata finiret. Nec quemquam egredi eo cantante licitum erat. Unde plerique affecti tedio audiendi, simulato funere elati sunt. Milites quoque, nisi alio uerba pronuntiante, non appellabat; nec agebat quidquam serio iocoue, quin phonascus astaret, qui eum suis arteriis parcere hortaretur. Instrumentorum quoque curiosissimus erat, ut eorum peritiam aliis inuideret, adeo ut publico testimonio se citharedum principem gauderet appellari. Unde illud:

   Citharedo principe natus
Nobilis. Hec ultra nobis quid erit nisi ludus?
 In tanta quoque mole imperii omnem perosus est grauitatem. Philosophiam persequens quasi maiestatis imperii inimicam, et nobiliora ingenia ueritus, se consiliis subdidit histrionum, quorum ipse non erubuit turpitudinem exercere. Hinc illud:

Quod non dant proceres, dabit histrio.
Cum uero esset omnium auarissimus, adeo ut nulli quodcunque officium delegaret, quin prosequeretur: »Nosti quid mihi opus sit;« aut illud subiiceret: »Qui omnibus preest, omnibus indiget:« tamen histrionibus et mimis pecunias infinitas erogare non grauabatur; singulos, prout quisque placuerat, amplissime dignitatis nomine subornabat, alios patricios, alios senatores dicens. Hos illustrium spectabiliumue nominibus illustrabat.



CAP. uIII. De histrionibus, et mimis et prestigiatoribus.


Eum uero adhuc aliqui pro parte imitantur, etsi feditate illius nemo dignetur inuolui, cum gratiam suam histrionibus et mimis multi prostituant, et in exhibenda malitia eorum ceca quadam et contemptibili magnificentia, non tam mirabiles quam miserabiles faciunt sumptus. Illa tamen etas  honestiores habuit histriones, si tamen aliquo modo honestum est, quod omni homine libero comprobatur indignum. Nec tamen histrionem assero turpiter in arte sua uersari, etsi indubitanter turpe sit esse histrionem. Et quidem histriones erant, qui gestu corporis arteque uerborum, et modulatione uocis, factas aut fictas historias, sub  aspectu publico referebant, quos apud Plautum inuenis et Menandrum, et quibus ars nostri Terentii innotescit. Porro comicis et tragicis abeuntibus, cum omnia leuitas occupauerit, clientes eorum, comedi uidelicet et tragedi, exterminati sunt. Sed eos in seruili conditione duntaxat plerumque reperies. Quis uero eorum usus exstiterit, petica docens aperit:

Aut prodesse uolunt, aut delectare pete,
Aut iucunda simul et idonea dicere uite. 
At nostra etas prolapsa ad fabulas, et queuis inania, non modo aures et cor prostituit uanitati, sed oculorum et aurium uoluptate, suam mulcet desidiam, luxuriam ascendit, conquirens undique fomenta  uitiorum. Nonne piger desidiam instruit, et somnos prouocat instrumentorum suauitate, aut uocum modulis, hilaritate canentium, aut fabulantium gratia, siue quod turpius est, ebrietate uel crapula? Artem utique elegantiorem docuit Flaccus:

   Ter uncti,
Transnanto Tiberim, somno quibus est opus alto. 
Ait quoque concionator: »Dulcis est somnus operanti, siue parum, siue multum comedat.« Exercitatio siquidem parit et alit quietis gratiam, que otii continuatione, et quodam inertie sue marcore perimitur. Utique in desideriis est omnis otiosus, cum et otiositas inimica sit anime, et de domicilio  eius omnia studia uirtutis eliminet. Clamat ethicus:

Cernis ut ignauum corrumpant otia corpus,
   Et capiant uitium, ni moueantur, aque?
Quod? inquis. Audi. Disces si eidem credideris.

Queritur Aegisthus quare sit factus adulter
   Causa est in promptu: Desidiosus erat. 
Litteratissimi ergo uiri consilium est; ut hostis te semper inueniat occupatum, quo uariis tentationibus eius, occupationum tuarum clypeos tam feliciter, quam prudenter opponas.

   uitanda est, inquit ethicus, improba Siren
Desidia. 
At eam nostris prorogant histriones. Exoccupatis  etenim mentibus subrepunt tedia, seseque non sustinerent, si non alicuius uoluptatis solatio mulcerentur. Admissa sunt ergo spectacula et infinita tirocinia uanitatis, quibus qui omnino otiari non possunt, perniciosius occupentur. Satius enim fuerat otiari, quam turpiter occupari. Hinc mimi, salii uel saliares, balatrones, emiliani, gladiatores, palestrite, gignadii, prestigiatores, malefici quoque multi, et tota ioculatorum scena procedit. Quorum adeo error inualuit, ut a preclaris domibus non arceantur, etiam illi qui obscenis partibus corporis, oculis omnium eam ingerunt turpitudinem, quam erubescat uidere uel cynicus. Quodque magis mirere, nec tunc eiiciuntur, quando tumultuantes inferius crebro sonitu erem fedant, et turpiter  inclusum, turpius produnt. Nunquid tibi uidetur sapiens, qui oculos uel aures istis expandit? Quis tamen libenter non uideat et rideat, cum prestigiatoris lotio perfusi ars deletur, et oculis, quos malitia sua prestrinxerat, uidendi facultas reparatur? Iucundum quidem est, et ab honesto non recedit, uirum probum quandoque modesta hilaritate mulceri, sed ignominiosum est grauitatem huiuscemodi lasciuia frequenter resolui. Ab istis quoque spectaculis, et maxime ab obscenis, uiri arcendus est oculus, ne incontinentia eius, mentis quoque impudicitiam fateatur. Egregie siquidem Sophoclem pretorem collega Pericles arguens, ait: »Decet pretorem Sophoclem, non modo manus, sed et oculos habere continentes.«---»Auerte, inquit  homo cui de regni maiestate multa licebant, oculos meos, ne uideant uanitatem:« sciens utique uerum esse quod alius ingemiscit: »quia oculus meus depredatus est animam meam.« uerumtamen quid in singulis prosit uel deceat, animus sapientis aduertit, nec apologos refugit, aut narrationes, aut quecunque spectacula, dum uirtutis, aut honeste utilitatis habeant instrumentum. Sacre quidem communionis gratiam histrionibus et mimis, dum in malitia perseuerant, ex auctoritate Patrum non ambigis esse preclusam. Unde quid fautoribus eorum immineat colligis, si facientes et consentientes pari pena recolis esse plectendos. »Qui donant, inquit, histrionibus, quare donant?« Hoc utique in  illis fouent, in quo nequissimi sunt. Nempe qui nequitiam fouet, estne bonus? Cum uero omnium istorum sit odibilis, illorum tamen qui minus nocent, malitia tolerabilior est.



CAP. IX. Unde dicatur prestigium, et quis fuerit auctor eius.

Eos autem qui nocentiora prestigia, artesque magicas et uarias species mathematice reprobate exercent, iam pridem sancti Patres ab aula amoueri iusserunt, eo quod omnia hec artificia, uel potius maleficia, ex pestifera quadam familiaritate demonum et hominum, nouerint profluxisse, uerumque persepe proferunt sola intentione fallendi, a quibus animam fidelem Dominus arcens, ait: »Si dixerint uobis, et ita euenerit, ne credatis  eis.« Prestigium uero Mercurius dicitur inuenisse, quod ex eo sic dicitur, quod aciem prestringat oculorum, fuitque magorum peritissimus, ut quascunque res uellet inuisibiles faceret, aut ut uidebatur, in alias species transformaret. Omnia siquidem unde doctrinam mathesis notat. At diuina mathesis, dum penultimam extendis, figmenta, ad magicam referuntur, cuius plurime species sunt et diuerse.



CAP. X. Qui sunt magi, et unde dicantur.

Et quidem magi sunt, et ob magnitudinem maleficiorum sic appellantur, qui Domino permittente, elementa concutiunt; rebus adimunt species suas, uentura plerumque prenuntiant, turbant mentes hominum, immittunt somnia, hominesque uiolentia  carminis duntaxat occidunt, quod et Lucanum nostrum non latuit. Ait enim:

Mens hausti nulla sanie polluta ueneni,
Incantata perit.
Et ne tibi parua uideatur illius auctoritas, nosti quod Iamnes et Mambre, magi Pharaonis fuerunt. Aegyptus etenim huiusmodi superstitionum et maleficiorum mater est. Nosti, inquam, eos, non modo Moysi restitisse, sed cum eo signis et miraculis contendisse, licet postmodum uel inuiti coacti sunt, digitum Dei in signis Moysi confiteri.



CAP. XI. De speciebus magice.

uarro autem, curiosissimus inter philosophos, quatuor species diuinationis ab elementis mutuatus est, pyromantiam scilicet, eromantiam, hydromantiam,  et geomantiam, multasque species uidebis ex his capitibus pullulare, siue arte, siue furore diuinatio peragatur, quarum nomina, exempli causa, uel pauca subiiciam.



CAP. XII. Qui sint incantatores, arioli, aruspices, physici, uultiuoli, imaginarii, coniectores, chiromantici, specularii, mathematici, salissatores, sortilegi, augures.

Incantatores quidem sunt, qui artem uerbis exercent. Arioli, qui circa aras nefandas preces, aut exsecrata sacrificia faciunt, in quorum ceruicibus est manus Domini, dicente propheta: Ariolos et magos non patieris uiuere . Aruspices sunt inspectores horarum, prescribentes quid qua hora fieri expediat, quorum errorem damnauit  Apostolus dicens: Timeo ne frustra laborauerim in uobis; obseruatis enim dies et annos, et menses et tempora , cum felicitas operis non a tempore, sed a nomine Domini debeat exspectari. Aruspicium quoque in extorum inspectione uiget, quam artem Tages quidam dicitur inuenisse. Unde Lucanus :

Fibris sit nulla fides, sed conditor artis
Finxerit ista Tages.
Extorum uero nomine censentur omnia, que cutis extremitate teguntur. Ex quo liquet eos esse aruspices, qui uaticinantur in ossibus animalium, siue sanguine, siue futura prenuntient, siue presentia pronuntient, uel preterita. uaticinium siquidem est, quo, cum intelligentia ueri, abscondita proferuntur:  cum et prophetiam non modo de futuris constet esse, sed de presentibus, et futuris, et preteritis. Si uero adhibeatur sanguis, ad necromantiam iam accedit; que inde dicitur, quod tota in mortuorum inquisitione uersatur. Cuiusuis ea esse uidetur, ut ad interpretationem ueri, mortuos ualeat suscitare. Ea namque ludificantium demonum, et humane perfidie illudentium fallacia est. Pythii sunt quos spiritus Pythonicus replet, et frequentius in uirginibus exercetur, ut magis ludificet; ac si immundissimo spiritui placeat integritas mentis aut corporis. uultiuoli sunt qui ad affectus hominum immutandos, in molliori materia, cera forte uel limo, eorum quos peruertere nituntur effigies exprimunt, cuius illusionis in Pharmaceutria uirgilius   meminit:

Limus ut hic durescit, et hec ut cera liquescit,
Uno eodemque igni, sic nostro Daphnis amore.
Naso quoque in libro Heroidum:

Deuouet absentes, simulacraque cerea fingit,
   Et miserum tenues in iecur urget acus.
Horum uero malitia, etiam cum plurimum nocent, artificio leui dissoluitur, si uidelicet qui suspecti sunt conuenti ab aliquo crimen suum inficientur: aut si confessi fuerint, cogantur maleficium reuocare. Imaginarii sunt, qui imagines quas faciunt, quasi in possessionem presidentium spirituum mittunt, ut ab eis de rebus dubiis doceantur. Hos idololatras esse sacra Scriptura conuincit, et diuine  maiestatis iudicio condemnatos. Coniectores sunt qui artificio quodam, sibi uindicant somniorum interpretationem. Chiromantici sunt, qui a manuum inspectione, rerum uaticinantur abscondita. Specularios uocant, qui in corporibus leuigatis et tersis, ut sunt lucidi enses, pelues, cyathi, speculorumque diuersa genera diuinantes, curiosis consultationibus satisfaciunt, quam et Ioseph exercuisse, aut potius simulasse describitur, cum fratres argueret subripuisse scyphum, in quo consueuerat augurari. Mathematici sunt, licet appellatio generaliter omnia complectatur, qui a positione stellarum, situque firmamenti, et planetarum motu, que sint uentura coniiciunt, ut est illud:

 Nostra uel equali suspendit tempora libra
Parca tenax ueri, seu nata fidelibus hora.
Diuidit in Geminos concordia facta duorum,
Saturnumque grauem nostro Ioue frangimus una,
Nescio quod certe est, quod te mihi temperat astrum. 
Ac si stellarum choreas applicationesque unius ad alteram constet rebus, que ex arbitrii libertate proueniunt, quamdam necessitatis prestare originem, quorum et genethliaci, qui geneses, id est natalitias horas attendunt, imitantur errorem. Unde satyricus:

Nota mathematicis genesis tua. 
Iidem uero horoscopi nominantur. Unde rursus:

 . . . . . Geminos, horoscope uaro,
Producis genio. 
uiguit autem ista scientia et forte eam aliquatenus licuit exerceri, donec Deum natum nuntiauit stella de celo, magosque non reprobos primitias fidei ad eum adorandum nouo et inaudito ducatu perduxit. Exinde uero penitus interdicta est. Salissatores qui ex saltu membrorum, aut inopinato corporis motu, prosperum aliquid futurum autumant, uel aduersum. Sortilegi sunt, qui sub nomine ficte religionis superstiosa quadam obseruatione, rerum pollicentur euentus, quod genus sortes apostolorum et prophetarum, et diuidentium, et inspectio tabule, que Pythagorica appellatur, obseruatio quoque cuiusque  casus in rei de qua queritur, significatione. Augurium uero quod est in auium obseruatione, Phryges inuenisse traduntur, quod in uoce traditur aut uolatu. Est autem secundum traditionem eorum, uolatus tam alarum quam pedum: uola siquidem est pars interior palme uel pedis. Unde apud Maronem in sexto, uolantes pro gradientibus columbe describuntur. Hoc etenim ad hominis pertinet felicitatem, si columbe gradientes dum tamen in pastu itinerantes precedant.



CAP. XIII. De uariis omnibus

In expeditionem missus consul Romanorum, dum nullius boni ominis sortiretur auspicium, columbas ieiunio confectas, granis sparsis triticeis in uia qua  iturus erat, preferri iussit, ut uel earum omine auspicii duritiam subleuaret. Que cum diligentius a cibis abstinerent, eas precipitari iussit in fluuium, ut saltem biberent: submerseque in flumine, docuerunt consulem cum exercitu submergendum. Hic etenim secutus est euentus. Apes Platonis infantuli mel labiis inferebant, singularem dulcedinem eloquentie eius futuram presignantes. Hiero, summus postea Sicilie magistratus, quod uirtute promeruit, a patre nobilissimo uiro expositus est, eo quod ex ancilla susceptus dehonestamentum generis uidebatur, et quasi probrosa clari sanguinis macula. Sed paruulum et indigentem opis humane apes circa eum melle congesto, plurimis aluere diebus: et sic consilio aruspicum et regnum portendi canentium,  a patre agnitus, recollectus, et diligenter institutus est. Paruuli Mide cunabulis formice grana tritici congerebant, significantes eum futurum ditissimum. Unde et res aureas ipsius attactu fieri pete finxerunt. Sulpitio sacerdoti lapsus apex de capite, sacerdotium abstulit; occentus soricis auditus M. Fabio prefecturam. Si nugis Iberis per omnia credis, si uestem in operis tui initio a soricibus corrosam senseris, tempera ab inceptis. Si egrediens limen calcaueris, aut in uia offenderis, pedem contine. Si in procinctu agendorum aliquid damni pertuleris, differes inchoata, ne uel tota intentione frustreris, aut inutiliter impleatur. Exspecta, dum omine meliore faustam agendis horam arripias. Omnia namque sunt aliquid. Cum processeris, abscondita futurorum  aues, quas ominales uocant, tibi prenuntiabunt. Quenam sint iste forte interrogas? Quas scilicet de natura hominum in formam auium pete asserunt esse conuersas. Quid cornix loquatur diligenter ausculta, situmque eius sedentis, aut uolantis nullo modo contemnas. Refert etenim plurimum, a dextris sit an a sinistris, qua positione respiciat cubitum gradientis, loquax sit, an clamosa, an silens omnino, precedat an sequatur, transeuntis exspectet aduentum, an fugiat; quoue discedat, non negligenter attende. Ait namque uirgilius :

Quod nisi me quacunque nouas incidere lites
Ante sinistra caua monuisset ab ilice cornix,
Nec tuus hic Meris, nec uiueret ipse Menalcas.
 Quamuis in eo uideatur in artem offendisse, quod cornix quam uite seruatricem asseruit, rerum magnarum ignorat auspicia; nisi forte in ea preter naturam fiat ostentum, quale est quod imminente bono et optato perosi imperatoris exitio, de rupe Tarpeia per urbem cornix Greco eloquio protulit: »Bene erit.« Quod augur interpretatus ita exposuit:

Nuper que sedit Tarpei culmine cornix,
Est bene non potuit dicere, dixit: Erit.
Sed ignosces uiro doctissimo rusticanam simplicitatem exprimenti, aut quia pauperum uita, diuitibus res uideatur exigua, qui humanum genus ut paucis seruiat, asserunt institutum. Coruus uero, quem non  minori diligentia obseruabis, rebus maioribus auspicatur, et usquequaque cornici preiudicat. Porro cycnus in auguriis, ales gratissima nautis, utpote que aquarum domestica quadam gratia familiaritatis eorumdem secreta prenouerit. An nescis apud Maronem

. . . . . Bissenos letantes ere cygnos
reducem classem Aenee, ueneris uaticinio nuntiasse? Eorum namque hilaritas non modo nautis, sed et quibusque peregrinantibus felicium euentuum gratiam spondet, nisi fortioris superetur aduentu. Aquila namque sicut rex auium est, si non alarionem excipias, que forte aquilarum species potentissima est regni sui maiestate omnium auium, si contra loquatur, fidem euacuat. Potuerat apud Statium presagio  uolucrum Grecorum exercitus confortari. Sed fortior ecce aduentans per inane cohors: Amphiarao interprete, Grecorum quoque exitium, patefecit. Licet enim aquila quarumdam auium uiribus superetur, in prenuntiatione ueri nulla potentior est. Cunctis siquidem auibus excellentius uolat, et ab ipsius Iouis arcano nunquam excluditur. Cumque tanto uisus acumine uigere dicatur, ut ab ethere summo pisciculos in fundo maris contueatur, et in ipsum solem, quod nulli animantium licet, figat obtutum, sensuum quidem subtilitate de Iouis gratia conscientiam ueritatis rerumque mysteria mutuatur. Quis enim falsam interpretem dicat, quem consiliorum Iouis nouit esse participem? Locris aduersus Crotonienses dimicantibus, aquila dum pugnabatur  superuolans uictoriam dicitur contulisse, cum pauci numero deleuerint infinitos. Hoc tamen ualidiori signo scribitur roboratum, eo quod duo iuuenes procorioris stature, elegantioris forme, in candido habitu ab utroque latere Locros precesserint; scilicet, ut erat communis opinio, Castor et Pollux. Omina uero huiusmodi cum geminantur potentiora sunt. Dum Hiero, de quo supra, prima bella iniret, aquila ex improuiso resedit in clypeo progredientis, manu promptum regemque futurum significans. Ea die quia natus est Alexander, due aquile tota die prepetes supra culmen domus patris eius sederunt, omen duplicis imperii, Europe Asieque preferentes. uultures difficultatem portant, duritiam, rapacitatem, sicut habes in origine urbis condende.  Phenix singularis felicitatis successus pollicetur, quale est, quod noua Roma, uiso phenice, melioribus auspiciis condita est. Auis picta urbi Pictauorum contulit nomen, leuitatem gentis colore et uoce prefigurans. Ardea rerum arduarum auspicium est. Ciconia quoniam auis concordie est, concordiam inuenit, aut concordiam facit. Grus semper affert, quod expedit; unde et gruere uerbum antiquum, a quo congruere, quod proficit; et ingruere contra, quod officit. Unde illud:

. . . . . Bis uitibus ingruit imber. 
Nec tamen minores contemptui habeas, cum et pica loquax, sicut ad multa, sic ad susceptionem hospitum  te faciat cautiorem. Si auis, que uulgo dicitur albanellus, preteruolans uiam, a sinistris feratur ad dextram, de hospitii hilaritate ne dubites: si contra, contrarium exspectabis. Aues domestice artificii huius non sunt expertes, cum galli cantus spem, iter, uel opus inchoantis promoueat. Tiberio nascituro presignans Liuia, ouum galline subductum eo usque nunc suis, nunc ancillarum manibus fouit donec gallus insigniter cristatus exclusus est; unde et augeres puerum qui nasciturus erat, dixerunt regnaturum. Bubonis, strygis et noctue, semper infausta sunt omina. Noctua tamen eo quod noctis tenebris non cecatur, diligentis hominis uigilantiam signat; ut in portento, quo in hasta Hieronis, cum primum progrederetur ad bellum,  noctua dicitur consedisse, significans eum futurum diligentissimum. Bubonem Dido, dum misceretur Aenee, sensit infaustum. Si accipiter quidpiamue generis huius, sub oculis proficiscentis, solitam rapinam exerceat, inter eundum rapacitas imminebit. Quod et ioculariter innuens, Naso ait:

Odimus accipitrem quia semper uiuit in armis.
Regulus quoque ipse, qui et bitriscus dicitur, uera quandoque portendere non dedignatur. Minute etiam aues, aduentu suo uel recessu, significant familiam nunc minui, nunc augeri. Omnium uero uolatus quanto serenior, tanto laudabilior est. Unde Melampo, augur prenominatus conqueritur, stragem Grecorum coniiciens ex uolatu,

 . . . . uides ut nulla serenos
Ales agat cursus.
A bestiis quoque uiarum tuarum euentus scrutaberis. Leporis timebis occursum, si tamen euaserit. Est enim procul dubio longe commodior in mensa, quam in uia. Lupo obuio congratulaberis: boni siquidem nuntius est, licet solo uisu nocere soleat, ei quem ante preuiderit, uocemque precludere. Iuxta illud:

uox iugit ipsa, lupi Merim uidere priores. 
Hiero Siculus litteratorio insistens studio, inter cequales stylo operam dabat, eique lupus in turba puerorum repente conspectus, tabellam eripuit, successus hominis firmans, inaudita forma prodigii.  Quid multa? lupi efficaciam non negabit, quisquis Romanorum genus lupino lacte non ambigit educatum. Unde plerumque quod in eis dulcius est, adhuc lupinum saporem retinet; primique eorum fidem, quam a matre lupa didicerant, sibi inuicem seruarunt, eademque quadam lege nature manauit ad posteros. Ouibus gratanter obuiam gradieris, dum capram uites, cui alludens peta ait:

Occursare capro, cornu ferit ille, caueto. 
Bobus triturantibus, libentius tamen arantibus, obuiabis. Nec displiceat si uiam ruperint, quia mora itineris hospitii gratia compensabitur. Mulus infaustus est, asinus inutilis; etsi utilissimi sint, ad perferenda onera. Equus quandoque bonus est; sed in  eo nichil utilius, quam quod humanis usibus seruit. Habet uero iurgiorum et pugne significationem. Interdum tamen ex colore et uisu mitigatur. Unde apud uirgilium, uisis albis equis, apparente Italia, senior Anchises exclamat:

Bellum, o bellum, terra hospita, portas. 
Ceruum, capreolum, aprumque siluestrem, onagrum et cetera huius generis, malo prandenti apponas, quam uianti opponas. Aeneas ceruis pro nauium numero fusis, omen quod contrarium uidebatur, ad se sociorumque fortunam, uirtute retorsit. Canis sequipeda commodissimus est: cuius, si uera est Hebreorum traditio, nec angelus ipse Tobie socius  aspernatus est comitatum. Quid quod Cyrus scelere aui expositus in siluis ut periret, canicule uberibus regnum adeptus est Persarum. Locusta etsi minimum possit, itinerantium tamen prepedit uota; ex eo forte sic dicta, quod loco stare faciat gradientes Econtra cicada uiatoris promouet gressum, et initiatorum amenat exitum. Aranea dum a superioribus filum ducit, spem uenture pecunie uidetu afferre. Obuius bufo futuros successus denuntiat, mihi tamen uel solo uisu molestus est. uerumtamen omine illo nichil potentius, nichil efficacius est, nichil mortalium unquam inuenies, quod euidentius exprimat ueritatem. Porro si artem diligenter exsequeris, conditionem eius, et dona nature, situm, gestum, motumque corporis, sensumque sermonis,  tota mentis intentione notabis. Sacerdotum obuium aliumue religiosum, dicunt esse infaustum. Ego quoque perniciosum credo, non modo sacerdotibus, sed et uiris sapientibus contraire. Melius quoque est obuiare genti seruorum, quam his qui summa sunt prediti potestate. Feminam quoque, que capite discooperto incedit, infelicem crede: nisi, ut apud Plinium legitur, publica sit, aut plurium libidini pateat prostituta. Nec expedit illi occurrere, que amoto uelo, caput suum deturpare non erubescit. Ab his que primo audiens inter operis cuiusque auspicia, quid sequatur prenosces.

Hinc Deus incumbens baculo quem dextra gerebat,
   Omina principiis, dixit, inesse solent.
Auditas uoces timida perpendimus aure.
    Et primam uisam consulit augur auem. 
Ea siquidem futurorum prenostica sunt. Petilius consul Romanus oppugnans castrum in Sicilia, cui nomen Letum erat, cum milites accingerentur ad pugnam, ait: »Ego hodie Letum capiam.« Casuque sic accidit, cum ipse eadem die fuerit interemptus. Alius quoque consul cum a senatu destinaretur ad expugnandum regem Persarum, a filia quam in ostio domus flentem obuiam habuit, causam quesiuit; cumque illa responderet, Persam periisse,  profectus in expeditionem triumphum non inuenit, eo quod rex Persarum perierat, quando filia consulis catulum flebat amissum. Ab ipsis etiam elementis, aut  temporis qualitate, rerum frequenter trahuntur auspicia. Fortune duritiam, gratia roris, aut modestus imber emollit. Roscidum quippe, et suppluuiale tempus, erque sudus, dum operis cuiusque incunctanter ortum prosequitur, creditur eiusdem fortunare processum. Cum Fortuna que Phrygios exsules liuenti oculo diu perstrinxerat, tandem benignius, quasi de specula gratie, respexisset,

Olli ceruleus supra caput astitit imber. 
uenus naufrago filio, apud Didonem hospitium preparans, eumdem fido Achate comitatum, dum in regine gratiam introduceret, caua nube obtexit. Tonitrua quoque uarias habent significationes. Si enim aflerant quamcunque fulminis lesionem, infausta  sunt. Unde illud:

Sepe malum hoc nobis 
De celo tactas memini predicere quercus. 
In his autem et illud perpenditur, an semita una descenderit, an multifaria eris ruptione diffusos sparserit ignes. Hoc equidem semper tristius est. Dum Caius Cesar ciuili bello patrie immineret, quam fulminosus er exstiterit, quot habuerit igneos turbines, quot trabes emiserit, nec ueteres historie sufficiunt enarrare.

. . . . . . . . . . . . . Et tunc
Ignota obscure uiderunt sidera noctes.
Si uero fulminis careat tempestate, si leuum sonet, deorum creditur nuntiare fauorem. Aeneas Iouem  a sinistris tonantem audiens, se eum premissis sacrificiis opinatur habere propitium. Sed qualitercunque ista se habeant, innatum timorem hominum poterit mitigare, quod nemo sentiet fulminis ictum, si ante tonitrui sonum audierit, aut preuiderit coruscationem. Tiberius Cesar, turbatiore celo, lauream coronam gestabat in capite, quia hoc genus frondis fulmine negatur afflari. Tonitrua siquidem timidissime et uehementer semper exhorruit. Est tamen quod procul dubio longe tutiorem facit hominem, si fidem crucis seruet in pectore, iustitiam fidei gestet in capite, et salutiferum signum fidei manus innocens figat in fronte, illum semper pre mente habens, qui cultoribus suis, omnem mundi timorem excutiens, ait: A signis celi ne timueritis,  que timent gentes, quia ego uobiscum Dominus Deus uester . Hec quoque uerba inter tonandum uel audita uel dicta, scribuntur a quibusdam noxam fulminis amouisse. Nihil autem est, quod imminentibus signis, ita totum concutiat hominem, sicut mens sibi conscia iniquitatis, et que scelerum suorum penam, ad singula timet exposci. Unde ethicus de criminosis:

Hi sunt qui trepidant, et ad omnia fulgura pallent. 
Econtra iustus confidit ut leo. Et illud: Non contristabit iustum, quidquid ei acciderit . Fulgor equidem igneus si urendo non noceat, celebritatis gloriam affert. Neque quia non urit, igneus non est; si tamen in hoc Plato recipitur.  »Due sunt, inquit ille, ut opinor, uirtutes ignis: altera edax et peremptoria; altera mulcebris et innoxio lumine.« Posteriorem asserit operatricem uisus, et in superioribus uim suam maxime exercere. Ascanium fatalis exsilii cum patre discrimina subeuntem, ignis de celo quasi succenso capite illustrauit, pronuntians ei deberi felicitatem exsilii, ipsumque futurum in gentem magnam. Alexandri Macedonis et Octauiani Augusti, sub ipso eorum ortu claritas ignis miraculo declarata est. Proficiscentem expeditionem, dum egreditur, prosequens uentus successuum spe fortunat; dum in hostes uexilla feruntur, eris testimonio uexilla triumphabunt. Si uero patrie imminent, iustissimum metum  incutiunt. Terra quoque ipsa mysteriorum conscia est, sed grauia omina frequentius portat, eo quod fundata super stabilitatem suam, mauult quiescere quam moueri. Cum ergo mugitus eius auditur, amaris euentibus condolet, et quo affectu suis compatiatur alumnis, uocis sue tristitia protestatur. Magna siquidem et pia parens omnium est. Studuerat hec ab amplexu hospitis arcere Phenissam, sed quia conciliatrix hospitii uenus iam preualuerat, tacta dolore cordis intrinsecus mugiit, quoniam ei mugitus pro gemitu est. Hec eadem quoties tremit, filiis suis preuidet aliquid metuendum, nisi forte parturiendo laboret. Tunc uero uel omnino facit abortum, aut inutilem fetum parit, quia ut multum, sepe cum

 Parturiunt montes, procedit ridiculus mus. 
Hec sunt quibus totam uigilantiam suam uideas accommodare quam plurimos.

 Cetera de genere hoc adeo sunt multa, loquacem
Ut lassare queant Fabium. 
quibus quecunque domus institerit, eam nec ab ipsa salute arbitror posse saluari.



LIBER SECUNDUS



PROLOGUS.


Omnia cedunt in usum sapientis, habentque materiam uirtutis exercende, quecunque dicuntur aut fiunt. Nam et otia eius negotia sunt, et dum rationis  libramine rerum omnium uires pensat, prouida dispensatione quidquid ad beatitudinem proficit, quadam quasi manu uirtutis apprehendit. Tunc ergo diuine sapientie tue argumento ualidissimo dupliciter fidem facis, dum et in tuis actibus rectus incedis, et philosopharis in nugis alienis. Alacres itaque exeant nuge nostre, quas serenitas tua prodire iubet in publicum, ut coniectores, mathematicos, cum quibusdam aliis nugatoribus introducant; quia quibus dedisti egrediendi audaciam, securitatis quoque fiduciam prestabis. Connectantur ergo inferiora superioribus, et si quid in alterutris uitiosum, aut deforme apparuerit, benignitatis tue prudentia corrigatur.



CAP. I. Omina uana esse, et res ex fide sua cuique respondere.


Rusticanum et forte Offelli prouerbium est: »Qui somniis et auguriis credit, nunquam fore securum.« Ego sententiam et uerissimam et fidelissimam puto. Quid enim refert ad consequentiam rerum, si quis semel aut amplius sternutauerit? Quid si oscitauerit? Quid denique si undecunque sonum emiserit? Hec tamen ex causis quas physici nouerunt, aliquatenus ad eum pertinent circa quem fiunt. Esto, dum aliena opera impedire, aut promouere non queant. Sicut nec inania carmina, aut superstitiose quedam ligature, que tota medicorum secta condemnat, licet hec ipsa a quibusdam eminentiori quodam nomine physica soleant appellari. Physicum  etenim dicunt, cuius occultissima ratio est, ut humano sensu nequeat comprehendi. Nihil etenim est, uel fit, cuius ortum legitima causa, et ratio non precedant: et ut alius ait: »Nihil fit in terra sine causa.« Constat itaque quia artificis nature manum nichil euadit. Ex quo consequenter patet ad physicam omnia pertinere. Ego quidem quocunque modo ista se habeant, indubitanter credo illa sola non esse respuenda, que ex fide proueniunt, et referuntur ad gloriam omnipotentis Dei; cum scriptum nouerim, omnia quecunque in opere, uel uerbo feceritis, in nomine Domini facite, in quo sola uia hominis prosperatur. Sic omnium sanctorum turba precessit. Guthbertus signifer quidam gentis nostre in lege Domini Euangelium Ioannis  superponebat infirmis, et curabantur. Beati Stephani tunica superposita mortuum suscitauit. Symbolum apostolorum demoniacum, a quo gestabatur, curauit. Oratio Dominica herbis, dum legebantur  aut dabantur ex fide dicta, sepissime contulit optatum salutis effectum. Beatus Benedictus signo crucis uas mortiferum fregit, ac si pro signo lapidem intorsisset. Capitula Euangelii gestata, uel audita, uel dicta, inueniuntur profuisse quamplurimis. Hec equidem et similia non modo licita, sed et utilissima sunt. Alia uero non tam contemnenda quam fugienda. Certum siquidem est, quod diligentibus Deum omnia cooperantur in bonum, Infideles autem et reprobos, aut etiam hesitantes in fide, multis permittit Deus ludificationibus subiacere. Omina tamen omnia tantum possunt, quantum excipientis fides permittit. Unde et Iulius Cesar nullo augurio, nullaue superstitione, a quocunque incepto potuit absterreri. Contigit enim ut  quandoque in Africam nauigio proficiscens in egressu nauis prolaberetur: uerso itaque ad melius omine: »Teneo te, inquit, Africa:« eamque obtinuit. Preterea Calphurnia uxor eius ea nocte, quam is in terra ultimam gessit, uidit eum multis uulneribus confectum in sinu suo iacere, rogansque ut die sequenti a curia abstineret, non obtinuit, ne ille in uita sua aliquid timidum, quocunque auspicio egisse uideretur. In excidio Massiliensium, lucum qui diis sacratus habebatur, primus ausus est cedere, probans se ab omni superstitione alienum. Beatus quoque Marcus euangelizandi causa Alexandriam proficiscens, cum nauem egressus rupisset calceum, gratias agens, iter suum expeditum esse protestatus est. Si quis reuocatur inter eundum,  non ob hoc, si quid in nomine Domini fuerat inchoatum, pretermittat, nisi forte omnem reuocationem ominosam esse corui persuadetur exemplo, qui coloris amisit uenustatem, dum reuocatus a cornice, progredi maluit quam manere. His uero mens nugis incauta seducitur, sed fidelis nequaquam acquiescit.



CAP. II. Contemnendas non esse omnino rerum naturalium significationes.

Non tamen, licet omnia uana esse, fidemque auguriis asseram non habendam, ideo signorum, que a dispositione diuina ad erudiendam creaturam concessa sunt, fidem et fructum euacuo. Multifarie siquidem, multisque modis suam Deus instruit  creaturam, et nunc elementorum uocibus, nunc sensibilium aut insensibilium rerum indiciis, prout electis nouerit expedire, que uentura sunt manifestat. Futuras itaque tempestates, aut serenitates, signa quedam antecedentia preloquuntur, ut homo qui ad laborem natus est, ex his possit sua exercitia temperare. Hinc agricole, hinc naute familiaribus quibusdam experimentis, quid quo tempore geri oporteat colligunt, qualitatem temporis futuri ex eo quod preteriit metientes. In qua re nec aues, de quibus sermo precessit, parentis nature beneficio arbitror destitutas. Mergus, alcyones, cygnus, arcana nature frequenter aperiunt. Cum etenim circa medium hiemis, alcyones nidificare, ouaque fouere conspexeris, de decem et quinque  dierum gratissima serenitate ne dubites, eosque naute solent diligentius obseruare, dicunturque dies alcyonite, quibus uix uel tenuis flatus aura sentitur. Hos ad procreationem pullorum suorum, sibi a natura concessos, uerisimiliter opinaberis. Cum uero fluuialium auium corpora in aquis auidius mergi conspicies, imbres exspecta. Cum clamorem cornicis audieris matutinum, pluuiam petit.

Haud ideo credo, quia sit diuinitus illis
Ingenium, aut rerum fato prudentia maior, 
Sed quia morantes in ere motus illius citius in se ipsis sentiunt, et inde hilaritatem concipiunt, aut  merorem. Nec mirum, cum et grauiora animalium corpora ad exteriorum motus frequentissime disponantur, et arcano quodam nature consilio, gerant elementis necessarium morem. Que enim animalium corporibus bona uel mala immineant si se temporaliter uel extemporaliter reddiderint tempora, ars physicorum regulis suis satis probabiliter comprehendit. Futuram etiam sanitatem, aut egritudinem, aut statum, quem dicunt neutralitatem, fatalitatem quoque ipsam, ex precedentibus signis agnoscunt, et interdum, si causas nouerint, efficacissime curant. Si uero  causas ignorant, quomodo curant? Non utique artis beneficio, sed fortune. Iudicium uero, quod ex signorum cognitione proferunt, etsi difficile, sepe  uerissimum est. Multis quoque signis tranquillitas, et uarie tempestatum forme procellarumque produntur, que uelut in specula lune orbis insinuat. Ostendit namque rubicundus color uentos, ceruleus pluuias, ex utroque commistus nimbos indicat, furentesque procellas. Letus ortus serenitatem nauigiis repromittit, quam gestat uultu, precipue si quarto ortu, is enim auctor certissimus est, neque obtusis cornibus rutila, neque infuso fuerit humore fuscata. Tunc enim

Totus et ille dies, et qui nascentur ab illo,
Exactum ad mensem uento pluuiaque carebunt.
Sol quoque candens interest utrum equalibus gaudeat radiis, an obiecta nube rutilet, utrum solito splendore fulgidus, an uentis urgentibus igneus,  niue sit pallidus, an pluuia sit impendente maculosus. Aer uero, et mare ipsum nubiumque magnitudo, uel species plurimum afferunt instructionis. Sed et aues, et pisces, futurorum certissima produnt signa, que uirgilius et Lucanus diuino comprehendunt ingenio; sed et uarro in libris naualibus, dum sollicitos instruit nautas.



CAP. III. Signorum alia esse uniuersalia, alia particularia: et quid significet geminatio solis.

Que uero in sole et luna secundum naturam signa contigerint, certissima sunt, et auctorum multorum testimonio comprobata. »Solem quis dicere falsum audeat?« Quoties ergo sol in celo geminari uidebitur, inundationem aquarum subiectus orbis exspectet. Et licet a raritate sui, miraculis uideatur  accedere, opus tamen nature est, que quidem solem non geminat, sed nubem simillimam facit, uocaturque parhelion. Est enim parhelion nubes simillima soli, signum quidem commune multis, etsi non generale. Signorum siquidem alia particularia, alia uniuersalia. Particularia uero faciunt singulis, uniuersalia multis aut uniuersis. Utraque autem, modo ex elementis, dispositione Creatoris, modo ex natura rerum, modo ex malitia demonum, homines, Domino permittente, ludificantium, prouenire dicuntur. Sed que, et quomodo, quaue de causa, iudicium quidem difficile est, et frequenter incertum, et sepe altius quam ut ab homine ualeat expediri. Eis tamen licentiori uanitate mathematicorum referti sunt libri. Aeneas

 Matre dea monstrante uiam, data fata secutum
se asserit, eo quod egredienti Lucifer, qui et uenus, donec ad Italiam perueniret, apparuit auspicanti.

Defectus solis uarios, luneque labores,
rerum euentibus curiositas humana coaptat.



CAP. Iu. De signis que precesserunt excidium Hierosolymitanum nouissimum.

uetus refert historia  quod, imminente Hierosolymorum excidio, eclipsis lune per duodecim noctes continuas etiam in remotissimis locis protracta est, forte significans Iudaice perfidie et superstitiosi erroris euersionem, que, Christo per predicationem apostolicam mundo illucescente,  rectissime contigit. Scriptum est enim: Stultus mutatur ut luna, sapiens uero cum sole permanet . Alia quoque quam plurima, diuino super incredulos imminente iudicio, acciderunt, que si per singula, prout ab auctoribus digesta sunt, cepero enarrare, uel sola hec proprium tempus desiderabunt, et otium. Pauca tamen auctore Iosepho compendioso sermone percurram, eo quod ad roborandam fidem nostram proficiunt, et ad retundendam obstinatam Iudeorum perfidiam. Quadraginta namque, post admissum piaculum, continuis protracta annis, impiorum pena differtur. In quibus et apostoli omnes, precipue tamen Iacobus, qui dicebatur frater Domini, Hierosolymis episcopus constitutus, indesinenter populum commisse  impietatis, et feralis ausi, de scelere commonebant, si forte possent commissi penitudinem gerere: si possent flere pro scelere, et ultrices penarum flammas lacrymarum libertate restringere. Ostendebat namque eis Deus per suam patientiam, quod ipsorum quereret penitentiam; quia non uult tantum Deus mortem peccatoris, quantum ut conuertatur et uiuat. Mollire autem adhuc mentis eorum duritiam nitebatur diuina maiestas, signis et prodigiis celitus datis, terroresque simul et minacem dexteram ostendendo potius quam inferendo. De quibus supradicti historiographi fides, ut in certis, etiam in hoc sufficiens erit. Relegamus ergo quid in sexto historiarum suarum libro, de his ipse signauerit Iosephus. »Sed infelicem, inquit, plebem  teterrimi quidam homines, et deceptores falsa uaticinantes, suadebant ut euidentibus signis et indiciis iracundie et indignationis diuine non crederent, quibus aperte futurum et urbis et gentis presagiebatur excidium. Sed uelut afflati et amentes, et qui neque oculos neque animas in se haberent, spernebant omnia que celitus nuntiabantur. Etenim stella prefulgens gladio per omnia similis, imminere desuper ciuitati, et cometes preterea exitialibus flammis uisa est ardere per totum annum. Sed et ante excidii tempus ac belli, cum populi ad diem festum conuenirent, octauo die mensis Xanthici, qui est Aprilis, noctis tempore, hora nona tantus luminis fulgor aram templumque circumdedit, ut putarent omnes diem clarissimum  factum, et permansit spatio hore dimidie. Quod imperitis quidem et ignaris prosperum uidebatur; sed legisperitos, et probos quosque doctores non latuit exitiale portentum. In eadem quoque festiuitate uitula sacrificiis admota, et aris assistens, inter ipsas ministrorum manus enixa est agnam. Sed et ianua interioris edis, que respiciebat ad orientem, cum esset ere solido induta, ac perinde immensi ponderis, que uix uiginti uiris summo conatu impellentibus clauderetur, ferreis quoque uectibus et seris munita, ac pessulis in altum demissis teneretur obstricta, repente hora noctis sexta, prima et uicesima die mensis apparuit sponte patefacta. Sed et transacto die festo, post aliquot dies,  prima et uicesima die mensis Artemisii, qui apud nos Maius uocatur, prodigiosus apparuit uisus, et fidem pene excedens. Quod uere falsum putaretur, nisi oculorum fidem confirmasset, malorum consecuta pernicies. Etenim prope solis occasum, uisi sunt currus et quadrige in omni regione per erem, et armatorum cohortes misceri nubibus, et urbes circumdari agminibus improuisis. In alio item die festo, qui Pentecostes appellatur, noctu sacerdotes ingressi templum, ad ministeria ex more complenda, primo quidem motus quosdam, strepitusque senserunt, tum deinde uoces subitas audiunt dicentes: »Migremus hinc, migremus ex sedibus istis.« Additur his etiam aliud terribilius: »Etenim quidam Ananie filius iehsu nomine, uir plebeius et  rusticus, et ante quartum belli annum, cum ciuitas in pace et abundantia perduraret, in die festo tabernaculorum repente clamare cepit: »uox ab oriente, uox ab occidente, uox a quatuor uentis, uox super Hierosolymam et templum, uox super sponsos et super sponsas, uox super populum.« Et indesinenter die noctuque per omnes plateas circumiens hec clamabat: usquequo quidam primores ex populo uiri, uelut infausti presagii indignatione commoti, correptum hominem multis uerberibus afficiunt. At ille nequaquam pro se aliquid loquens, sed nec eos quidem, qui circumsteterant deprecans, easdem uoces pari obstinatione et clamore repetebat. Tunc principes intelligentes, ut res erat, numinis esse in uiro motus, perducunt eum ad iudicem  Romanorum, apud quem flagris ad ossa usque laniatus, neque preces neque lacrymas fudit; sed eamdem uocem miserabiliter, et cum quodam eiulatu emittens, per singula pene uerbera proferebat, addens etiam hoc: »ue, ue Hierosolymis!« Prosequitur et aliud idem historiographus, maiore gestum miraculo, dicens oraculum quoddam in sacris litteris repertum, quod per idem tempus uirum designaret ex eorum regione processurum, qui totius orbis potiretur imperio. Cuius oraculi presagium, idem historiographus uespasianum declarare suspicatur. Sed uespasianus non aliis, quam illis solis gentibus que Romano imperio uidebantur subdite, dominatus est. Unde iustius ad Christum hec responsa referuntur, ad quem dixit Pater:  Pete a me, et dabo tibi gentes hereditatem tuam, et possessionem tuam terminos terre . Et cuius per idem tempus, per apostolos suos: In omnem terram exiuit sonus eorum, et in fines orbis terre uerba eorum 



CAP. u. Quanta fuerit calamitas obsessorum, et obstinate malitie quis fuerit finis, et que pietas Titi.

At ne tot et tanta mediocris plage aut perfunctorie indignationis Dei, aduersus impenitentiam Iudeorum, signorum precessisse uideantur indicia, calamitatem intolerabilem, excidium irreparabile, reprobate et excecate gentis inauditam et cunctis seculis incognitam seruitutem, succinctus sermo  percurrat. Quantis ergo malis tunc uniuersa multitudo tacta sit, utque ipsa Iudee terra bello, fame, igni cedibusque uastata sit, quanta populorum millia, patres simul cum coniugibus, ac paruulis liberis, absque numero, et absque discretione trucidati sint, que etiam diuersarum urbium obsidiones, sed et ipsius magnifice et famosissime ciuitatis Hierusalem quanta uastitas, et quanta fuerit diuersarum mortium strages, quis per hec singula bellorum exstiterit modus, et ut secundum id quod prophete dixerant, abominatio desolationis in ipso quondam. Dei famosissimo collata sit templo, utque ad ultimum cuncta ignis populatus sit, et flamma consumpserit, si quis plenius nosse uult, historiam Iosephi relegat. Nos uero ex his ea tantum, que  ad explanationem suscepti operis sufficiunt, assumemus: in quibus refert, quod ex omni Iudea populi, in die solemni Pasche Hierosolymam, uelut exitiali quadam manu cogente, conuenerant. Quos tricies centena millia dicit hominum fuisse, iusto scilicet Dei iudicio, tempore hoc ultionis electo, ut quod in diebus Pasche Saluatorem Christum Domini, cruentis manibus, et sacrilegis uocibus uiolarunt, in ipsis diebus uelut in unum carcerem, omnis multitudo conclusa, feralis pene exitium, quod merebatur, exciperet. Preteribo sane que in eos uel gladii cede, uel aliis belli machinis collata sunt, explicare; ea tantummodo, que dire famis inedia pertulerunt, supradicti historiographi sermonibus proferam, quo legentes hec intelligant quantum  piaculi sit, audere aliquid in Christum, et quam grauibus ausa suppliciis expientur. Age itaque, quintus Iosephi historiarum liber ponatur in medio, ex quo omnis eorum luctuosa tragedia pernoscatur. »Diuitibus autem permanere, inquit, aut perire, unum atque idem erat.« Si enim in urbe permansissent, facultatum suarum causa crimine obiecto, quasi de transfugiendo cogitarent, perimebantur. Necessitas uero famis factiosorum extollebat arrogantiam, et utrumque simul inedia cum temeritate crescebat. Publice quidem frumentum nusquam omnino erat, sed irruentes urbis predones perscrutabantur domos, et si quid inuenissent, tanquam de his qui fefellerant, penas sumebant; si uero non  inuenissent, nichilominus tanquam eos qui occultius et diligentius absconderant, cruciabant. Indicium uero ab eis haberi pabula capiebant hoc ipso, quod adhuc uiuerent, et subsistere corporibus uidebantur, tanquam qui profecto iam interiissent, nisi absconditos uspiam tegerent cibos. Si quos sane tabescentes macie uidissent, hos cum uenia preteribant, superfluum putantes perimere, quos paulo post absumeret fames. Multi tamen in occultis omni censu suo mercati sunt unum metrum, si diuites frumenti, et hordei si inferiores fuerunt, et concludentes se in interioribus quibusque penetralibus domus, nonnulli nec in panes confectas fruges edebant: alii uero in quantum uel necessitas, uel metus permitteret, excoquebant. Et mensam quidem  nullus exspectabat apponi, sed ex ipso semiusta igni rapientes, propria, uelut furtiua, deuorabant; et erat infelicis illius cibi spectaculum miserabile, cum ualidiores quique inuenta diriperent; imbecillibus uero nichil preter luctum superesset ac lacrymas: et omnium licet acerbitates rerum superaret fames, nichil tamen ita subruit atque subuertit, sicut uerecundiam. Quidquid enim saluis rebus pudore dignum est, id in hac necessitate contemnitur. Denique et uxores de uirorum manibus, et filii de parentum, et quod est infelicius, matres cibos de paruulorum manibus atque ore rapiebant, et cum dulcissimi liberi, in manibus atque ante ora positi tabescerent, exigua uite subsidia a dentibus ipsis eximere nemo parcebat. uerum ne ipsos quidem  infelices, et perexiguos sumentes latebant cibos: sed continuo aderat predonum quis, et statim ut clausas cuiuspiam conspexisset fores, indicium credebat hoc esse, quod intrinsecus positi ederent; et repente despicatis foribus, precipites irruebant, atque ab ipsis, ut ita dicam, faucibus exprimentes, si quid forte insumptum iam fuerat, reuocabant. uerberantur senes, si cibum uindicare tentassent, sparsis etiam crinibus mulieres trahebantur, occultare nitentes, si quid forte deprehensum fuisset in manibus. Nulla senibus reuerentia, nulla erga paruulos miseratio, sed in exiguo panis fragmento paruulos inherentes, et ex ipso cui inheserant suspensos, elidebant in terram. In eum uero, qui raptores cibo preuenisset assumpto, crudelius seuiebant,  et excogitabant dira supplicia, obturantes infelicibus naturales digestionum meatus: aliis uero preacutas sudes per eadem uerenda adigentes. Horresco que gesta sunt referens. Ad confectionem post hec unius panis, aut cyathi farine miseros perurgebant. Nam ipsi tortores non patiebantur famem. Esset enim quodammodo tolerabilius si hec compulsi inedia facere uiderentur. Sed ut uel prepararent sibi inposterum cibos, uel ut crudelitas exercitio conualesceret, in his etiam, si qui forte furtim per stationes hostium pro colligendis herbis erupissent, occurrentes eis qui se hostium manus effugisse gauderent, diripiebant quidquid attulerant. Supplicantibus autem et terribile quoddam sibi nomen  Dei inuocantibus ut uel partem aliquam ex his que secum mortis periculo quesiuerant, indulgerent, nichil prorsus prebebant; sed hoc beneficii loco cesserat, si comprehensum uiuum licuisset euadere. His autem post aliquanta adiungit, dicens: »Iudeis uero cum egressu urbis omnis pariter spes excludebatur salutis, et inualescens acerbitas famis, domos simul et familias gentemque uastabat; ita ut in penetralibus strata iacerent mulierum paruulorumque cadauera, per plateas uero infelicium senum corpora, fame magis quam etate consumpta. Iuuenes uero atque omnis etas robustior, uelut simulacra quedam in uiis et egressibus oberrabant, corruentes, quocunque loci gressum subripuisset inedia. Sepelire autem cadauera mortuorum proximorum,  nec defunctorum multitudo, nec uirium debilitas permittebat; simul et per sue uite incerta unusquisque uerebatur. Denique aliquanti super eos quos sepeliebant, animas emisere; multi etiam dum prosequuntur funera, priusquam ad sepulcrum ueniretur, efflabant. Et, ut nec planctus ex more defunctis exhibebatur, aut luctus, quia hoc sibi totum uindicauerat fames; sic nec ariditas inedie humorem aliquem cuiquam reliquerat lacrymarum. Obsederant ciuitatem profunda silentia, et nox plena mortis cuncta contexerat. Quibus malis omnibus grauiores soli uigebant predones, qui ne sepulcra quidem diripere et spoliare cadauera illicitum ducebant, non tam predam petentes, quam scelus irrisione cumulantes, et aciem gladiorum  suorum in cadauerum obtruncatione probantes. Interdum etiam in nonnullos adhuc spirantes, mucro examinandus agebatur, quod alii semineces cum uiderent, supplices dextras pretendebant, ut in se quoque beneficii loco, conuerterent scelus, quo scilicet cruciatibus famis uelocius absoluerentur; sed nouo crudelitatis genere, necem quam sponte inferebant, si rogarentur, negabant. Cum tamen unusquisque deficientium cum gemitu retorqueret oculos ad templum, non de morte propria dolens, sed de impunitate predonum, quos superstites relinquebant. Et primo quidem sumptu publico, sepelire mortuos iusserant, fetoris intolerantia. Ut uero omnem sumptum cepit uincere multitudo morientium, de muro cadauera precipitabant.  At cum Titus circumiens peruidisset repletas mortuorum cadaueribus ualles, et humani corporis tabo patriam terram rigari, cum ingenti gemitu, eleuatis ad celum manibus: »Deum inuocat testem, hoc sui causa non prouenire, sed se ista sustinere inuitum.« Et post aliquanta iterum Iosephus talia quedam prosequitur: »Non cunctabor, inquit, proferre quod sentio. Arbitror enim quod etiam, si aduersus impios ciues, Romanorum paulisper arma cessassent, aut hiatu terre, aut aque diluuio, aut Sodomitanis ignibus, et fulminibus celitus tortis, supplicium ciuitas dependisset, que multo infaustiorem illis, qui hec perpessi sunt, et nequiorem uirorum presentem hanc protulisset  etatem, pro quibus omnis gens pariter mereretur exstingui.« Sed in sexto libro de eisdem talia scribit: »Et eorum, inquit, qui per totam ciuitatem famis inedia corrumpebantur, multitudo innumerabilis erat, quorum nec explicari miseria potest. Per singulas namque domos, sicubi aliquid fuisset cibi repertum, bella continuo, et cedes inter charos, ipsosque parentes ac liberos nascebantur, dum non solum e manibus, sed ex ipsis etiam faucibus inuicem cibum rapere certabant. Fides autem nec mortuis erat; sed et ipsi, cum iam spiritum exhalarent, perscrutabantur a predonibus, ne cui forte intra gremium cibi aliquid desideret. Alii etiam per inediam hiantes, uelut rabidi canes, huc atque huc ferebantur, et quasi insania quadam  exagitati, in easdem domos, sub momento temporis, iterum ac sepius irruebant. Omnia tamen necessitas uertebat in cibum, etiam illa que ne mutis quidem animalibus edere usus fuit. Ad ultimum ne loris quidem, uel cingulis, aut ipsis calceamentis abstinuere. Scutorum quoque indumenta detrahentes, conficienda dentibus ingerebant. Nonnulli et feni ueteris festucas edebant, sed et de quisquiliis collectis paruissimum pondus, drachmis quatuor distrahebant.«



CAP. uI. De Maria, que, urgente fame, comedit filium.

»Sed quid opus est per hec pondus famis illius  explicare; cum gestum sit ibi facinus, quod neque apud Grecos, neque apud barbaros, ullus accepit auditus? horrendum quidem dictu, auditu uero incredibile. Equidem libenter tam immane facinus siluissem, ne quis me crederet monstruosa narrare, nisi multos memorie nostre uiros testes commissi sceleris habuissem. Porro uero ne aliquid mee patrie prestare me arbitrer, si subtraham eorum uerba, quorum pertulit facta. Mulier quedam ex his, que ultra Iordanis alueum commanebant, Maria nomine, Eleazari filia, de uico Hebezobra  , quod interpretatur domus Ysopi, genere et facultatibus nobilis, cum reliqua multitudine, que confluxerat, Hierosolymis reperta, communem cum omnibus obsidionis casum ferebat. Huius reliquas  quidem facultates, quas domo in urbem conuexerat, tyranni inuasere, si quid uero reliquiarum ex magnis opibus fuerat, quibus uictum quotidianum pertenuem duceret, irruentes per momenta predonum satellites rapiebant. Pro quibus ingens mulier uelut insana, iam quadam ex indignatione fatigabatur, ita ut interdum predones maledictis in necem sui, et conuiciis instigaret. uerum cum neque irritatus quisquam, neque miseratus, eam opprimeret, et si quid forte cibi fuisset ab ea quesitum, id ab aliis quereretur, nec iam usquam reperiendi copia fieret, fames autem dira uisceribus ipsis insisteret ac medullis; et ad furorem perurgeret iam inedia, fame et ira, pessimis usa consultoribus, contra ipsa  iam armatur iura nature. Erat namque ei sub uberibus paruulus filius: hunc ante oculos ferens: »Infelicis, inquit, matris o infelicior fili, in bello, fame et direptione predonum, cui te reseruabo Nam etsi uita sperari posset et iugo Romane seruitutis urgemur; sed nunc etiam ipsam seruitutem preuenit fames. Predones uero utraque ui grauiores perurgent. ueni ergo nunc, o mi nate: esto matri cibus, predonibus furor, seculis fabula, que sola deerat cladibus Iudeorum.« Et cum hec dixisset, simul filium iugulat. Tum deinde igni superpositum torret, et medium quippe edendo consumit, medium uero reseruat obtectum. Et ecce confestim predones irruunt, ambuste carnis nidore concepto, mortem minantur, nisi sine mora cibos, quos paratos  senserant, demonstraret. Tunc illa: »Equidem partem, inquit, optimam uobis reseruaui:« et continuo, que superfuerant membra, retexit infantis. At illos repente ingens horror inuasit, et crudeles quamuis animi, diriguere: uox faucibus interclusa est. Illa uero truci uultu, et ipsis etiam predonibus truculentior: »Meus, inquit, filius est, meus est partus, et facinus meum est. Edite, nam et ego prior comedi, que genui. Nolite effici aut matre religiosiores, aut femina molliores: quod si uos pietas uincit, et exsecramini cibos meos, ego que iam talibus pasta sum, ego his iterum pascar.« Post hec, illi territi trementesque discedunt, qui  hunc solum ex omnibus facultatibus suis misere matri reliquerant cibum. Repleta est autem confestim uniuersa ciuitas nefarii sceleris nuntio, et unusquisque ante oculos facinus, quod perpetratum fuerat, adducens, tanquam si ipse hoc perpetrasset, horrebat. Omnes autem, quos famis necessitas perurgebat, festinabant magis ad mortem, beatos dicentes eos quibus contigit interiisse, priusquam talium malorum polluerentur auditu.« Hec quidem Iosephus.



CAP. uII. De numero captiuorum, et occisorum, et peremptorum fame.

Quem uero tanta calamitas inuenerit exitum, eodem auctore perpaucis adnectam. Colligens enim supradictus historiographus, omnem numerum  peremptorum uel fame, uel siti, uel ferro, undecies centena millia designauit. Ceteros uero latrones, uel sicarios, ac predones, post urbis excidium, mutuis declarauit interisse uulneribus. Electos autem quosque iuuenum, quos decor corporis et proceritas commendabat, ad triumphum dicit esse reseruatos, reliquos autem qui supra XuII annos agebant etatis, uinctos ad opera Aegypti per metalla destinatos, uel per ceteras prouincias esse dispersos. Alii quidem ut ad ludos gladiatorios, alii ut ad bestias traderentur. Si qui uero ultra septimum et decimum etatis reperti sunt annum, per diuersas prouincias in seruitutem distrahi iussi sunt, quorum numerus usque ad nonaginta millia perductus est. Hec uero omnia gesta sunt secundo  anno uespasiani imperii, iuxta ea que ipse Dominus et Saluator noster iehsu Christus predixerat: quippe cum ea, que gerenda erant, presentia uideret. Tunc cum secundum euangeliorum fidem uidens ciuitatem, fleuit super eam et uelut in auribus eius prolocutus est hec uerba: Si cognouisses, inquit, et tu, et quidem in hac die que ad pacem tibi sunt, nunc autem abscondita sunt ab oculis tuis, quia uenient dies in te, et circumdabunt te inimici tui uallo, et circumdabunt te, et coangustabunt te undique, et ad solum prosternent te, et filios tuos in te . In hunc modum quam plurima diuine comminationis tonitrua publice induratis auribus resonabant, quousque sanguis iustorum, sed et ipsius  iusti singularis et unici, qui ab impiis inique effusus est, iusto Dei iudicio quereretur. Attriti sunt ergo plagis, bellis strati, et a patriis sedibus diuine indignationis excisi turbine, ut in urbe gloriosissima, nec lapis super lapidem remaneret, fuitque populi indurati, et quouis lapide durioris tribulatio tanta, quanta non fuit ex quo gentes esse ceperunt, usque ad diem hanc.



CAP. uIII. De peregrinatione fidelium, quos sub ea tempestate seruauit Christus apud Pellam.

Ecclesia uero que fuerat Hierosolymis congregata, diuinitus transire iussa est trans Iordanem, ad oppidum quoddam nomine Pellam, quo ablatis ex urbe cultoribus Dei, celestis uindicte fieret locus, que in urbem gentemque sacrilegam fuerat  exercenda. Quod et Eusebius Cesariensis in ecclesiastica Historia plenius exponit.



CAP. IX. Testimonium quod perhibet Iosephus Christo.

Et quidem hec omnia rectissime passi sunt, qui in Filium Dei manus sacrilegas extendere presumpserunt, cum testimoniis Scripturarum, et uirtute mirabilium operum ipsum Christum Deum esse constaret. Unde Iosephus: »Fuit autem iisdem temporibus iehsu sapiens uir, si tamen uirum eum appellare fas est. Erat enim mirabilium operum effector, doctorque hominum eorum, qui libenter que uera sunt audiunt, et multos quidem Iudeorum, multos etiam ex gentibus sibi adiunxit.« Christus hic erat. Hunc accusatione primorum nostre  gentis uirorum, cum Pilatus in crucem agendum esse decreuisset, non deseruerunt eum hi, qui ab initio eum dilexerant. Apparuit autem die eis tertia iterum uiuus, secundum quod diuinitus inspirati prophete, uel hec, uel alia de eo innumera miracula futura esse predixerant. Sed et in hodiernum diem Christianorum, qui ab eo nuncupati sunt, et nomen perseuerat et genus.



CAP. X. De uespasiano, qui claudum et cecum curasse legitur.

uespasianum quoque Iudee uastatorem, patremque Titi, Hierosolymorum piissimi euersoris, ut quibusdam scriptoribus placuit, miraculorum, signis ad faciendam uindictam in nationibus, Dei digitus excitauit. Ipsum namque necdum imperatorem;  quidam e plebe luminibus orbatus, itemque alius claudus crure debilis, sedentem pro tribunali pariter adierunt, orantes opem ualetudini, eo quod sibi foret in quiete monstratum, oculos restituendos, si eos ille inspiceret, et crus debili roborandum, si illud dignaretur calce contingere. Orantibus amicis, inuitus licet, utrumque tentauit; nec defuit euentus. Imperium quoque eius et interitus uitellii et Othonis, qui fedo Neroni successerant, pluribus celestium signis prenuntiatum est, et pro parte stupendis.



CAP. XI. Signa esse que contra naturam fiunt.

Que uero huiusmodi stupore digna in his contingunt, plerumque signa esse non ambigit, quisquis  euangelice promissionis fideliter meminit, cum scriptum sit: Erunt signa in sole, et luna, et stellis, etc. . Ea tamen que hic prenuntiantur, sine preiudicio sententie melioris, ea intelligenda arbitror, que in his contra naturam fiunt; quale est quod in passione Domini sol obscuratus est, uelum scissum, petre rupte, aperta monumenta, et sanctorum corpora qui dormierant surrexerunt. Naturalis etenim eclipsis esse non potuit, que lunaris corporis obiectu contingit, cum constet pridie lunam XIu exstitisse, nisi forte quis de Iudaica perfidia incredulitatis sue solatium mutuetur; asserens cum eis uenerem tunc in ecliptica linea soli fuisse oppositam, que quidem magna est, et ut astrologi tradunt, sola de quinque sideribus de nocte umbram de se  emittit, ut luna. Quod quia nec ratio probat, nec auctoritas, aut fides approbat, repudiatur ut futile. Si enim adeo luminosum est ueneris corpus, quomodo tantas parit tenebras? Dionysius Areopagita in Epistola ad Polycarpum scribit, se et plures alios philosophantes tunc uidisse lunam soli incidentem. Et quidem contra naturam, non enim erat coitus tempus. Quod ei postmodum Paulo predicante, conuersionis dedit occasionem. Scio tamen plures aliter tunc locutos; sed Dionysium prefero uniuersis, quia quod uidit, scripsit; alii proprias sequuntur opiniones. Sunt autem signa plerumque non modo uniuersalia, sed et generalia, sicut illud quod, Deo moriente, tenebre facte sunt per uniuersam terram, ab hora sexta usque ad nonam , et quod in eis particulare est, aut minus uniuersale, capacitatem generis, temporis perpetuitate compensat. Mors etenim illa, Moysi faciem detexit uniuersis, perpetuam duritiam scidit, et resurrectionis primitias in eternam letitiam introduxit. Illa quoque que diem iudicii preuenire dicuntur, per dies Xu, si tamen futura sunt, quoniam de Scriptura Canonica firmamentum non habent, nature legibus minime subiacebunt, dum tamen naturam hic, ut in locis quam pluribus, dicamus solitum cursum rerum, aut causas occultas euentuum quarum ratio reddi potest.



CAP. XII. Nihil contra naturam, auctore Platone, contingere, qui naturam dicit Dei uoluntatem.

 Si uero Platonem sequimur qui asserit naturam esse Dei uoluntatem, profecto nichil istorum euenit contra naturam, cum ille omnia quecunque uoluit fecerit. Ille quidem dum rerum causas exsequitur, finem omnium diuinam astruit bonitatem. »Optimus est,« inquit. Porro ab optimo longe relegata est omnis inuidia. Itaque consequenter cuncta sui similia, prout natura cuiusque beatitudinis capax esse poterat, effici uoluit, quam quidem Dei uoluntatem, certissimam rerum originem esse, si quis ponat, recte eum putare consentiam. Et quidem sapientia Dei et bonitas, que rebus omnibus originem prebet, natura rectissime appellatur: contra quam utique nichil fit, quia dispositionem Dei nichil euacuat, aut causas que in mente illius, qui fecit celos intellectu,  ab eterno constiterunt, suo priuat effectu. Insunt itaque rebus seminales euentuum cause et originarie rationes, que preordinato tempore in suos procedunt effectus, ex eo quidem mirabiles, non quod nullas, sed quod occultissimas habeant rationes. Humor siquidem de intimis terre uisceribus, ab arborum uel uinearum radicibus, appetitiua quadam uirtute attrahitur, deinde quadam distributione nature, digeritur per plantarum membra, et cum de sua decoctione profecerit, turgescit in surculos, et quo ad sustentationem sui non indiget, in folia et fructus emittit, qui cum maturuerint, in musta despumant, et sic per interualla temporum consueto usu uina parturiunt. Si uero occulta dispositione Dei, quibusdam nature cuniculis, digestus  et maturatus humor absque temporis interstitio, inopinatum uertatur in uinum, miraculum quidem est, quia altitudo diuine dispensationis nostrum transcendit intellectum. »Sed, ut ait Sapiens, cadat inscitie nubilus error, cessent profecto mira uideri.« Non tamen mirabilium Dei fidem uel auctoritatem infringo; sed altitudinem diuitiarum sapientie et scientie sue, plena humilitate ueneror et admiror, sciens quia quod stultum est Dei, sapientius est hominibus. In multis etenim labi, humana infirmitas est, sicut in nullo aliter sentire, quam res se habeat, angelica uel diuina perfectio.



CAP. XIII. Quia Deus signis suam premunire dignatur creaturam.

Hoc quoque diuine miserationis est, quod signorum  suorum indicio ignorantiam nostram quandoque premunit. Cometa siquidem apparente, creduntur imminere comitia. An ignoras

terris mutantem regna cometem? 
Italie quoque imminente excidio, que signa contigerint, non nescit quisquis aliquatenus rerum publicarum historias attigit. Historicorum uolumina, que de rebus memorabilibus scribuntur, prodigiis plena sunt et ostentis. Denique sub Elia et Eliseo multa fidei et uirtutis signa precessisse non ambigis. Niniuite quoque signorum indiciis, penitentiam egerunt in predicatione Ione. Infidelitas namque signorum argumentis exigitur, et fides tenera eisdem roboratur. Unde illud: Quod signum ostendis  nobis?  Et: Iudei signa querunt, Greci sapientiam .



CAP. XIu. Quid signum, et de somnio.

Hic uero intelliguntur signa, quecunque quouis indicio diuinam homini innuunt uoluntatem. Signum siquidem est, quod se ipsum sensui, et preter se aliquid animo ostendit. Quedam tamen signa sunt, que nulli corporalium sensuum aliquid ostendunt, sed animo cuiuscunque rei specie mediante, aut citra medii difficultatem, uerum falsumue frequenter ingerunt. Signa etenim interdum uera, interdum falsa sunt. Quis nescit somniorum uarias esse significationes, quas et usus approbat, et maiorum confirmat auctoritas? In eis utique quoniam somnus  est, animales uirtutes, scilicet sensus, qui dicuntur corporis et sunt anime, quiescunt; sed naturales intenduntur. Contingit interim ut animus corporis exercitio releuatus, in se ipsum liberius redeat, et ueritatem nunc per figuras et enigmata, nunc immediata facie licentius contempletur. Quod et illum non latuit, qui somni depingens portas, alteram eburneam, alteram corneam finxit. Cum et cornu sit peruium uisui, qui non frequenter errat, et ebur nature densioris, et usque ad extremam tenuitatem rasum, nullo uisus acumine penetretur. Hoc quidem dentibus, illud oculis uerioribus similius est. Hinc uera somnia, hinc falsa,

ad celum mittunt insomnia Manes. 



CAP. Xu. De speciebus somniorum, causis, figuris et significationibus.


Sunt autem multe species somniorum, et multiplices cause, et uarie figure, et significationes. Aut enim insomnium, aut phantasma, aut somnium, aut oraculum, aut uisio est. Porro insomnia ex ebrietate, uel crapula, aut uariis passionibus corporis affectuumque tumultibus, et reliquiis cogitationum frequentissime oriuntur. Unde et male sanis amantium mentibus insomnia nunquam desunt. Quod prudenter innuit Maro:

Anna soror, que me suspensam insomnia terrent?
Multa uiri uirtus animo, multusque recursat
Gentis honos, herent infixi pectore uultus,
uerbaque, nec placidam membris dat cura quietem.  
Hec quoque dolentium aut gaudentium, aut quos timoris uexat angustia, aut immoderate cupidinis ardor accendit, non pretereunt passionem. Phantasma, cum rerum ignote uidentur species, qualitate uel quantitate, aut partium modo uel numero a natura discrepantes, ut si forte »nec pes nec caput uni reddatur forme,« dum

. . . . . . . . . tetrum
Desinit in piscem mulier formosa superne. 
Has quidem species ex infirmitate mentis et corporis, tradunt physici prouenire, earumque causas magis attendunt, quam ex eis aliquas significationes.  In quo genere et ephialtem, quo quis uariis pressuris quodam quasi interuigilio, sed somno potius inquieto, opinans se uigilare cum dormiat, putatur ab aliquo interim pregrauari, connumerandum arbitrantur. Que quidem omnia medicorum potius indigent cura, quam uentilatione nostra; presertim cum nichil in eis uerum appareat, nisi quod uerissime sunt et molestissime passiones. Somnium uero cuius appellatio communis est, licet in specie propria censeatur, per quedam inuolucra rerum gerit imagines, in quibus coniectorum precipue disciplina uersatur, et nunc suum cuiusque est, nunc alienum, nunc commune, interdum publicum, aut generale est. In his uero omnibus qualitas personarum, rerum et temporum diligentissime  obseruatur. Ut enim ait Nestor, de statu publico regis credatur somnio, aut eius qui magistratum gerit, uel re quidem uel rei uicina predestinatione, aut si publice fortune signum ostensum est multis, ut in eo quod pluribus Romanis ciuibus, secundum quosdam Sibylla interprete de mysterio incarnationis, reuelatum scribitur. Et quidem non modo incarnationis, sed passionis, ascensionis post resurrectionem, aduentus quoque secundi interpres, docente et dictante Spiritu, patefecit arcana, sicut in uersibus Sibyllinis manifeste reperies. Quorum istud, sicut in plerisque Patrum scripturis inuenitur, initium est:

Iudicii signum, tellus sudore madescet.
Si uero apices capitales singulorum uersuum ex ordine  coniungantur, ad confundendam perfidiam Iudeorum hoc inuenitur expressum: iehsu Christus : nisi quod in lingua Latina Grecarum litterarum proprietas ad plenum non potuit obseruari. Ipsos uero uersus, ut opinor, apud beatum Augustinum in libro De ciuitate Dei inuenies. Est ergo mystice uisionis eius caput et summa intentio, Iesum qui prefigurabatur, indubitanter esse Filium Dei uiui, hominem uerum, iudicem omnium, regem eternum, remuneratorem sperantium in se, auctorem uite, et eterne beatitudinis ex gratia largitorem. Re quidem uel rei uicina predestinatione, ideo dictum est, quia magistratus nunc presens intelligitur, nunc futurus. Excidium quippe Numantie iuniori innotuit Africano, dum esset adhuc pene  miles. Dum autumnus adultus est aut preruptus, somnia frequentius euanescunt. Arborum namque labentibus foliis, insomniorum uanitas dominatur: quod et uirgilius, in libro in quo totius philosophie rimatur arcana, sensisse uisus est, dum labentia folia apud inferos, uariis somniis ornauit. Locorum quoque diuersitas uarias figuras quietis admittit, ut alia aliis, nunc horum nunc illorum somniorum, uberiora sint. Locus namque palustris aut desertus eminentiori aut celebriori phantasticarum imaginum fecundior est. Res quoque interdum manifestius, interdum obscurius aperitur, et nunc se ipsam animo ingerit, nunc intimante alio declaratur: cum uero luce immediata se ipsam infundit,  uisio est, ex eo quod plena et uera specie sui, oculis uideatur esse subiecta; quale est, quod Cassandrum omnino non uisum, a quo Alexander hausto ueneno perimendus erat, agnouit, quia eum quies ei representauerat. Porro uisionum alia manifestior est, ut que clara rei occurrit imagine; alia profundiorem desiderat intellectum, ut cum rem admista species figurarum obnubilat; sicut est, quod C. Cesare transito Rubicone bellum patrie inferente, ad designandum terrorem ciuium, qui erant per conciuis iniuriam opprimendi,

Ingens uisa duci, patrie trepidantis imago,
duci suo denuntians, ne conciues armis ciuilibus impugnaret. Publici namque imago imperii, publici metus, et Cesareo nomine prostrate urbis erat indicio.  Quod si imperii nullam in ueritate, que sic appareret, credidit quis fuisse imaginem, historiarum fide certiorabitur. Cum enim maiestatem urbis principes uisibili specie censuerunt honorandam, exquisito artificio muliebrem formam, que orbem dextra contineret, in eris materia fieri studuerunt. Ea uero perfecta in forma egregia, uenusta quantitate, apta partium dispositione, membris quoque condecentibus, et sibi inuicem congruentibus uniuersis, cum non tam populi examinationem, quam admirationem, plena sui commendatione deposceret, quidam solas tibias tante moli perferende inhabiles esse causati sunt. Quibus faber respondit eas usquequaque sufficere, donec uirgo pareret, omnino credens impossibilem uirginis partum. Quod et Christo  nato impletum est, ea corruente et fracta, quia humanum contrahitur, ubi diuinum imperium dilatatur. Cum uero res per quietem alio nuntiante clarescit, si tamen enuntiantis honesta cuique persona sit et uenerabilis, in oraculorum speciem cadit. »Est enim oraculum, ut ait quidam, diuina uoluntas ore hominis enuntiata.« Hominis uero appellatione censetur, quidquid in specie hominis uidetur, homo, angelus sit, an Deus, an queuis alia creatura. Persona autem cuiusque honesta est et uenerabilis, aut natura, ut parentis; aut conditione, ut domini; aut moribus, ut religiosi; aut fortuna, ut magistratus; aut religione, ut Dei, angeli, hominisue, sacris et ceremoniis diuinis consecrati. Ex quo apparet, etsi non simpliciter, tamen secundum quid personas  arte coniectoria non modo honestas, sed et detestabiles uenerabilium nomine claudi. Sicut enim Catholice religionis uiri, uero Deo, eisque que munere eius sacra sunt, piam uenerationem impendunt, ita heretice et superstitiose religionis homines, fictis numinibus, imo potius ueris demonibus, et exsecrabilibus sacris eorum, non debitam reuerentiam, que nulla est, sed turpissimum exhibent famulatum. Quod latius ex gentilium libris colligitur. Aeneas oraculorum indicio, promissam et quesitam inuenit Italiam, et in ea non tam numinum, quam demonum nutu, sedem statuit, et sementem Romani generis, in horto qui eis complacuerat, seminauit. Quid enim aliud agit in somnis pater Anchises, quid Iupiter, quid Apollo, quid alii, quos longum est recitare?  Unde, si de semine illo genus oritur toxicatum, impium in Deum, crudele in homines, persecutioni sanctorum inuigilans, fide rara, solemni perfidia, seruile moribus, fastu regale, fedum auaritia, cupiditatibus insigne, superbia tumidum, omnimoda nequitia non ferendum, miraculis non debet ascribi: cum auctor eorum homicida fuerit ab initio, et a ueritate deficiens, inuidie spiculo orbi terrarum infixerit mortem. Qui ergo ex eo patre sunt, etsi eius nequeant implere mensuram, solent tamen illius imitari malitiam: licet in horto illo nonnullas planetas, que uirtutis fructum irrigatione apostolica faciunt, manu Domini constet esse insertas. Sed si quis ab initio urbis condite totam reuoluat historiam,  eos ambitione et auarita pre ceteris gentibus inueniet laborasse, et uariis seditionibus et plagis totum concussisse orbem. Ipsi quoque tyrannidis et seditionum suarum, tam crebra damna senserunt, ut uix quisquam principum eorum ad exitum uite, natura ducente, peruenerit. Unde et illud satyricum, illis aptissime facit:

Ad generum Cereris, sine cede et sanguine, pauci
Descendunt reges, et sicca morte tyranni.
In Scripturis quoque canonicis inueniuntur plurima oracula, ut cum Ioseph in somnis ab angelo sepius eruditur; magis interdicitur, ne redeant ad Herodem; docetur Petrus in reptilium linteamine, plenitudinem gentium colligendam. Et cum uisitato ab apostolis Constantino, crucis erectum est in imperii  arce uexillum, et pace ecclesiis restituta, maiestas orbis publica uoce scriniariorum, aduocatorum et iudicum, omnem uictoriam, regnum et imperium Christi esse personuit. uerum quia due prime species omnino uane sunt, et in postremis quasi uisibili specie ueritas menti occurrit, mediam, que corpori ueritatis quasi uelum figurarum oppandit, diligentius exsequimur.



CAP. XuI. Generalia quedam de significationibus, tam somniorum quam aliorum figuralium.

Est itaque tam ad interpretationem somniorum, quam ad reuelationem enigmatum et figurarum, solerter attendenda rerum significatio, que tanto multiplicior est quam uocum, quanto ab operibus nature, opera uincuntur artificis imitantis naturam.  Si quis enim sermo tres aut quatuor habet significationes, statim est, id est multarum significationum. Omnis uero res, quot habet aliarum similitudines, tot gerit earumdem significationes; ita tamen, ut maior nunquam minoris sit signum. Signa siquidem semper minora sunt. Inde est quod hominem substantia queuis significat, utpote aliquid commune cum omnibus habentem, quod et in figura reptilium Petri, et in pluribus locis Scripturarum manifestum est. Porro, quo similitudo expressior, eo magis cognata et familiarior est significatio. Similitudo uero aut substantialis est, ut que ex genere, aut specie: aut accidentalis, aut ex quantitate, aut qualitate, aut uariis accidentium formis: aut imitationis est, ut cum quis alii quouis  motu operis conformatur. Et hoc quidem modo potest Creatori creatura esse consimilis, cum tamen nullo substantiali uel accidentali participent. Cause quoque suus conformatur effectus, et reciproce causa, si tamen minor est, effectui suo dicitur esse consimilis. Ceterum similium rerum sicut idem iudicium, ita et eadem nota est. Et quia signa frequenter eadem, in eo uel maxime ars coniectoris apparet, si sub identitate signorum, diuersitatem rerum cauta discretione distinguit. Hec quidem generalia sunt. Que uero sunt specialia singulorum, latius patent. Non tamen pretereundum est, signorum uim, pro qualitate personarum, seuiorem aut mitiorem esse. Pecunie siquidem contrectatio, aliis letum, tristem aliis euentum denuntiat. Sic ex non  apparentibus causis inopina ueneris presentia amaritudinem fortune frequentius ingerit. Unde illud Hypsipyles Archemorum lugentis exstinctum

. . . . Nunquam impune per umbras
Attonite mihi uisa uenus.
Si enim ex reliquiis cogitationum, aut Cereris Bacchiue stimulis incitata uenus occurrat, insomniorum uanitati rectius applicabitur, que omnia coniectorum disciplina, quasi uana contemnit, iuxta illud uiri sapientis:

Somnia ne cures, nam mens humana, quod optat,
Dum uigilat, sperat, per somnum cernit id ipsum.
Interdum tamen et per antithesin rerum, sequenda  sunt ueritatis uestigia, sicut cum magno Pompeio ruina immineret, contraria uisis uaticinata quies, letitiamque urbis, populi tripudiantis preconia, plausumque theatri sui, quasi re totius imperii bene gesta, fortuna perituri ducis oculis ingerebat. Res quoque que turpis et obscena est in superficie, honestissime ueritatis quandoque substantiam tegit. C. Cesar in minori etate in somnis sibi uisus est matris incestare cubicula, et turpitudine soporis attonitus, cum rem ad mathematicos retulisset, uniuersam terram ditioni eius subiiciendam responderunt. Sic itaque magnanimi uiri spes ad occupandum imperium erecta est. Denique ad speciem facti quis Uria iustior? quis Dauid nequior aut crudelior, quem decor Bethsabee ad proditionem,  homicidium et adulterium inuitauit. Que quidem omnia contrarium faciunt intellectum, cum Urias diabolus, Dauid Christus, Bethsabee peccatorum labe deformis, Ecclesia figuretur. Frequens tamen et quasi regulare ius est, ut a similibus ad similia recurrat interpretatio. uerum hanc uisionum, quas quies inducit, diuisionem per opposita non fieri certum est; cum eadem pro parte sit uisio, aliunde oraculum, et propter rerum figuras possit somniis aggregari, et uniuersas eorum species quandoque contingat: quod et studiosis Scripturarum planum est. uisio Africani, Apocalypsis apostoli, Danielis et Ezechielis oracula: somnia Pharaonis et Ioseph, eorum que dicta sunt faciunt fidem. Personis quoque quibusdam ueritas frequentius illucescit, utpote  compositum habentibus animum, alias frequentior error inuoluit. Augustus Cesar, cum aduersus Antonium dimicaturus esset, egritudine graui laborans, in quiete mandatum accepit, ut ad uictoriam consequenti die prelio interesset. Paruit itaque lectica deuectus in prelium, et uicit. Socrates sibi ex ara ueneris, que academie erat, uidit offerri cygnum collum inserentem celo, rostro tangentem sidera, regionem que Aplane dicitur, penetrantem et transcendentem aspectus omnium, et tanta uocis sonoritate et letitia canentem, ut totum mulceret orbem. Sequenti die, Aristides ab academia paruulum filium Platonem Socrati obtulit, litteris et moribus imbuendum. Quo uiso, mentis uiribus ex  corporis dispositione conceptis: »Hic est, inquit, cygnus, quem nostro Apollini uenus academica consecrauit.« Plato litterarum, quas persequebatur, causa proficiscens in Aegyptum, se a piratis capi inter eundum et uenundari uidit. Quod et dum iret, contigit.



CAP. XuII. Coniectoriam non esse sequendam.

Sed dum has coniectorum traditiones exsequimur, uereor ne merito non tam coniectoriam exsequi que aut nulla, aut inanis ars est, quam dormitare uideamur. Quisquis enim somniorum sequitur uanitatem, parum in lege Dei uigilans est, et dum fidei facit dispendium, perniciosissime dormit. ueritas siquidem ab eo longe facta est, nec eam tam facile potest apprehendere, quam urionem expungere,  uel puncto curare cartineam, que caligantibus oculis in meridie palpat. Et licet hec somnolentia perfidie sit fidei stimulis excitanda et maleficii potius, quam artificii impugnanda illusio, diuine tamen gratie dispositionis sue non obstruimus uias, non precludimus semitas, quin Spiritus ubi uult spiret, et pro arbitrio suo subiectis mentibus infundat ueritatem. uerum quisquis credulitatem suam significationibus alligat somniorum, planum est, quia tam a sinceritate fidei, quam a tramite rationis exorbitat. Plane si sermo proferatur ambiguus, et cuius multe sint significationes, nonne merito parum doctus uidebitur, quisquis ex eo citra discussionem sensuum sibi aliquid pertinacius suadebit? Profecto rerum omnium, ut predictum  est, multiplex est, et uaria significatio. Multiplicium uero distinctio diligens habenda est, ne forte dum unam diligentius sequeris, in aliam deterius prolabaris. Unde patet coniectorium, qui nomine Danielis inscribitur, auctoritatis et ueritatis robore destitutum, cum res singulas singulis significationibus arcet. De quibus non uidetur latius exsequendum, cum tota huiusmodi sit inepta traditio, et uagus coniectorum liber, per curiosorum manus impudenter discurrat. Habuit sane Daniel gratiam interpretandi uisiones et somnia, quam ei Dominus inspirabat; sed absit, ut uanitatem hanc in artem redegerit uir sanctus, qui lege Moysi prohibitum esse nouerat, ne fidelium quis somnia sequeretur! sciens utique satellitem Satane, ad  subuersionem hominum, in angelum lucis transfigurari, et immissiones fieri per angelos malos. Ioseph quoque coniectandi gratia Aegypti principatum obtinuit, et quem fratres quasi de inuidia somniorum uenditum Ismelitis, obnoxium fecerant seruituti, digitus Domini non minus iucundo, quam salubri mysterio, reuelata facie futurorum, que se regi quiescenti ingesserant, quasi quodam somniorum uehiculo, de squalore carceris in regni fastigium sublimauit, ut non modo liber de seruo, sed nobilium et procerum primus, uno tantum regni scilicet solio precederetur a rege. Quod utique si de humane sapientie artificio contingere potuisset, aliquem decessorum suorum ante cum meruisse  crediderim, uel scientiam promerendi uirum sanctum, et pietatis affectu plenum, si non humano generi in commune, quod tamen equitatis esset, fratribus et filiis facile putauerim reliquisse. Ad hec Moyses eruditus in omni sapientia Aegyptiorum hanc artem aut nesciuit aut spreuit, cum eam, impietatis errorem detestatus, a populo Dei exterminare curauerit. Preterea sanctus Daniel disciplinas et sapientiam didicit Chaldeorum; quod utique sanctus uir non fecisset, si gentilium disciplinis instrui, credidisset peccatis ascribendum. Habuitque eruditionis participes, quos legis et iustitie Dei se gaudebat habere consortes. Simul etenim discebant Ananias, Azarias, Misel, quidquid poterat docere Chaldeus: simul a mensa et a regalibus  epulis abstinebant, quod inspirabat Deus. Acceptis leguminibus pariter reficiebantur, eisdem contenti erant militie sue stipendiis, regi una famulabantur. Sed ecce priuilegium quod homo conferre non potuit, singillatim datum est Danieli, ut in lucem proderet enigmata somniorum, et Domino dictante umbras discuteret figurarum. Ut uero familiaritas diuine gratie euidentius illucescat, quid rex in strato cubans precogitaret agnouit, et meditationi uisa connectens, mysterium salutis, quod umbra obnubilabat, et in fine seculorum completum est, aut complendum, prudenter exposuit. Siccine solent coniectores etiam cogitationes excutere, et umbras exinanire, explicare inuolucra, et illustrare tenebras figurarum? Si quis est qui pari gratie priuilegio  gaudeat, accedat ad Danielem, et Ioseph, et similiter cum eis Domino gratuletur. Quem uero ueritatis spiritus non illustrat, de arte somnolenta frustra confidit, cum ars omnis habeat a natura originem, ab usu et ratione processum. Ratio uero in his tantum defectum patitur, ut quo se uertat, quid iudicet, plerumque omnino non habeat. Quod quidem cum frequenter eueniat, facillime ex paucis colligitur. Sollicitus quidam, nomen etenim a memoria excidit, etsi narrationis auctorem magnum teneam Augustinum, in re dubia sensum alterius cui rem nouerat esse notam, magna instantia sibi postulabat exponi. Cum uero alter petentis desiderium promissionibus protraxisset, et unius instantia  deluderetur calliditate alterius, accidit ut eadem nocte pariter somniarent, alter quod rem quesitam petenti exponeret, alter quod ei a doctiore diligentissime exponeretur. Factumque est ut, cum umbra quietis euanesceret, se miraretur ille ad scientiam, quam diu quesierat, sine doctoris beneficio, nulloque sui exercitio peruenisse. Deinde cum more solito apud doctiorem ageret, ut sibi promissum solueretur, iam, inquit doctior, factum est quod petisti, cum ea nocte ut docerem accesserim. Quis huius facti explicet rationem, nisi quod boni spiritus uel maligni exigentibus hominum meritis, eos erudiunt uel illudunt? Nouit enim, Hieronymo referente, catholica mater Ecclesia, quomodo ad tribunal iudicis Dei raptus, eo quod libris gentilium  uehementius inhereret, ibidem coactus est profiteri se ultra gentilium libros non modo non lecturum, sed nec etiam habiturum. Ante siquidem professionem interrogatus, cum se diceret Christianum, ei a iudice probrose obiectum est quod non suus erat, sed Ciceronianus. Hoc tamen non audacter somnii affirmauerim censendum nomine, cum idem ueracissimus et prudentissimus doctor umbram somnii non fuisse, sed rem secum ueraciter agi, Domino uisitante, etiam iurisiurandi religione confirmet. Et ut plenam assertionis sue faciat fidem, liuorem uerberum in cute, uulnerum cicatrices expergefactus ostendit in corpore. Sed cum hec a spiritibus circa homines fiant, eam solam rerum imaginem fidelis anima non aspernatur, que innocentiam  relinquit incolumem. Quod si materiam uitiis afferat, libidinem forte accendens, aut auaritiam, aut dominandi ingerens appetitum, aut quidquid huiusmodi est ad subuersionem anime, procul dubio aut caro aut spiritus malignus immittit. Qui in quosdam exigentibus culpis, Domino permittente, tanta malitie sue licentia debacchatur, ut quod in spiritu patiuntur, miserrime et mendacissime credant in corporibus euenire. Quale est quod nocticulam quamdam uel Herodiadem, uel presidem noctis dominam concilia et conuentus de nocte asserunt conuocare, uaria celebrari conuiuia, ministeriorum species diuersis occupationibus exerceri, et nunc istos ad penam trahi pro meritis, nunc illos ad gloriam sublimari. Preterea infantes  exponi lamiis, et nunc frustratim discerptos, edaci ingluuie in uentrem traiectos congeri, nunc presidentis miseratione reiectos in cunas reponi. Quis uel cecus hoc ludificantium demonum non uideat esse nequitiam? Quod uel ex eo patet, quod mulierculis et uiris simplicioribus et infirmioribus in fide ista proueniunt. Si uero quisquam eorum qui hac illusione laborabat, ab aliquo constanter, et ex signis aliquibus arguatur, demonium statim aut superatur, aut cedit, et, ut dicitur, ex quo quis in luce arguitur, cessant opera tenebrarum. Huius autem pestis cura efficacissima est, ut fidem quis amplexus, his mendaciis subtrahat mentis auditum, et nequaquam respiciat ad huiusmodi uanitates et  insanias falsas.



CAP. XuIII. De fundamento mathematice, et exercitio sensuum, et uiribus anime, et profectu rationis, et efficacia liberalium disciplinarum.

Possit utinam tam facile mathematicorum error a prestantioribus animis amoueri, quam leuiter in conspectu uere fidei et sane conscientie istarum illusionum demonia conquiescunt. uerumtamen eo periculosius errant, quo in soliditate nature et uigore rationis, suum fundare uidentur errorem. Temerarium siquidem uidetur uniuersis in legem nature preuaricari, et stultum, gratis dissentire ab eo quod ratio persuasit. A ueris ergo sumunt initium, ut per uera diutius gradientes, se et sequipedas suos precipitent in laqueum, et foueam  falsitatis. Mathesim ergo probabilem, que penultima breui enuntiatur, quam et natura inducit, ratio probat, et utilitatis experientia approbat, quasi quoddam doctrine sue iaciunt fundamentum, ut exinde opinionum suarum lubrico quasi quadam imagine rationis, in mathesin reprobam, que profertur extensa penultima, perniciosissime prolabantur. Primo namque res quas natura creauit discutiunt, easque multipliciter inuestigant, nunc quomodo ex partibus suis, nunc quomodo ex materia et forma constant inquirentes. Quod ut facilius possint, sensuum uires pensant, et intellectus efficaciam metiuntur. Et quia sensuum hebetudo rerum corporearum naturam non transgreditur, paulatim aliorum beneficio ad subtiliora consurgunt. uisus  etenim in solo corpore, eoque presente, colores tantum et quantitates examinat, et figuras. Sonus solus contingit auditum. Gustus de saporibus iudicat. Olfaciendi uis in odoribus tota uersatur. Quid durum, quid molle sit, quid lene, quid asperum, quid ponderosum, quid leue, quid calidum aut frigidum, quid humidum sit aut siccum, tactus discernit. Est interdum figure explorator, et quantitatis et ponderis conscius. Dolorem quoque percipit et uoluptatem. Isque per omnes fere sensati corporis partes diffunditur, adeoque anime coherens est, ut eo discedente uideatur et tota corporis uita discedere. Si uero corporum absentium prefatas proprietates inquiris, eis tibi, tracta similitudine ab his quas sensus agnouit, poterit imaginatio  presentare, que tanto erit fidelior, quanto expressior fuerit similitudo. Unde et Tityrus apud Maronem , non assecute similitudinis uitio lapsam sibi queritur imaginationem:

Urbem quam dicunt Romam, Melibee, putaui
Stultus ego huic nostre similem, quo sepe solemus
Pastores ouium teneros depellere fetus:
uerum hec tantum alias inter caput extulit urbes,
Quantum lenta solent inter uiburna cupressi.
Sin autem familiarius expresserit rei similitudinem, fidelis et uera est imaginatio, quali utitur Andromache apud uirgilium:

O mihi sola mei super Astyanactis imago,
Sic oculos, sic ille manus, sic ora ferebat,
Et nunc equali tecum pubesceret euo. 
 uerum si ad incorporea diuertendum est, ratione opus est et intellectu, cum absque intelligentia hec non ualeant comprehendi, et uerum non possit esse de his sine ratione iudicium. Intellectus itaque aliis deficientibus, exerit uires suas, et quasi in arce anime constitutus omnia inferiora complectitur, cum ab inferioribus superiora nequeant comprehendi. Et nunc quidem res ut sunt, nunc aliter intuetur, nunc simpliciter, nunc composite, nunc distincta coniungit, nunc coniuncta distrahit, et disiungit. Simpliciter ergo incedit intellectus, dum rem quamlibet contemplatur, puta hominem, equumue concipiens. Cum uero res plures gradatim complectitur, compositioni obnoxius est. Puta hoc intellectum, hominem album equumue currere mente  complectens. Disiuncta coniungit, ut si

Humano capiti ceruicem iungat equinam
   . . . uarias inducens undique plumas,
ut, iuxta petam:

   . . . . . Turpiter atrum
Desinat in piscem mulier formosa superne. 
Hunc uero ad auditores suos uerbo traiiciunt pete, cum hircoceruum, centaurum describunt, et chimeram. Coniuncta uero disiungit, ut si formam teneat absque materia, cum tamen sine ea forma omnino esse non possit, nisi forma essendi, et ei adherentes forme formarum, ex quibus ille fluxerunt, que in materia sunt et corpus efficiunt. Porro cum res aliter quam sint, componendo inspicit, eo  quod cassus est, et a rerum ueritate deficiens, ad opinionis errorem uergit, et si esse asserit, uelle non esse, pleno nomine opinio est. Sed licet aliter quam sint, dum tamen simpliciter coniuncta disiungat, non inanis erit conceptio, que totius inuestigationis sapientie expeditissimam parit uiam. Hic est enim totius philosophie instrumentum, quod et mentem mira subtilitate exacuit, et res singulas a se inuicem nature sue proprietate distinguit. Si abstrahentem tuleris intellectum, liberalium artium officina peribit, cum citra ipsius operam nulla earum rite haberi ualeat, aut doceri. Hic itaque sicut formam sine materia, sic et materiam aggreditur sine forma; et quod proprie uirtutis potentia tenere non sufficit, suo quodam defectu interdum comprehendit,  ut si uideantur tenebre non uidendo, et non audiendo silentium audiatur. Ecce non est homo qui non sit albus, aut niger, aut medii coloris particeps, nec potest esse homo, qui non statim sit aliquis homo, cum idem sit alicui esse et unum numero esse. uerumtamen sic hominem intellectus attingit, ut ad neminem hominem aspectus illius descendat, generaliter intuens quod non nisi singulariter esse potest. Sicut enim dicendi et significandi, sic et intelligendi diuersitas, subsistendi modos sui numerositate transcendit, et homo qui non potest nisi singulariter esse, uniuersali clauditur mentis conceptione. Diffinit ergo ratio quod concipit intellectus, animal rationale mortale, quod  in solos subditos cadere, nemini recte sapientium ambiguum est. Dum itaque rerum similitudines et dissimilitudines colligit, dum differentium conuenientias, et conuenientium differentias altius perscrutatur, dum quid singula cum pluribus, quid cum paucioribus commune habeant, diligentius inuestigat, queue rebus singulis adesse necesse sit, que abesse non possint, perspicacius contemplatur, multos apud se rerum inuenit status, alios quidem uniuersales, alios singulares. Quos pro arbitrio suo definiens et multifariam diuidens, ad ipsius arcana nature, mentis transmittit aspectum ut nichil naturalium plene absconditum sit ab oculis eius. Et primo substantiam, que omnibus subest, acutius intuetur, in qua manus nature probatur  artificis, dum eam uariis proprietatibus, et formis quasi suis quibusdam uestibus induit, et suis sensuum perceptibilibus informat, quo possit aptius humano ingenio comprehendi. Quod igitur sensus percipit, formisque subiectum est, singularis et prima substantia est. Id uero, sine quo illa nec esse, nec intelligi potest, ei substantiale est, et plerumque secunda substantia nominatur. Hoc autem quod adest quidem substantie, et ea manente abesse potest, accidentibus aggregatur. Singulare quidem si unus tantum sit: uniuersale, si, licet non natura, conformitate tamen, sit commune multorum. Quod forte facilius in intellectu, quam in natura rerum poterit inueniri, in quo genera et species, differentias, propria, et accidentia, que  uniuersaliter dicuntur, planum est inuenire, cum in actu rerum substantiam uniuersalium querere exiguus fructus sit, et labor infinitus, in mente uero utiliter et facillime reperiuntur. Si enim solo rerum numero differentium substantialem similitudinem quis mente pertractet, speciem tenet; si uero etiam specie differentium conuenientia menti occurrat, generis latitudo mente diffunditur. Denique dum rerum, quas natura substantialiter uel accidentaliter assimilauit, conformitatem percipit intellectus, uniuersalium comprehensione mouetur: cum uero similium differentias agitat, quanto expressius, tanto ad opera nature, que singularia sunt, familiarius accedit, si substantiam suis uestitam proprietatibus inspicit, a nature conditione  non diuertit. Sin autem detracta specie, eam quasi formarum exuit uestimento, acumen quidem suum exercet, et rerum naturam, quid scilicet in se, quid in aliis sint, liberius et fidelius contemplatur, dum rerum substantiam, quantitatem ad aliquid, qualitatem, situm, esse, ubi, quando, habere, facere, pati, singillatim discutit et discernit. Que etsi singillatim esse non possint, singillatim tamen inuestigari queant: et ad totius philosophie compendium, utilissima est hec speculatio, in qua magnitudinis et multitudinis, que duo totum orbem complectuntur et ambiunt, natura discutitur. Nunquid abstrahens intellectus, dum hec agit, otiosus est, aut inutilis, per quem animus honestarum artium gradibus, ad thronum consummate philosophie  conscendit? Multitudinem ergo que potentia sui in infinitum crescit, sicut econtra magnitudo decrescit in infinitum, bimembri diuisione partitur, dum eam nunc simpliciter et per se, nunc ad aliud relatam contuetur, alteram demandans arithmetice, alteram musice pleno iure reseruans. Magnitudinem quoque secat in duas species, alteram immobilem, subiiciens geometris; alteram scilicet mobilem, his qui astrorum et celestium scientiam profitentur. In his uero quatuor speciebus, mathesis, id est doctrinalis tota consistit, et quasi quatuor philosophie limitibus, mundane sapientie perfectionem assequitur. Primus itaque gradus est ab arithmetica numerorum uirtutem mutuare. Secundus  proportionum gratiam a musica trahere, tertius obtinere scientiam a geometrica mensurarum. Quartus, idemque nouissimus, ueram positionem siderum assequitur, et uim celestium perscrutatur. Eorum uero, qui scientiam profitentur astrorum, alii opinionis errore prolabuntur ad fabulas, in quo deprehenditur et Hyginus, alii sola imaginationis uirtute contenti sunt, quid uerum sit doctiorum iudicio reseruantes, satis agentes sibi, dummodo ueri similitudinem teneant. Utrosque alterutra astrologia eruditionis sue recipit professores. Sunt alii, qui in professione astrorum ueritati quidem inuigilant, eo solo contenti, si positionem ueram, motumque siderum, rationemque signorum uiuaciter assequuntur.



CAP. XIX. De differentia mathematice doctrinalis, et mathesis reprobate, et traditione mathematicorum, et erroribus eorum.


uerum, quia probabile est celestium aliquam esse uirtutem, cum et in terra non credatur aliquid gigni, quod a manu opificis Dei, bonum aliquem non sortiatur effectum. Qui curiosiores sunt, celestium potentiam inuestigant, et de singulis, que in sublunari globo proueniunt, astronomie sue regulis nituntur reddere rationem. Est autem astronomie nobilis et gloriosa scientia, si clientelam suam, intra moderationis metas cohibeat, quam si licentiori uanitate excedit, non tam philosophie species, quam impietatis decipula est. Et quidem multa sunt mathesi doctrinali, et diuinatorie mathesi communia,  sed dum diuinatio sobrietatis mensuram excedit, toto dissidens fine non instruit, sed suum dedocet professorem. Quod enim zonas partiuntur, parallelos disterminant, cum singulis suis obliquant zodiacum, quod orbem fere totum coluris cingunt, quod laborem metiuntur planetarum, quod Aplanem nullius erroris participem faciunt, quod a polo arctico, ad antarcticum axem ducunt, quod signa per gradus et puncta diuidunt, quod orientium et occidentium signorum et siderum proportionem tenent, utrique commune est. Utraque tamen in eo physicis acquiescit, quod teneritudinem subtilium corporum, in quasdam sectas uias, et circulorum intracapedines non estimat dissipari. Asserunt quoque communiter solem caloris auctorem esse, humorumque  augmentum, et defectum, quoniam id sensus probat, motui lunari accommodant, et in hunc modum plurima. Ceterum mathesis, que futurorum pollicetur iudicium, ab elementis philosophie, ut predictum est, trahens originem, ultra progreditur, et elationis sue temeritate, in prerogatiuam eius prorumpit, qui stellas numerat, quarum ipse nomina solus, signa, potestates, cursus, loca, tempora nouit. Quoniam hoc ipsum astronomie sue beneficio, sibi astrologus repromittit. Tantoque longius a scientia ueritatis aberrant, quanto ad eam tumidius irrumpere moliuntur. Signorum ergo naturam reuoluentes, prout eam forte nouerant, dum in stellis comparibus fluctuarent, alia dicunt  masculini generis, alia feminini, essentque forsitan multiplicata per sobolem, nisi quia dissociata locis in coitu conuenire non possunt. Planetarum quoque consilia, quoniam et orbis moderatores eos habent, diligenter explorant, quod ex affectione eorum, et motu, et applicatione unius ad alterum, choreisque stellarum facile est inuenire. Saturnus ergo, quia frigidus est et senex, grauis est et nociuus, et de natura malitiam, morositatem contrahit ab etate. Omnibus igitur inimicus, uix etiam suis scholasticis parcit. Succedit ei Iupiter, econtra propitius et saluber, tanteque benignitatis in omnes, ut nec de malitia patris, nec matris ferocitate subiecti quemquam offendat, nisi forte et ipse in orbis subiecti dispendia stationarius factus sit, retrogradusue,  aut adustionem miserabilem patiatur. Mars ferox, naturaque indomitus, omnes preter scholasticos suos persequitur. Mitigatur tamen interdum Iouis accessu, uel ueneris, quoniam et ipsa propitia est et benigna. Mercurius uero talis est, qualem uicini planete permiserunt, cum et ipse conuertibilis nature sit, potentioribusque cohereat. Unde plerique eum presulem eloquentie opinantur, eo quod illa iuncta sapientie plurimum prosit, malitie sociata noceat plurimum. Hec quidem etsi non docuit, sectam tamen erroris attigit Lucanus, cum timorem urbis describeret; bellumque ciuile necessariis astronomie argumentis ineuitabiliter appropinquante Cesare futurum denuntiaret. Innuit enim peta doctissimus, si tamen peta dicendus  est, qui uera narratione rerum ad historicos magis accedit, illius malitiam irrefragabiliter adimplendam, qui solus in throno sui domicilii residebat. Et licet figulus Parcarum consilia discutiat, mentemque stellarum, corporum tamen que uidentur, nondum plenam notitiam tradidit, cum in tota mathematicorum domo, adhuc non sit questio expedita, an ex elementis sidera constent, an ex quinta essentia, quam Aristoteles introducit. Nam quod eis obiiciunt pueri, mollia sint, an dura, et si quid huiusmodi est, etiam audire dedignantur, quamuis aliquos famosos, et suo iudicio sapientes, in talibus uiderim miserrime laborare. Expediunt tamen, et suis rationibus probant quid fata deliberent, et deprehensa uoluntas siderum, quem in sublunari  globo sortiatur effectum. Et forte sententia numinis irrita est, quam non mathematicus profert; ait ergo:

Quod cladis genus, o superi, qua peste paratis
Seuitiam? extremi multorum tempus in unum
Conuenere dies: summo si frigida celo
Stella nocens nigros Saturni accenderet ignes,
Deucalioneos fudisset Aquarius imbres,
Totaque diffuso latuisset in equore tellus.
Si seuum radiis Nemeeum, Phebe Leonem,
Nunc premeres, toto fluerent incendia mundo,
Succensusque tuis flagrasset curribus ether.
Hi cessant ignes: tu qui flagrante minantem
Scorpion incendis cauda, chelasque peruris,
Quid tantum, Gradiue, paras? nam mitis in alto
Iupiter occasu premitur, uenerisque salubre
Sidus habet, motuque celer Cyllenius heret;
Et celum Mars solus habet. Cur signa meatus
Deseruere suos, mundoque obscura feruntur:
 Ensiferi nimium fulget latus Orionis?
Imminet armorum rabies, ferrique potestas
Confundet ius omne manu, scelerique nefando
Nomen erit uirtus, multosque exibit in annos. 
Ecce ex qualitate planetarum, et positione signorum, et concursu causarum, quam manifestus belli ineuitabilis sequatur euentus. Hoc etenim ad artis traditionem plurimum spectat, ut de naturali uel causali constet domicilio planetarum. Omnes siquidem preter solem et lunam, qui soli singulis contenti sunt, duobus domiciliis gaudent, naturali scilicet et accidentali. Naturale quidem cuique domicilium est, in quo quisque creationis sue principium habuit, si tamen genethliaci consentiunt eos  a Domino esse creatos. Lune ergo domicilium cancer est, leo solis, Mercurii uirgo, libra ueneris. scorpio Martis, sagittarius Iouis, Saturni capricornus, et hoc naturaliter. Casualiter uero Saturno cedit aquarius, pisces Ioui, aries Marti, ueneri taurus, in Mercurii sortem gemini cedunt; luna uero commoda est, quam cum aliis stellis, quidquid illi garriant, creauit Deus ut preesset nocti. Quid enim de sole dicam qui dux et princeps est, et moderator luminum reliquorum? eum utique reclamantibus omnibus his planetariis, non timeo bonum et necessarium profiteri: cum et diem uidentibus cunctis illustret, temperet orbem, anni tempora diuidat, inducat rerum uicissitudines, et alia plurima, que nunc longum est enarrare. Sed licet multarum  utilitatum in eo et in ceteris cause resideant, ipsorum tamen et omnium que recte sunt, una est et prima causa, que mundum fecit proprie maiestatis potentia, eumque sapientie sue uirtute et immensitate formauit, et firmauit, et, ut ei tam substantiam quam formam conferret, sola inducta est bonitate. uerum mathematici uel planetarii, dum professionis sue potentiam dilatare nituntur, in erroris et impietatis mendacia perniciosissime corruunt. Nec cuiuscunque artis regula seruatur illesa, nisi dum infra proprii generis ambitum cohibetur, presertim cum iuxta sapientem, frequens sit aliquid extra regulam inueniri. Omnis etenim regula alicui generi rerum accommodata est. Si uero traducatur ad aliud, statim in ueritatem impingit obnoxiam  falsitati. Si ergo mathematici probabilis matheseos, id est doctrinalis essent fine contenti, et ueram possent assequi positionem stellarum, et ex signis suis sobria eruditione secundum quod naturaliter proueniunt qualitatem prescire temporum, et speculationis sue iucundissimum carpere fructum. Cum uero dilatant phylacteria sua et magnificant fimbrias, dum constellationibus et planetis nimium uirtutis ascribunt, eis nescio quam auctoritatem operum ascribentes, in Creatoris prorumpunt iniuriam; et dum celestia que tractant ad sobrietatem non sapiunt, iuxta Apostolum stulti sunt. uide in quantam erroris abyssum, ab ipsis celestibus cadant. Constellationibus suis ascribunt  omnia. Tu uideris an fiat ei iniuria, qui fecit celum et terram et omnia que in eis sunt. Deinde eam constellatio rebus necessitatem indicit, ut arbitrii perimat libertatem. An et hoc recte, tecum delibera. Ad tantam denique quidam peruenere uesaniam, ut ex diuersis stellarum positionibus dicant imaginem ab homine posse formari, que si per interualla temporum, et quadam ratione proportionum in constellatione seruata formetur, stellarum nutu recipiet spiritum uite, et consulentibus occulte ueritatis manifestabit arcana. Et licet quandoque, que honesta uel recta sunt, ut se in loco mundo uelle seruari, uel solum Deum, quando aliquid queritur precibus, et muneribus inuocandum precipiat, maligni tamen spiritus hanc esse fallaciam  certissimum est, qui ut minus caueatur, innocentie uel iustitie precepta plerumque uidetur afferre. Hanc quidem idololatrie speciem esse fidelium nullus ignorat. Longe uero commodius in celum ascendunt astrologi, qui academicorum more, quidquid eis occurrerit probabile, suo iure defendunt. Itaque quidam eorum motu quodam irrationali, planetas aduersus Aplanem niti contendunt; alii, auctore Aristotele, eosdem cum firmamento ferri profitentur, quorum neutrum teste Mineio astrologie regulis inuenitur aduersum. At genethliaci dum ad diuinationem scientie celestium nimis insistunt, tam ipsorum celestium, quam Dei notitiam perdiderunt. Qui tamen inter eos suum commodius excusare uidentur errorem, cum Plotino,  auctoritatem operum non detrahunt Creatori, sed semel et simul ab eo legem asserunt institutam; quam nullus unquam conatus euacuat, cum omnia que disposuit futura sint ut preuidit. Quod forte Papinius intellexit, cum diceret:

Incipit ex alto, graue et immutabile sanctis
Pondus adest uerbis, et uocem facta sequuntur. 
Ab eo ergo sua potestas attributa est singulis creaturis, in quibus non oportuit celestia locum tenere nouissimum, et que digniora sunt aliis, habere minimum potestatis. Eis itaque quantum uoluit contulit, qui etsi sibi retinuerit operis principatum, signorum illis ad minus indixit obsequium. Unde etsi non sepe faciant opera signorum, tamen, auctore  Deo, exhibent ministeria. Hinc forte illud: Celi enarrant gloriam Dei, et opera manuum eius annuntiat firmamentum . Nec mirum, cum et aues, et alia plurima institutione Dei, et nature beneficio, quedam futura signis preueniunt. Si igitur celestia signa sunt rerum, que procul dubio uenture sunt necessario, cum eas immutabilis dispositio ordinauerit, quid prohibet ea que celestium prenuntiantur indicio sciri ab homine et homini inuicem indicari? Signa siquidem hominibus data sunt ad eruditionem, non illis, qui celestium conscii secretorum nullis indigent signis.



CAP. XX. Quod prouidentia Dei rerum naturam non perimit, neque series rerum immutat prouidentiam et quod liberum arbitrium manet cum prouidentia.

 Probabilia quidem sunt hec, que proponunt, sed tamen uenenum hic sub melle latet. Fatalem etenim quamdam necessitatem rebus imponunt sub pretextu humilitatis et reuerentie Dei, timentes ne forte ipsius euacuetur dispositio, nisi rerum euentus necessitas comitetur. Preterea priuilegium diuine maiestatis irrumpunt, scientiam uindicantes, qua tempora preuideant et momenta, que Filii testimonio, Patris reseruata sunt potestati, adeo quidem ut abscondita sint ab oculis eorum quibus Dei Filius quecunque audierat a Patre patefecit. Deinde mentes hominum tumore elationis extollunt, aut desperationis pusillanimitate prosternunt, dum uel uitam diuturnam, aut mundi prospera deiiciendis promittunt, uel econtra imminentia fata, aut  seculi aduersa minantur erigendis. Certe superiorem timoris, uel inferiorem spei molam, quibus fidelis anima in area mundi teritur, tollere prohibentur. Tollunt tamen tam in suam, et clientele sue perniciem, quam in contumeliam prohibentis. uerum sicut series rerum Dei prouidentiam non immutat, sic et eterna dispositio rerum naturam non perimit. Neque enim homo non peccare non poterat, quia eum Deus prenouerat peccaturum, aut quia ille non peccare poterat, eum peccaturum Dominus ignorabat. Neque non mori posse nesciebat, eo quod erat peccati merito moriturus. Neque eum mori necesse erat, quoniam hoc Dominus presciebat. Factus est igitur quodammodo immortalis, moriturus procul dubio, et mortem culpa attulit,  quam nature conditio non inuexit. Essetque ab ea immortalitate qua non mori poterat, in eam qua mori non posset, transferendus; nisi culpa inobedientie, precisa iustitie semita, tante glorie aditum pro tempore preclusisset. Itaque peccare et non peccare potuit mera preditus libertate arbitrii, qui nulla dispositionis uiolentia, nullo fatorum impulsu, nullo conditionis stimulo, nullo adhuc nature defectu urgebatur ad culpam, que indubitata parens pene hominem sponte lapsum impegit in mortem. uerum quia in iniustitia frena laxauit arbitrii, sic in ea oppressus et obrutus iacet, ut iusto Dei iudicio, quia tunc noluit a peccato abstinere cum potuit, modo nequeat abstinere cum uelit. In eo  tamen solo adhuc ei liberum uiget arbitrium, ut sibi ad opus iniquitatis sufficiat, etsi ad bonum non nisi a gratia preuentus et adiutus assurgat. Sic iustitiam per se deserens, traductus est in regnum peccati, et mortis, ut iugo seruitutis pressus necessitati delinquendi et moriendi subiaceat, quamuis hoc non fatorum series, sed preuaricationis meritum introducat. Alioquin hominem nulla iustitia condemnabit, cum culpa non in eum, sed in ipsius retorqueatur auctorem. Possibilia itaque sunt, que nunquam futura sunt; que si, quia non erunt, euenire non possent, nequaquam possibilia dicerentur. Nauale siquidem bellum fieri, itemque non fieri possibile est, alterum tamen precise et determinate uerum est et prescitum.



CAP. XXI. An possint a Deo sciri que non sciuntur; et quod rerum mutabilitas ei nequaquam est infligenda; et quod idem est scientia, prescientia, dispositio, prouidentia et predestinatio; et quod uera infinita sunt, ut numerus eorum non queat augeri uel minui; et quod prouidentia nullam necessitatem rebus inducit.


Sed esse iam alterius difficultatis succrescunt cornua, et quocunque me uertam, in errorem uideor inuolutus. Si enim que non sunt, nec erunt, esse possunt, profecto et Deus potest scire quod non scit, aut eo ignorante potest aliquid euenire. Bellum namque nauale quod non erit, sicut et geri, sic et a gerentibus sciri potest. Quod utique et esse et sciri potest ab homine, nunquid sciri a Deo non potest? Si ergo potest Deus scire quod non scit, potest  utique et non scire quod scit, eo quod contraiacentium simul nulla possit esse scientia, cum alterum eorum semper, eo quod ueritatis substantia careat, sit obnoxium falsitati. Porro mendaciorum nulla est scientia. Quomodo ergo scientia immutabilis est, cui decessus rerum potest fieri et accessus, que potest ignorare quod non scit, aut scire quod nescit? Quod si eam uariabilem esse recipimus, Iacobo reclamante, iam apud eum est uariatio, et uicissitudinis obumbratio, et Pater luminum esse desistit, si elabitur quod prenouit. Hoc equidem nec gentilium error circa sua non tam numina, quam demonia dignabatur admittere, qui Stygiam paludem diis peruiam esse negabant, dicentes eam omnibus uenerandam, et usquequaque illicitam a  celestibus preteriri. Mentes namque celestium obliuio non contingit. Nunquid ergo fides recipiet quod de Deo uel ipsa perfidia abhorret? Constat autem apud omnes, quia Deus scit illud non esse futurum, etsi plerique non recipiant illum posse scire, aut non posse scire hoc esse futurum, ne ei mutabilitatis uel impotentie notam inurere uideantur. Sed esto ut Deus, quoniam hoc plerique recipiunt, possit, dum tamen si fieri potest positione, aut coniunctione non pecces, scire quod non scit, non ob hoc eum esse mutabilem quis conuincit, cuius scientie non decedit aliquid uel accedit, cum illud solum in rerum natura uerum esse contingat, quod ille ab initio stabilitatis sue puncto prefixit.  Dum tamen hoc recipitur, exactissima diligentia precauendum est, ne cognatio modorum uerbi quam Apollonius inducit, quidquam perfidie ingerat aut falsitatis. Hec ipsa quoque possibilitas eueniendi, non leuitati ipsius, qui non mouetur, sed rerum facilitati, que natura non indignante moueri possunt, conuenienter ascribitur. Manet itaque usquequaque immobilis integritas scientie Dei, et si quid uarietatis alicui inest, non tam scientis quam scitorum mutabilitas est. Licet enim que scientia Dei complectitur, mutabilitati subiaceant, ipsa tamen alterationis uices ignorat, et uno singulari aspectu et indiuiduo, omnium que dici, aut quocunque sensu excogitari possunt, uniuersitatem claudit, et continet: adeo quidem sine motu ut localia sine loco,  nascentia sine initio, decedentia sine fine, fluctuantia sine alteratione, temporalia sine mutabilitate, et mora, sic uniformiter comprehendit, ut ei nec preterita transeant, nec futura succedant. Nec mirum hoc in eternitatis statu, nisi quia quidquid ibi est, mirabile est, cum et in nobis mutabilium motum et festinantium cursum aliquatenus quiescens comprehendat aspectus. Intellectus quoque rem magnam sine distensione, et sine contractione sui rem modicam contemplatur, nec loco indiget ut localia claudat, aut spatiorum interstitiis ut distantia complectatur, in eoque Patrem luminum sequitur, sed non passibus equis, cum hic multis, ille uero omnino nulli motui obnoxius sit. Cum uero diuine simplicitatis aspectus innumerabilia claudat, una tantum  est, et indiuidua substantia prescientis, eique essentialiter una, cum sibi sit idem esse, et sapientem esse. Alioquin fingat qui potest, quis hec diuersa coniunxerit, nec prima rerum omnium causa erit, que ut sit, coniunctionis adminiculo eget. Creature uero scientia, longe disparis conditionis est. Spiritui siquidem et anime non est idem esse, et scientem esse, cum anima disponatur ad cognitionem rerum, eaque si radicata fuerit, ut, primo affectionis motu inualescens, aut omnino, aut sine iniuria nature conuelli non possit, habitu suo informat animam, faciatque scientem. Hic ergo habitus, rectissime scientia appellatur, licet et res subiecte interdum scientie nomine censeantur. Unde et uicissim nominibus mutuatis, quod unius est, transit ad  alterum. Sic utique et scientia dicitur multa, cum tamen multitudo, rerum potius quam scientie sit. Si ergo sapientie Dei immensitas et simplicitas attendatur, una est simplex et indiuidua. Si subiacentium multitudo, multiplex est et multiformis. Sic etiam si substantiam uolentis aut potentis qua uult, aut potest, attendas, una est uoluntas et potestas. Si que uult et que potest, infinitus omnium numerus est; iuxta illud propheticum: Magnus Dominus et magna uirtus eius, et sapientie eius non est numerus . Itemque: Magna opera Domini, exquisita in omnes uoluntates eius . Et illud: Quis loquetur potentias Domini?  Hec autem res uniformis et uaria, licet totius uarietatis ignara sit, uariis tamen nominibus appellatur, sed  ex uariis causis. Scientia siquidem et prescientia, dispositio, prouidentia, et predestinatio nominantur. Sed scientia existentium, prescientia futurorum, dispositio faciendorum, prouidentia gubernandorum, predestinatio saluandorum est. Et est predestinatio ab eterno gratie preparatio, per quam unusquisque uocatur ad uitam, sicut ait Apostolus: Quos predestinauit, hos et uocauit; et quos uocauit, hos et iustificauit; quos autem iustificauit, hos et magnificauit . Et alius: Apud te est, inquit, fons uite, et in lumine tuo uidebimus lumen . Ut ergo reuerenti quadam audacia scientia Dei que finem nescit, uel sermone finem inueniat: scientia Dei est omnium que sunt, fuerunt, et futura sunt, uera comprehensio, et plena  notitia. Omnia siquidem uera nouit, et sola, nullamque dignatur agnoscere falsitatem. Eam tamen diiudicat et condemnat. Est igitur necessario infinita, que uniuersa uera complectitur, quorum utique non est numerus, aut adeo infinitus, ut finem non inueniat, nisi in sapientia Dei, que sola se ipsam quanta sit, nouit. Nihil igitur eorum que nouit, quoniam uera sunt, euanescit, omniumque dispositorum, presentia sint; preterea, an futura, initium et causa ueritas est. Psalmista siquidem ait: Principium uerborum tuorum ueritas , que nullo defectu sui transibunt. Transibunt tamen celum et terra, quoniam et hoc de uerbis ueritatis est: tunc utique cum deformitate mundi purgata,  reformabitur celum nouum et terra noua. Sentiat unusquisque quod Dei fides uel ratio persuadet; ego sine preiudicio sententie melioris, uera modis in omnibus arbitror infinita: cum in omnibus que sunt et que non sunt, ab initio esse necesse sit, uel non esse; et eorum que contradictorie opponuntur, alterum semper ex necessitate sit uerum. Tanta ergo numerositate semel et simul uerorum excreuit, aut potius exstitit numerus, ut omnino minui nequeat uel augeri, et usquequaque in euum maneat infinitus, nisi apud infinitam sapientiam Dei. Indeficiens ergo scientia est, cui nichil eorum elabitur, et omnino augmentum non recipit, que ea omnia comprehendit. Rationem uero eorum, que Deus ab eterno in sapientia, id est in unigenito uerbo disposuit,  creans ibi omnia simul, quam postmodum consequenter producit in opera, secundum prouisum ordinem singula traducens a generatione, qua incipiunt esse per sortem, qua fluctuare uidentur casibus ad corruptionem, que quasi existendi filum prescindens, retrudit ad non esse, Parcas uel Fata, antiquis placuit appellari, eo quod constitutiones prouidentie Dei, quin effectui mancipentur, nemini parcant, et a uerbo Dei, quo eternaliter omnia dixit, et facta sunt, exsecutionis firmamentum accipiant. Unde stoicus omnia necessaria credit, timens euacuari posse scientiam immutabilem. Econtra Epicurus, eorum que eueniunt nichil prouidentie ratione dispositum, ne forte necessitatem mutabilibus rebus inducat, opinatur. Pari ergo errore  desipiunt, cum alter casui, alter necessitati uniuersa subiiciat. Mutabilium igitur rerum dispositio immutabilis est; et eterne prouidentie immutabilis status, omnium mutabilium continet cursum. Cum uero ipsa ab eternitatis sue statu moueri non possit, contingentium seriem ab omni nexu necessitatis absoluit. Et licet lux inacessibilis sapientie Dei humane scientie tenebras incomparabiliter antecedat, est tamen in quo claritati illius, caliginis nostre oculus quoad aliquid cequatur. Sicut enim quod uideo imminere, nulla ex eo quia uidetur, necessitate proueniet, sic et quod illius oculus contemplatur, non est necessarium euenire. Scio equidem lapidem uel sagittam, quam in nubes iaculatus sum,  exigente natura recasuram in terram, in quam feruntur omnia nutu suo pondera, nec tamen simpliciter recidere in terram, aut quia noui, recidere necesse est. Potest enim recidere et non recidere. Alterum tamen, etsi non necessario, uerum tamen est. Illud utique quod scio futurum: si enim futurum non est, etsi fore putetur, non scitur tamen, quoniam illius quod non est, non scientia, sed opinio est. Ceterum etsi non esse possit, nichil impedit esse scientiam, que non necessariorum tantum, sed quorumlibet existentium est, nisi forte et tu cum stoicis existentia censeas necessariis comparanda. Sic et que ille prenouit, omnia procul dubio implebuntur. Contingentia tamen omnia et non euenire possibile est. Adeo quidem ut ad eueniendum res, quas  cum eo futuras prenouimus, non magis ipsius, quam noster uisus abstringat, licet ab illius dispositione subsistendi formam omnia sortiantur, quatenus bona sunt. Alias autem non forme existendi imaginem gerunt, sed defectum illius, enormitatis sue uitio protestantur. Prescientia ergo rebus causa eueniendi non est, aut euentus rerum ei causa est presciendi, ne aut temporalium motus eterne prouidentie causa sit, aut a purissimo fonte bonitatis malorum profluant riuuli. Deus uero bonorum duntaxat auctor est. Quod uero in topicis uulgo obiicitur, quia necessario, si quid prescitur eueniet, nullo ueritatis robore subnixum est, nisi forte rebus ab omni necessitate absolutis, modum complexioni quis tribuat, ut potius necessitate consequendi, quam  consequentis proposite enuntiationis ueritas constet. Nec me arctabis, ut licet dispositarum rerum, mutabilem fatear esse naturam, scientiam disponentis ob hoc dicam esse mutabilem; cum secundum ipsius ueritatis arcanum  fidei constet, quia quantacunque sit labilitas subiectorum; quod factum est in eo uita erat, per quem facta sunt uniuersa. Eius itaque dispositio tanta sue stabilitatis incolumitate uiget et uiuit, ut nullo rerum motu concuti, nulla possit temporis, aut casus mutabilitate conuelli.



CAP. XXII. Quod ex possibili non sequatur impossibile. et quid ex quo necessario consequatur nouit Altissimus, qui omnia solus potest.

Instas tamen dicens, nisi euenerit aliquid quod  preuidit, illud certa significatione complectens, forte lapidem recasurum in terram, fallitur dispositio. Quia ergo lapis non recidere potest, iubes me de duobus eligere, quorum neutrum communiter approbatur, ut uel fatear prouidentiam posse falli, quod fides abhorret, uel, quod absonum est, ex possibili impossibile consecutione uera consentiam euenire. Angustie quidem sunt undique. Hinc, ne diuinam minuam maiestatem; inde, ne multorum clamoribus et sententie, que iam fere omnibus persuasa est, contradicam. Sed quia melius est incidere in linguas hominum, quam impie uersari in Deum, si utrumque uitare non possum, absonus malo uideri, quam perfidus. Nondum etenim omnibus  persuasum est, quod ex possibili impossibile non sequatur. Nam hoc nonnulli recipiunt; sed an recte, uiderint ipsi et iudicent. At ut ex uero falsum sequatur, nemo sapiens acquiescit. uerum siquidem ex falso sequitur et uero, sed ex uero, non nisi uerum. Ex possibili quoque et impossibili, interdum possibile sequitur: non tamen ex quouis impossibili omnia impossibilia. Nisi forte aliud tibi persuaserint illi, quorum si omnia uera sunt, ex uno impossibili, sequuntur omnia impossibilia, et ex quouis falso, quelibet falsa. Si uero obtinuisses ex uero falsum, iure et ex sententia omnium quererer me a semita ueritatis abductum. Non tamen his importunitatibus eatenus premor, ut quod inopinabile est, licet inueniam consortes erroris, propria temeritate  tueri contendam. Malo cum academicis, si tamen alia uia non pateat, de singulis dubitare, quam perniciosa simulatione scientie, quod ignotum uel absconditum est, temere diffinire, presertim in quo assertioni mee fere totus aduersabitur mundus. Eoque libentius academicos audio, quod eorum que noui, nichil auferunt, et in multis faciunt cautiorem, magnorum uirorum auctoritate suffulti; cum ad eos etiam in senectute transierit ille, in quo Latinitas nostra solo inuenit, quidquid insolenti Grecie eleganter opponit, aut prefert, Ciceronem loquor, Romani auctorem eloquii, quem ad eos, quasi in calce uite, diuertisse, liber De natura deorum inscriptus, docet. Efferant stoici inopinabiles sententias suas, quas paradoxas uocant, ueras quidem,  preclaras, et admirabiles: nos pingui, ut dicitur, Minerua agentes, nichil eorum approbamus, que omnibus, aut pluribus, aut sapientibus singulis in facultate sua probabilioribus falsa esse uidentur. Nec si Cicero ipse, aut Aristoteles, impossibile ex possibili producant, acquiescendum censeo, me potius, aliqua fallacie nube deceptum, uerosimiliter opinabor. Hac ergo uia tendiculas tuas egredior, ut dicam prouidentiam falli non posse, rem tamen que prouisa est, posse non euenire. Sed quid inferre consueueris, scio. Ergo possibile est, eam non esse preuisam. Esto, inquam. Quo ultra progredieris? Ergo, inquis, reclamante philosophia, et quod est non esse, et quod fuit possibile est non fuisse, et que iam preterierunt, reuocari possunt ne fuerint.  Et quidem infinitam potentiam Dei, scientiole et ratiuncule mee legibus non coarcto; nec ei finem, que non habet, impono. Scio enim quia omnia potest; sed tamen quia mendose colligis patenter uideo. Primo quia diuine maiestatis immensitatem, paruitatis humane modulo circumscribis, et eternitatis immutabilem statum, labentium rerum imagine, et succedentium sibi temporum uarietate distinguis. Sed longe secus esse hic, atque in his ex precedentibus oportuit concipi, cum eternitatis statum nullus omnino motus attingat, et creatura quelibet accessu, uel decessu accidentium moueatur. Homo siquidem si quid prouidet futurorum, statim mentem eius quidam motus aggreditur, ut  animus quadam applicatione sui, ad aliud apud se futuri operis speciem prefiguret, eamdemque plerumque nunc quasi in archiuis memorie depositam, reponit, nunc quasi in speculo natiue puritatis replicat et reuoluit. Facilius enim est motum hunc ab animo omnino deficere, quam contemplatione iugi animo inherere. Et quidem hic motus, si non prouidentia est, aut prouidentiam parit, aut ei cuiuscunque federis notitia uicinatur. Cum uero motus precedens, et ex ea concepta species, futuri operis sequela frustratur, inanis est agitatio mentis, et quasi umbra in somnis, sine ueritatis corpore euanescit. Motus tamen, quia reipsa fuit in anima, non potest non fuisse in anima, et anima que motus agitatione mota est, non mota non fuisse non potest.  Porro diuine simplicitatis status, longe alia conditio est. Ea siquidem uno simplici et indiuiduo aspectu, ut predictum est, que sunt, que fuerunt, et que uentura sunt, omnia contemplatur, nulloque rerum mutabilium lapsu mouetur: sed in se ipsa semel et simul contuens uniuersa, subsistit inuariabilis,

. . . Stabilisque manens dat cuncta moueri.
Et licet interdum ei preteriti temporis aut futuri uerba aptentur, non ei quidquam ex hoc subtrahi uel impendere, sed rerum subiectarum mutabilitas, si quid proprie dicitur, ueraciter indicatur. Cum ergo ipsum aliquid prenouisse audimus, minime intelligimus fluxu temporis eius preteriisse scientiam; sed si uerborum naturam sequimur, precessisse  tempus, quo ueraciter credatur, eius, quod futurum erat, habuisse notitiam. Sic utique eum ab eterno certum est omnia preuidisse, non quod uisui eius motu suo quidquam subtrahat tempus, sed, quia qui uniuerso tempore natura prior est, suus omnia semper comprehendat aspectus. Eius ergo prouidentia in sui dispositione non fallitur, quia eam semper sequela operis comitatur. Sed nec falli potest, qui nec ex mutabilitate rerum, nec ex temporis fuga, aut uersibilitate, potest aliquid absconditum esse ab oculis eius. Hominis uero falli potest, et fallitur dispositio, quia res, cuius apud se prefigurauit speciem, processu temporis aut omnino non euenit, aut in alia specie in publicum procedit. Nec tamen quecunque preteriti uerbi significatione  clauduntur, rebus sunt aggreganda preteritis. Nec si me uixisse profitear, florente peripatetico Palatino, ideo mihi uitam elapsam, aut preteritam esse confiteor. Aut si ab Arianis, Eugenio presidente, dissensi, non ob preteriti temporis gratiam a fidei et confessionis illius integritate diuerti. Ceterum, quia quandoque uerum fuit dicere: Nunc uiuo, sic sentio, eleganter et uere fateor in sequentibus, quia tunc uixi, et sic sensi, nec tamen uitam preteriisse uel sensum. Scio tamen quis dixerit, quia in hoc erramus, quod mortem non prospicimus. Magna pars eius iam preteriit. Quidquid etatis retro est, mors tenet. Sed certe si ei semel fuisset uita elapsa, aut hoc omnino non diceret,  aut diceret rediuiuus. Non est ergo necesse preteriisse quidquid preteriti temporis significatur uerbo, et licet predestinati sint multi, non ideo quia electi sunt, preteriit predestinatio. Et quamuis non predestinati esse possint, poterit aliquid quod preteritum sit, ne preterierit reuocari. Nota siquidem predestinationis, quocunque uerbi casu utaris, quantum in eo est, futurum quam preteritum potius signat, et eum de quo dicitur, nisi iam fore euaserit, indicat esse saluandum. Est enim, ut dici solet, uerbum fecundum, et in se semper uerbi alterius intelligentiam claudit. Non itaque motum aliquem predestinati ingerit, sed ei qui saluandus est, primitiua disponentis Dei gratia, patere asserit ostium salutis, et ianuam misericordie, qua procedente  tempore possit saluari, imo saluabitur, licet possit et non saluari. Nec mihi illud Aristotelis tui obiicias, quia fuisse quod fuit, et esse quod est, quoniam est, necesse est ut colligas enuntiationes, que preteriti temporis habent copulam, ueras esse precise, uel precise et ex necessitate falsas. Minime namque hac obiectione iuuaberis, cum et ipsa Aristotelis uerba faciant questionem, et articulo discutiendo nullum, aut paruum ferant suffragium. Regule siquidem integritatem subuertunt enuntiationes, que preteritis uim futuri contingentis adiungunt; puta uerum fuit heri te cras esse lecturum, aut te Plato quandoque sciuit dormiturum. In quibus ex adiunctione futuri, preteriti temporis uacillat fides. Dum enim tu poteris non dormire, et  hoc Plato poterit nesciuisse, non quod motus, qui in anima eius fuit, non fuisse possit, sed quod que fuit scientia, mutabilitate rerum, et temporis lubrico in opinionem poterit deuocari. Si tamen contingentium futurorum ulla potest esse scientia, quamuis sit indubitata opinio, que scientiam probabiliter imitatur: item quod heri uerum fuisse prediximus, non fuisse poterit uerum, non quod res preterita reuocetur, que in eo nulla preteriit, sed quod res futura exspectatur, que ab insidiis fortune pendet, ut sit.

Deinde tu ipse potes prouidisse bonum aliquod, quod forte futurum est bonum, et potest non fore bonum; et idem potes non prouidisse bonum, non quia possis non prouidisse, quod prouidisti, sed  quia potest non bonum esse, quod prouidisti. Item potes quid promisisse uel stipulatus esse utiliter, idemque potes non promisisse, aut non stipulatus esse utiliter; quod tamen promisisti uel stipulatus es, non promisisse, aut non stipulatus esse non potes. Preterea, tu in fundum Sempronianum, illum qui te sequitur, precessisti; et si alium precessisti, te alius aut secutus est, aut sequitur, aut sequetur. Cum ergo consequentis euacuari possit euentus, antecedentis quoque ueritas potest infirmari, ut et tu qui precesseras, non precessisse possis. Quo tamen ingressus es, non potes non fuisse ingressus, neque quod factum est connumerari potest infectis, neque quod preteriit, ne fuerit, poterit reuocari. In his enim omnibus que mente  concepta, uel uerbis expressa, uel actu completa transierunt, non possunt, nec poterunt exinde non fuisse, etsi qualia futura erant, dum eadem sui natura certus non fixit euentus, ualeant non fuisse. Talium uero clauduntur ambitu omnia, que cuiuscunque generis imminentis appellatione clauduntur, licet familiarius ad quantitatem, aut ad aliquid, aut ad quodlibet aliorum naturaliter applicentur. Quid ergo mirum, si ille qui omnia potest, et que preuidit, non preuidisse potest; cum constet fidei quod ea que preuisa sunt non euenire possunt, et que non preuisa sunt, possunt euenire, nec tamen citra conspectum prouidentie ualeant euenire. Ait enim Isaias: Si uolueritis ambulare in preceptis meis, et audieritis me, bona terre comedetis. Quod  si nolueritis, et me ad iracundiam concitaueritis, gladius deuorabit uos, quia os Domini locutum est . Ecce quia liberum hic seruatur arbitrium, dum si uolueritis, et si nolueritis dicens in utramque partem, non ex iudicio irretractabili fatoue Dei, sed ex merito singulorum omnibus penam uel premium repromittit. Esset utique in uoluntatem collata conditio promerendi inutilis, si faciendi uel non faciendi necessitas, esset prouidentie uel fatorum nexibus illigata. Quod si istud non sufficit contentiosis, an non ex euangelico testimonio poterat in passione Filius rogare Patrem suum, ut exhiberet ei plus quam duodecim legiones angelorum, cum tamen liqueat ex post facto, non hoc, sed oppositum eius, quod contigit, fuisse prouisum. Nec  perspicacioris ingenii moueat sensum, si in tante maiestatis scrutinio exemplis deficimus, nec rationibus abundamus, cum admirationem ratio tollat, et exemplorum inductio singularitatem excludat. Ipsa uero ineffabili singularitate mirabilis, et mirabili immensitate singularis, omnem sensum exsuperat, non modo hominum sed angelorum. Scio equidem quia scrutator maiestatis opprimetur a gloria, et ex edicto Altissimi, bestiam, si montem tetigerit, lapidibus obruendam. Unde que in talibus preponuntur, sine preiudicio meliorum, inuestigantis animo potius dicta sunt, quam temeraria contentione, ad impugnationem ueri aliquid statuentis. Sed nec illud me scire confiteor, cur hoc reprobato alium preelegerit, nisi quod cum patribus  sentio in illo occultam Dei iustitiam uenerandam, in hoc manifestam gratie misericordiam amplectendam. Nam et ille, qui raptus ad tertium celum audiuit arcana uerba, que non licet homini loqui, huius difficultatis articulum non tam discutiens quam admirans, altitudinem diuitiarum sapientie et scientie Dei confessione humili ueneratus, iudicia eius incomprehensibilia, et uias imperuestigabiles esse pronuntiat. Incerta et occulta sapientie Dei, qui sibi manifestata esse congratulatur, opera eius supra sensum hominis magnificata asserit, et dum scrutatur omnia, cogitationes Altissimi nimis profundas agnoscit. Huic ueritati consonat, quod in Ecclesiaste sanctus Salomon in auditu fidelium concionatur: Est homo qui diebus et noctibus  non capit oculis somnum, et intellexi quod omnium operum Dei, nullam inuenire possit homo rationem eorum que sunt sub sole. Et quanto plus laborauerit ad querendum, tanto minus inueniet; etiamsi dixerit sapiens se nosse, non poterit reperire . Si ergo inueniri non potest ratio subsolarium, quis plene suprasolarium redditurus est rationem? Quis enim cognouit sensum Domini , aut quis consiliarius eius fuit ? Constat itaque sic rationem omnium ueritatis ardore querendam, ut pia intentio suam infirmitatem agnoscat, et ex omnibus rebus proficiat, dum sibi persuaserit diuinam maiestatem fideliter honorandam, et misericordie indeficientis abyssum iugiter amplectendam. Denique apud philosophos cautum est,  talia manere predicata, qualia subiecta permiserint, omniumque predicamentalium uim, et proprietatem naturalium finibus limitari: eamdemque, cum ad culmen theologie ascenditur, quasi natiuo colore destitutam, et robore, alterari. Plane deficit uis uerborum, et intellectus ipse mortalis succumbit, ubi diuine discutitur immensitas maiestatis, et in naturalibus obtinet, his scilicet que rerum numerum augent uel minuunt, ut quod fuit non possit non fuisse; aut non preteriisse, quod preteriit, dum tamen quod uerum fuit, secum forte lecturum, nichilominus uerum non fuisse possit. Quod itaque preteritum est, reuocari non potest ne fuerit, et eque quod ex insidiis fortune pendet, dum tamen ex facilitate nature utriuslibet sortis exspectat  euentum, nulla eueniendi sibi necessitas subiicit. Sic forte dum prouidentie non impletur effectus, quod futurum est, et non euenire potest, potest etiam non fuisse preuisum. Non tamen, ut predictum est, inuestigationis audacia omnipotentiam minuo, aut immensitati eius quamcunque prescribo mensuram. Hoc autem cum multis sentio, quia si quid Deus preuidit, eueniet; et si non euenerit, non preuidit. Unde probabiliter ad minus colligitur, quia si potest non euenire, potest etiam non fuisse preuisum. Quid enim ex quo ueraciter consequatur, ipsa ueritas nouit, iuncturamque rationum plene et perfecte primitiua ratio pensat. Hanc autem humano generi indulget academia antiqua  licentiam, ut quidquid unicuique probabile occurrit, suo iure defendat. Solebat nostri temporis peripateticus Palatinus omnibus his conditionibus obuiare, ubi non sequentis intellectum, antecedentis conceptio claudit, aut non antecedentis contrarium, consequentis destructoria ponit, eo quod omnes necessariam tenere consequentiam uelint, etsi nonnulle sola, dum tamen magna, sint probabilitate contente. Sicut enim scientie assistit euidentior pro sui perspicuitate opinio, sic et singularia quo probabiliora sunt, eo necessariorum fideliorem imaginem preferunt. Et ne me solius opinionis lubrico fluctuare putes, auctorem quo me tueor magnum profero Augustinum, qui locum illum exponens Euangelii, ubi de multis mansionibus,  que in domo Patris sunt, a Saluatore fit mentio, ait: Si quo minus dixissem uobis, quia uado parare uobis locum , id est si non essent predestinati, dixissem, ibo et predestinabo. Diuersitatem etenim mansionum que in domo Patris celestis preparate sunt, diuine predestinationi coaptat, que saluandis pro beneplacito disponentis parit diuersa carismata gratiarum et munerum. Cum uero tantus Pater hunc apprehenderit interpretationis sensum, ut dixerit, si non essent predestinati, dixissem uobis, ibo et predestinabo, credibile est dum rerum pendet euentus, si omnipotenti placeat, eos qui nondum predestinati sunt, posse predestinari ad uitam, et qui iam scripti sunt in libro uite, exigentibus meritis ab eodem  posse deleri. Hinc est forte: Deleantur de libro uiuentium, et cum iustis non scribantur . Itemque: Aut dimitte eis hanc noxam, aut si non facis, dele me de libro tuo, quem scripsisti . Qui natus est, inquit Euangelista, ex Deo, non peccat, quoniam generatio celestis seruat eum . Generatio utique celestis est eterna predestinatio, cuius omnes filii ingrediuntur ad uitam, etsi possibile sit eosdem preuaricationis merito a iustitia, que uia uite est, aberrare. Si mihi non credis, audi uel illum, cui si angelus de celo contradixerit, dignissimo anathemate condemnabitur. Pater, inquit, ex eis quos dedisti mihi, non perdidi quemquam, sed serua eos . Nonne, queso, iam illos perdiderat, qui retrorsum  abierant? Nonne etiam quodammodo iam Iudam perdiderat? Sed certe non acceptauerat eum in arcano consilii Filius, nec Pater seruandum inter conscriptos Filio dederat illum, qui non fuerat predestinatus ad uitam. Si uero alii preordinati erant, si labi non poterant, quare pro eis tanta sedulitate Filius intercedit? Saluandi ergo erant: et tamen dum peregrinabantur a Domino mortem poterant promereri, ad uitam nulla necessitate predestinationis arctati. Gloriatur quis quod eum nichil separabit a caritate Christi, et tamen castigat corpus suum, et in seruitutem redigit, ne forte cum aliis predicauerit, ipse reprobus inueniatur. In Apocalypsi quoque monentur angeli ecclesiarum nunc  agere penitentiam et prima opera facere, ne moueatur candelabrum eorum, nunc tenere locum suum, ne eumdem alteri cedant. Cur ita, si que futura erant, mutari non poterant? Hec quoque sententia nec gentilium philosophos latuit, qui fatorum seriem dicunt immobilem, non quia moueri non possit, sed quia moueri omnino non contingit. Hinc est illud:

Exire a mediis potuit Pharsalia fatis.
Itemque peticum, quo senex Carnotensis in angustiis fortune frequentius utebatur:

Fata uiam inuenient, etc.
Que uero elapsa sunt, et secundo dispositionis effectu completa, naturaliter quidem non possunt non fuisse; licet nichil asserere in alterutro audeam in  iniuriam disponentis. Ait tamen doctorum doctissimus : »Audenter loquar, licet Deus omnia possit, uirginem tamen post ruinam suscitare non potest.« Potest tamen post coronare corruptam. Et quidem diffinitionem uirginis, eodem interpretante, Apostolus ponit, ut sit uirgo que sancta est corpore et spiritu . Sed procul dubio Deus et sanctificare animam uirtutibus, et carnem potest redintegrare corruptam, ut tota substantia sui uideri possit, que ceciderat, suscitata. Quod si, oratorio tropo usus, intellexit que fuerunt non posse non fuisse, non necesse fuit ad uirginem prostratam recurrere, cum in preteritis omnibus simili sententia uel errore, hoc idem potuerit inueniri. Sententiam uero ab errore scienter diuido,  eo quod sententia semper habere debet ueritatis significationem. Sicut apud sanctum Iob inuenis: Quis est iste inuoluens sententias sermonibus imperitis ? Sed forte uirginitatis aliquis gradus est, quem impossibile est a quacunque corrupta apprehendi. Quod autem possibile dicitur, interdum ad facilitatem, que singulis inest, uel ex fortune calculo, uel ex aptitudine dispositionis, refertur, quandoque ad ipsam rerum naturam respicit, nunc ad fontem omnium, diuinam reflectitur maiestatem, a qua omnis non modo personarum potentatus, sed rerum omnium que uideri uel cogitari possunt, potestas est. Hinc illud Salomonis: Omnis potestas a Domino Deo est . Aduersus hanc nulla me unquam contumacia erigam,  certus quia ipsa sola est, que potest animam et corpus mittere in gehennam.



CAP. XXIII. Obiectio noui Stoici.

Restat tibi illius stoici tui questio, quem in Apulia diutius morantem uidi, ut post multas uigilias, longa ieiunia, labores plurimos et sudores, tanto infelicis et inutilis exsilii quesitu, in Gallias uirgilii ossa potius, quam sensum reprotaret. Querebat enim Ludouicus ille, an posses aliquid facere eorum, que minime facturus es. Quod cum admisisses, mille tibi aureos offerebat, dum illud efficeres. Quos si forte respueres, eos tibi quantalibet summa multiplicari iubebat, ut quod leuiter fieri potest efficias. Tandem impudenti et impudico  soluebatur cachinno, uim coniunctionis oppositorum non intelligens aut contemnens, et te ridiculum assistentibus digito ostendebat, qui gratis tantam pecuniam contempsisses. Congeris in hunc modum quamplurima. Non tamen his stimulis urgeor, ut omnia necessaria credam quia sciuntur, aut nichil contingentium sciri, quia necessaria non sunt. Plane sciolus paululum mihi cum peripateticis pre illo uideor, qui huius difficultatis angustia in Atticis noctibus confessus est, se nescire se non esse cicadam.



CAP. XXIu. Quod mathematici temerarii sunt, indifferenter futura iudicio suo subiicere presumentes.

Illi quoque, licet dissentiamus in plurimis, mecum  fatentur, se omnia non nescire, cum quibus astra loquuntur, et qui quasi de ipso celestium sinu extrahunt ueritatem. Qui uero eorum modestissimi sunt nec sideribus rerum pollicentur effectus, nec eas necessitati lege dispositionis astringunt, sed quia uenture sunt, certisque pronuntiantur indiciis, predicere non uerentur. Sed si futurorum potest ordo mutari, temerarium est rem sui natura incertam, certo diffinire iudicio. Sin autem mutari non potest, quid prodest tanta curiositate scrutari, quod nulla potest diligentia declinari? Sed forte etsi aliter esse possit, res incerta non est, temeritatemque iudicii excusat ratio indubitata signorum. Licet enim sit possibile rem aliter esse, eam tamen ita futuram esse, manifesta signa prenuntiant. Nec  mea, inquit astrorum secretarius, interest, an aliter esse possit, dum id de quo agitur, ita futurum esse non dubitem. Sed quenam est hec certitudo signorum? Nempe rerum plerumque experimentum fallax, iudicium difficile, ipsorumque signorum uaria est et multiplex significatio. Porro uarietas ambiguitatem inducit; in ambiguis autem omnis diffinitio periculosa est. Sed esto quod signa uniformia sint, unde illa una significatio innotescit, aut quid perhibet eam esse falsam? Natura, inquis? Illane que in rebus, an que in diuina uoluntati, consistit? Porro, diuine non obloquor uoluntati, sciens quia omnia, quecunque uoluit, fecit . Si ea tibi innotuit, bene est. Potes utique in lumine illo uidere lumen, et uera indubitata de libro proferre,  qui aliis signatus, tibi apertus est, in quo sunt omnes sapientie et scientie thesauri absconditi, quem nemini aperire licitum esse audieram, nisi Agno qui occisus est, et mortem uirtute propria interemit. Noli amodo cum Apostolo mirari altitudinem diuitiarum sapientie et scientie Dei, cum tibi comprehensibilia sint iudicia eius, et astrorum ducatu peruestigabiles uie eius, tibique uadabilis sit iudiciorum eius abyssus multa. Si de ea natura niteris que in rebus, id est frequenti rerum cursu, uersatur, frustra tibi de siderum familiaritate blandiris, cum a solito rerum cursu multa diuertant, et eo maiori admiratione feriant sensus hominum, quo non modo insueta, sed ipsi nature uidentur aduersa: ut, cum solis defectus plenilunio  contingit, aut si circa synodum, aut circa plenilunium, uel ultra, luminis sui luna patiatur eclipsim. Qui enim sideribus legem dedit, qui curricula temporum uoluntatis sue freno moderatur, qui rerum momenta temporibus suis accommodat, quando uult, et quo modo uult, nouum stupente natura, aut rarum potest producere effectum ex causis concurrentibus, que aliter parere consueuerant. Quis enim consiliarius eius fuit , aut dicet ei: Cur ita facis ? Utique Dominus est: quod beneplacitum est in oculis suis faciet. Dispositioni ergo aptare tempora, et rerum momenta uariare temporibus, solus ille qui disposuit, potest: et cum multorum notitiam, secundum  beneplaciti sui mensuram, concesserit creature, hoc sibi Trinitas singulariter reseruauit. Quando itaque, et quandiu quid futurum sit nouit, et partes temporum ille dispensat, per quem ipsa tempora facta sunt. Ipsa quoque tempora motu et uariatione rerum, quasi quibusdam coloribus pingit, et uolubilem temporis rotam, iugali quodam nexu rerum quo teneatur, illaqueat, et ut rem incomprehensibilem ingerat intellectui, eamdem mirabiliter rerum proprietatibus, quasi suis informat. Non est, inquit uerbum Altissimi, uestrum, nosse tempora , aut plene sciatis quando et quandiu quid facturum sit; uel momenta, ut possitis modos, et uarietates eorum, que futura sunt, comprehendere. Ecce quare temerarium sit, futura certo subiugare iudicio. In  Patris siquidem potestate sunt posita, non in necessitate eueniendi. Porro que in potestate posita sunt, sic, et non sic, esse possunt. Nam que in necessitate, sic esse necesse est.



CAP. XXu. Quod argumentum a signo suo non est necessarium, et de Ezechia, Achab, et Niniuitis; et quod ea que significantur, mutari possunt.

Sed forte familiaribus ueritas loquens: Non est uestrum, ait, ut tantam prerogatiuam alienis, puta mathematicis, reseruaret. Esto, si tamen fidelis animus acquiescit. Sed quanta, ut predictum est, est hec certitudo signorum? Nempe cum

. . . . . . Signa meatus
Deseruere suos,  
nouum aliquid creditur imminere. Non enim eousque contendo, ut res magnas nullis unquam credam indiciis preueniri, cum in sole, et luna, et ipsis elementis, et ornatu eorum, uim significatiuam a Domino esse didicerim. Ceterum artem esse, qua quis de futuris, ad omnia interrogata uerum respondeat, aut omnino non esse, aut nondum innotuisse hominibus, mihi multorum auctoritate, et ratione, persuasum est. Quod si tibi persuadere non possum, obstantibus his, que mihi de prouidentia, et fato, indesinenter opponis, mihique repugnantibus exemplis, que de uariis affers historiis; persuasi tamen mihi, huic non acquiescere uanitati.  Non equidem signorum signatorumque eam coherentiam arbitror, ut alterum ex altero necessario consequatur. Cur ita crediderim, nisi te curialium nuge detinent, audi. Rex Ezechias egrotauit ad mortem. Annon credis regem Iuda medicum inuenisse, qui urine, et pulsus, et multiplicium pregnosticorum indicio, morbi deprehenderet quantitatem? Deinde responsum mortis forte acceperat in corpore suo, qui eousque perductus est, ut se uicturum ulterius non speraret. Postremo Spiritus sanctus mortem nuntiabat astare pre foribus. Quod signum certius queris? Quid certum est, ut de aliis taceam, si de testimonio dubitas Spiritus sancti? An negabis Isaiam dixisse: In spiritu morieris et non uiues ? uixit  tamen et non mortuus est, adiectis ei annis quindecim, per misericordiam eius, qui futurorum euentus in sua posuit potestate.

Et forte mortem, quam natura uitaliumque defectus intentabant, quia ille per penitentiam mortuus est in culpa, ulterior comminantis Dei absorbuit misericordia. Achab quoque rex impiissimus, cum Iezabel non tam coniugio, quam crudelitate coniuncta, cum uineam sancti Nabothe cruore possedisset, mortem imminentem, prenuntiante Domino, exspectabat. Si mihi non credis, quod eam Deus ipse prenuntiauerit, audi Eliam. Ait enim: Hec dicit Dominus: Occidisti et possedisti  Itemque: In quo loco linxerunt canes sanguinem Naboth, ibi lingent sanguinem  tuum, et Iezabel canes comedent ante muros Iezrel . Quod cum audisset Achab, scidit uestimenta sua, et posuit saccum super carnem suam, ieiunauitque et dormiuit in cilicio. Factusque est sermo Domini ad Eliam dicens: Quia reueritus est Achab faciem meam, non inducam malum in diebus eius . Ecce pena que debebatur Achab, quia penitentiam egit, differtur in posteros, et Iezabel in scelere perseuerans presenti iudicio condemnatur. Una eademque fuit sententia, que sanguinem Achab et Iezabel canibus exponebat. Et tamen pro parte mutatur, et pro parte manet immobilis, auctore temporum sic omnia dispensante. Sic et Niniuite, a presenti excidio liberati, Domini flexere sententiam, ex edicto regis  et principum, agentes penitentiam ad predicationem Ione. Nunquid tibi uidetur uerior et fidelior sententia Iouis et Martis, quam sententia Creatoris? Non utique Plauti consilio acquiesces, si istud uirium planetis ascripseris. Cum enim Sycophanta Mandrogerum percunctaretur, an illi sint planete placandi, qui numeris totum rotant: eos Mandrogerus nec nostro uisu faciles, nec dictu affabiles esse respondet, adiiciens quod atomos in ore uoluunt, stellas numerant, sola mutare non possunt sua. Sic itaque a dispositione siderum euentuum necessitatem ingerit, ut illos sale satis urbano eleganter irrideat, qui uisum exercent in contemplatione eorum, qui uisum fugiunt, et interpellant eos, qui loqui dedignantur: et cum atomos in ore  uoluant, uerendum est, ne si atomos genethliaco forte intercidat, in excipienda sententia celestium labatur. Sit ergo eorum insignis auctoritas, dum stabilis et inconuulsa maneat Creatoris. Certe quidquid tibi Mars tuus, aut Iupiter suggerant, Deus uerax est, et tu dum illis plus quam Deo credis, perniciosissime mendax. Astra quidem mendacia sunt in conspectu eius, sed et in angelis suis reperit prauitatem. Ut tamen uerum fatear, tibi astra non mentiuntur, sed tu ipse. Quod deciperis tibi imputa. Quis enim te cogit falsum putare? Deus ea, que preeuntibus signis uentura coniectas, immutabilia esse persuasit. An falleris eo quod figulus sibilans, aut hic mundus ait:

 . . . . . . . Nulla sine lege per euum
Errat, et incerto uoluuntur sidera motu.
Aut si fata mouent, urbi, generique paratur
Humano matura lues?
Idemque manifestius subiicit:

. . . Et superos quid prodest poscere finem?
Cum domino pax ista uenit: duc Roma malorum
Continuam seriem, clademque in tempora multa
Protrahe, ciuili tantum iam libera bello.
Sed procul dubio multi dii tui, futurum bellum amouere non poterant, quia multi, imo potius nulli sunt. Hoc tamen unus et Deus et Dominus omnium potuisset. Nouit enim ille mutare sententiam, si tu beneficio eius maleficium finias. Unde et Nabuchodonosor consilio Danielis peccata eleemosynis redimens, et iniquitates in misericordiis pauperum;  sententiam Domini imminentem, ad tempus effugit, donec in aula Babylonis glorians diceret: Nonne hec est Babylon ciuitas magna, quam ego edificaui in domum regni, in robore fortitudinis mee, et in gloria nominis mei ? Sic ergo elationis uoce, in se ipsum iam fugientem Dei sententiam reuocauit.



CAP. XXuI. Quod sententia Dei moueri potest, quod consilium Dei immutabile est, et uoluntas Dei prima omnium causa, et quod mathesis uia damnationis est.

Cum itaque immutabilis Dei possit moueri sententia, errantium et discurrentium siderum sermo manebit immobilis? Sed quocunque modo sententia moueatur, consilium Domini manet in eternum. Quod autem consilii et uoluntatis Dei signum certius  est, preceptione aut prohibitione diuina? Annon recte uidebitur uelle, quod precipit? Plane patriarcham precepit unigenitum promissionis filium immolare. Recte, ne patriarcha mandanti acquieuit? Recte quidem per omnia, eo quod mandatum uoluntatis, que prima omnium causa est, et nunquam suo fraudatur effectu, certissimum indicium sit. Adeo quidem prima est, ut si queratur de aliquo, cur ita sit, rectissime dicatur, quoniam ille sic uoluit, qui omnia quecunque uoluit, fecit . Si uero cur uoluerit inquiratur, inepta questio est, quoniam prime cause, uoluntatis scilicet, queritur causa, cuius nulla est omnino causa. Equidem dici solet, et uerum est, quia in  manu principis est, ut possit mitius iudicare quam leges, cum et qui legem tulit, derogande, uel abrogande illius, habeat potestatem. Legi ergo, quam figulus tuus celo imponit, auctor celi contradicere non audebit? Interpositam inter ius et equitatem interpretationem, soli principi et oportet, et licet inspicere. Ubi aliud ius suadet, aliud equitas, que in publica utilitate uersatur, principis querenda est interpretatio, que generalis est, et necessaria. Ubi de scripto, et sententia dubitatur, mens est inquirenda auctoris. Quis ergo te celestium fecit interpretem? Unde, quid expediat, nosti? Qua temeritate aliena opera, tuis, imo Dei stellis, ascribis? Teneo enim tuum illud subtilissimum argumentum:

    . . Tu qui flagrante minacem
Scorpion incendis cauda, chelasque peruris,
Quid tantum Gradiue paras? 
Sed mendacii pater, qui te hoc docuit celestibus ascribendum, fraudulenter sic agit tecum, ut cum his notis resperserit creaturam, ipsum creature sic infamet auctorem. Postremo animulas miserorum fraude deceptas, ineuitabilium uaticinio futurorum in elationis tumorem suspendere, uel desperationis abyssum precipitare, dementia est. Porro hunc fructum mathesis sue horoscopi afferunt, et planetis suis magis erronei, dum a scientia pietatis exorbitant, longa peruestigatione signorum, cum eo, qui quasi Lucifer matutinus oriebatur, descendunt  cendunt in infernum uiuentes, aliosque ruine sue participes efficiunt. Sed dum tibi talia proponuntur, uel opponuntur, quid facis? Rides equidem, et nimis uncis naribus indulges, ludibrio habens simplicitatem fidei, recurrisque ad prouidentie sinum, et te in abyssum inscrutabilem quasi Antus alter totus immergis. Lucem inaccessibilem posuisti refugium tuum, et inde fidei rusticitatem impugnas, ac si fons ueritatis propugnaculum sit erroris. Sed esto, ueterem hanc prouidentie querelam sopire non possum, et nodos omnium questionum soluere non sufficio. Quis enim adeo sapiens est, ut omnibus cuiusuis imperiti, nedum tuis, questionibus satisfaciat? Totius denique ueteris philosophie princeps Plato, leuem , quod tamen de Homero uerius diceretur, nescio quam nautarum  questionem explicare non potuit. Unde cum ab eisdem impudentius, et protractius derideretur, ut erat uir uerecundi ingenii, quasi toxicato confusionis iaculo perfossus ad mortem, spiritum nouissimum exhalauit. Puduerat enim quod quasi totius academie improperio, exprobrauerant principem philosophorum Grecie, etiam minima ignorare. Hoc autem asserit Flauianus in libro, qui De uestigiis philosophorum inscribitur, Xenophontinos faciente inuidia, aduersus Platonis gloriam impudenter finxisse. Licet quamplurimi eum ob sacramentum numeri asserant ultro animam posuisse illo etatis sue anno expleto, quem nouenarius in se ipsum ductus effecerat, eo quod exinde non accedit  humanitati nisi labor et dolor. Fateor equidem me paucula scire, et cum multis plurima ignorare, nec tamen uite munus quasi Homerus pudore uictus abiicio. Si ergo prouidentie, et liberi arbitrii litem componere non sufficio, si fatorum et facilitatis nature repugnantiam nequeo concordare, nunquid ideo minus uerum est ista esse? Sicut in iure ciuili reus frequentissime fauorabilior est, ita quedam sunt inuestigationibus philosophicis, ubi plerumque potior pars uidetur actoris. Hoc autem ex defectu nostro arbitror euenire. Intellectus enim circa rerum prima principia deficit. In his scrutinium prouidentie, inuestigationemque materie, et fidei nostre multos articulos aptissime censeo numerari. Dum in prouidentia unius querele molestiam perimis,  uelut hydre preciso capite, plurium succrescunt capita questionum. Si in materie siluam progredimur, illico patimur quod somniantes, inter aliquam et nullam substantiam constituti. Anime quesita origine, traducem nobis intellectus opponit. Postremo in diuina substantia trinitatem recipere personarum, nisi in fidei uirtute, quomodo Arii laqueos declinabis? Diuinitatis unam simplicem et indiuiduam admitte substantiam, quomodo Sabellii, nisi fidei ratione, manus effugies? Hec tamen non minus uera sunt, quia multis possunt questionibus impugnari. Et licet sapientia Dei se Incarnationis mysterio nobis uisibilem fecerit, non tamen eousque se intellectui nostro fecit palpabilem,  ut cum ea possimus usquequaque discurrere, scientes rerum omnium quanta sit longitudo, latitudo, sublimitas et profundum. Si uero mathematicorum uia esset usquequaque laudabilis, non tantopere penituisset magnum Augustinum se eorum consultationibus inclinasse. Ad hec doctor sanctissimus ille Gregorius qui melleo predicationis imbre totam rigauit et inebriauit Ecclesiam, non modo mathesin iussit ab aula recedere, sed ut traditur a maioribus, incendio dedit probate lectionis

Scripta, Palatinus quecunque tenebat Apollo. 
In quibus erant precipua, que celestium mentem, et superiorum oracula uidebantur hominibus reuelare. Quid multa? Nonne satis est quod hanc  uanitatem catholica et uniuersalis Ecclesia detestatur, et eos, qui eam ulterius exercere presumpserint, legitimis penis mulctat? Sed ne planetariorum non tam persequi, quam sequi uideamur errorem, iam ad reliqua progrediatur oratio. Qui enim huic curiositati inseruiunt, non magis ueraces esse possunt quam humiles et sobrii, qui primos recubitus in cenis appetunt, et epulantur quotidie splendide. Postremo plurimos eorum audiui, noui multos, sed neminem in hoc errore diutius fuisse recolo, in quo manus Domini condignam non exercuerit ultionem.



CAP. XXuII. De aruspicibus, et chiromanticis, et pythonicis, et Saulis deiectione.

Quid de necromanticis dicam, quorum impietas,  Deo auctore, per se ipsam ubique iam uiluit, nisi quod morte digni sunt, qui a morte conantur scientiam mutuare? Nam de auspicibus, auguribus, salissatoribus, ariolis, pythonicis, aruspicibus, et aliis, quorum, pre multitudine, tediosa est enumeratio, productiorem sermonem texere, cum nemo istorum iam progrediatur in lucem, sed in latibulis, si quis est, exerceat opera tenebrarum, superuacuum est. Quedam tamen eorum certis de causis aliquatenus tangenda sunt. Et, si lateant, supersunt adhuc malo suo aruspices. Hos pro parte in extis animalium diuinare predictum est. Extorum quidem censentur nomine, omnia, que cutis extremitate teguntur. Unde et illos, qui in humerulis  arietum, uel quorumcunque ossibus animalium uaticinantur, eis connumerandos esse manifestum est. Chiromantici quoque uera, que in rugis manuum latent, se nosse gloriantur. Quorum errorem quia ratione non nititur, non necesse est rationibus impugnare, licet eo ipso illos expugnet ratio, quod deficiunt ratione. Unum tamen est quod a te, si me patienter audias, attentissime quero. Quid nugatores isti, quoniam eos tibi notos esse non ambigo, quando de dubiis interrogati sunt, proferunt? Cum aduersus Niuicollinos Britones regia esset expeditio producenda, in quo te consultus aruspex premonuit? Quamuis ab eo ueritatis arcanum non fuerit inquirendum, qui excubiali obsequio concinnator potius mendacii credendus erat, quam occulte  ueritatis interpres. uulgo siquidem eum quis mentiendi nota inuritur, dici solet, quia quouis excubo, uigiliue mendacior est. Item chironomanticus adhibitus, et consultus quid contulit? Nam sub eo articulo uterque, quisquis hoc egerit, consultus est. Tu quidem paucis diebus elapsis, quasi stellam matutinam generis tui non premonitus perdidisti. Cetera, que melius nosti, scienter taceo; cum isti uanitate sua meruerint ne ulterius consulantur. Pythonicorum uero eo perniciosior est consultatio, quo fallacia malignorum spirituum in his manifestior est, qui siue mentiantur, siue non, in proposito semper habent ut noceant. Fallunt autem interdum studio fallendi, interdum cecitatis sue errore decepti: id tamen agunt assidue, ut futurorum conscii per omnia  uideantur. Inde est quod ambiguitate uerborum obnubilare student oracula, ut cum mendaces, aut fallaces inuenti fuerint, aliquo rationis uelamento suam querant tueri fallaciam. Sic utique fallere non desistunt, donec auditores suos precipitent in ruinam. Cui enim a seculo uatum profuere responsa? Cresone, an Pyrrho, aut precedentium aut subsequentium cuiquam? Dux Thebanus dum de oraculo sperat uictoriam, fratris mucrone perfoditur. Et tamen auus Laius successus belli uisus est polliceri. Quid enim aliud significaret, quod post multas ambages intulit:

. . . Certa est uictoria Thebis?
Ceterum ne, interempto duce, mendacii arguatur, ut fallaciam ambigua ueritatis nota obduceret, quo  malitiam tueatur, subiecit:

Hei mihi per gladios uicit pater.
Sic ergo dum quasi fatorum consilio securus ad parricidium inuitatur, laqueo impietatis trahitur ad occasum. Patris quoque parricide desiderium adimpletur, dum fratres impii, quibus imprecatus optauerat, ut ferro generis consortia dissilirent, mutuis uulneribus pereunt, et alternis gladiis prosternuntur. Cresus maxima regna, si Halyn transgrediatur, de oraculorum fide sibi subiectum iri confidit. Sed cum res in contrarium cesserit, fallax Apollo se unius uerbuli equiuocatione, absoluit ab inuidia mentiendi. Quid Pyrrhus? Romanis uictis, quos sepe in acie uirtute fuderat, beneficio Phebi  sibi promittit imperium, sed irreparabiliter stratus, in se ipsum retorsit culpam, qui amphibologiam oraculi minus utiliter intellexit. Ad notiores transeatur historias. Appius cum unica et singularis ciuilis belli tempestas orbem concuteret, docente Phebo in sinu Euboico quietem querit, et mortem inuenit. Oraculum quidem auctore Lucano celebre est:

Effugis ingentes tanti discriminis expers
Bellorum, Romane, minas, solusque quietem
Euboici lateris media conualle tenebis.
Sed ne falsitatis nota in historias non oracula refundatur, canonica, et cui fides incolumis acquiescit, discutiatur historia. Saul in tyrannum uersus ex principe, cum exigentibus culpis esset a Domino  derelictus, et aduersus populum Domini, eo duce inualesceret manus hostilis, sollicitus fractis rebus exitum inquirebat. Consuluit ergo Dominum, et non respondit ei, neque per somnia, neque per sacerdotes, neque per prophetas. Hoc tamen ei ante denuntiauerat Samuel, quia Dominum penitebat, quod eum constituerat regem, eo quod non impleuerat uerbum Domini, suadente auaritia, parcens Agag regi pinguissimo, et opimis gregibus ouium et armentorum, et uestibus, et arietibus, et uniuersis, que pulchra erant in oculis populi. Quidquid uero uile fuit, et reprobum, hoc mandante Domino demoliti sunt, et cum nulli ducum nisi de manu Domini exercituum contingat uictoria, auctori bonorum non referens gloriam, uiribus suis in facie populi de collato munere  applaudebat. Sic enim scriptum est: Factum est uerbum Domini ad Samuelem: Penitet me quod constituerim Saul regem, quia dereliquit me, et uerba mea opere non impleuit. Contristatus est Samuel, et clamauit ad Dominum tota nocte. Cumque de nocte surrexisset ut iret ad Saulem, mane nuntiatum est Samueli, quod uenisset Saul in Carmelum, et erexisset sibi fornicem triumphalem, et reuersus fuisset, descendissetque in Galgala . Deinde ad increpationes Samuelis crimen inobedientie sub pretextu religionis maluit excusare, quam delere per penitentiam; que secunda tabula post naufragium relicta est peccatori. Ait enim: Imo audiui uocem Domini, et ambulaui in uia per quam misit me Dominus, et adduxi Agag regem Amalec, et Amalec  interfeci. Tulit autem populus de preda oues et boues primitias eorum que cesa sunt, ut immolet Domino Deo suo in Galgalis . Ecce quomodo se ipsum excusat, et quidquid culpe est, aut extenuat, aut refundit in populum. Ait ergo Samuel: Nunquid uult Dominus holocausta et uictimas, et non potius ut obediatur uoci Domini? Melior est enim obedientia quam uictime; et auscultare magis, quam offerre adipem arietum. Quoniam quasi peccatum ariolandi est repugnare, et quasi scelus idololatrie nolle acquiescere. Pro eo quod abiecisti sermonem Domini, abiecit te Dominus ne sis rex . Ego quidem similiter arbitror euenire omnibus, qui in sublimitate constituti abeunt post concupiscentias  suas, et principatum ac dominium simulantes, tumorem suum exercent in subditos, cequantes libito licitum, ac si colla eorum iugo diuine legis subiecta non sint, et nulla necessitate urgeantur ad implendam iustitiam Dei. Sed nunquid uel sic, ad tantum tonitruum comminationis diuine, pectoris indurati, aut tumor, qui tyrannidis iniquitate in corde Saulis uiuacius coaluerat, potuit emolliri? Nequaquam. Dixit enim Saul ad Samuelem: Peccaui, quia preuaricatus sum sermonem Domini, et uerba tua, timens populum, et obediens uoci eorum. Sed nunc porta, queso, peccatum meum, et reuertere mecum, ut adorem Dominum. Et ait Samuel: Non reuertar, quia proiecisti sermonem Domini, et proiecit te Dominus ne sis rex super Isrel  . uidesne quam difficile sit malitiam, cum superbie fomento coaluerit, uerbis et exhortatione curari? Peccaui, inquit, timens populum, et obediens uoci eorum. Nonne sic fatetur culpam, ut potius inuoluat alios, qui, si princeps esset, fuerant relaxandi, quam se ipsum expediat? Nunquid sic audierat fecisse Moysen, cum ira Dei seuiret in populum, dixissetque ei Dominus: Dimitte me, ut irascatur furor meus in populo, et deleam eum, et faciam te crescere in gentem magnam . Quid ergo fecit dux idemque fidelis princeps in beneplacito suo, constitutus a Domino? Aut dimitte eis, inquit, hanc noxam, aut dele me de libro tuo . Sed nunquid in tante caritatis affectu propriam querebat gloriam? Inquit enim mansuetissimus princeps,  pius pater, disertus orator, potens in opere, et sermone, dux preambulus in iustitia mandatorum Dei: Dicent Aegyptii: Callide duxit eos Dominus de Aegypto, ut prosterneret in deserto. Sic ergo etiam sui ipsius dispendio, Domini gloriam preoptabat, et populi, cuius ducatum ministrabat, liberationem. Dauid quoque cum culpa eius Dominum ad iracundiam prouocasset, et principalis culpe subiectus populus portaret penam, uidit angelum Dei cedentem populum. Fudit itaque preces de intimis precordiis, et adiecit: Ego sum qui peccaui, ego inique egi, isti qui oues sunt, quid fecerunt ? uerus utique rex, et iustus princeps, et dignus, qui Altissimi frangeret iram, qui dum se pro populo flagellanti Deo opposuit,  indignationis eius flagellum amouit. Eum siquidem nulla excusatio flectit, nisi cum quis proprio iudicio accusatur. Nihil mouet ad ueniam, nisi cum nocens nudam detegit culpam. Misericordiam nichil admonet, nisi cum animus caritate succensus, in se ipso conteritur. Nihil persuadet propitiandum esse, nisi cum mens manum operis extendit ad satisfaciendum. Si quis enim fatetur culpam, inutilis est confessio, nisi satisfactionis animo currat ad ueniam. Peccaui, inquit Iudas, tradens sanguinem iustum . Fuit itaque uera usquequaque confessio; sed inutilis, quia potius cucurrit ad laqueum quem meruerat, quam ad fontem misericordie quam demeruerat, et obstinationis sue  duritia precluserat sibi. Eum tamen penituit fecisse, quod fecerat, sed non eo deuotionis affectu, qui lapidem adiutorii sufficeret emollire. Penitentia siquidem ductus laqueo se suspendit. uitam ergo digno finiuit supplicio; sed quia malitiam non correxit, ueniam sibi nullo salutis procurauit remedio. Sic enim et apud inferos scribitur esse stimulus penitudinis, licet nulla sit correctio praue uoluntatis. Sic ergo Saul procul dubio peccatum suum imponere nititur humeris alienis, et dum simulat quod a pena uelit per preces Samuelis eximi, se ipsum grauius oneratum, fortioribus laqueis inuoluit, et irreparabili sententia damnationis astringit. Sequitur enim: Et conuersus est Samuel ut abiret. Ille autem apprehendit summitatem pallii eius, que  scissa est. Et ait ad eum Samuel: Scidit Dominus regnum Isrel a te hodie, et tradidit illud proximo tuo meliori te. Porro triumphator in Isrel non parcet, et penitudine non flectetur. Neque enim homo est, ut agat penitentiam. At ille ait: Peccaui. Sed nunc honora me coram senioribus populi mei, et coram Isrel, et reuertere mecum, ut adorem Dominum Deum tuum . Ecce quanta elationis insania. Se deiectum audit a Domino, et tamen quasi eo inuito regnare contendit. Regnum meliori traditum esse non ambigit, et priuatus per sententiam irretractabilem regni gloriam fraudulenter usurpat. Corruit itaque dum in uetitum molitur ascendere, et fit se ipso deterior, dum meliori, reclamante Domino, uult preferri. Fatetur equidem culpam, sed  penam portare dedignatur; hoc est enim quod ait: Peccaui, sed nunc honora me; ac si dicat: Cum criminis culpa, elationis fastu, tyranni nequitia iuste deiectus contemni meruerim, me patientia tua in conspectu eorum qui non nouerunt consilium Domini, faciat gloriosum. Reuertere ergo mecum, ut tuo incedam fastigiatus obsequio, et tanto stipatus comitatu, tanta uenerabilis auctoritate, adorem Dominum Deum tuum, quoniam meum ultra dicere non audeo, qui ab eo per inobedientiam discessi, et adhuc per contumaciam recedo. Adeo siquidem intumuerat spiritus eius, ut se non modo homini, sed et ipsi Deo se ipsum quodammodo proprie impietatis ausu preferret. Quem enim Dominus pretulerat, quanto maiori gratia uidebat preditum,  tanto acriori inuidia ei occultas tendebat insidias, tam manifestas quam iniquas exercens inimicitias: et quo manifestius eum Dominus extollebat, eo auidius, non tam deprimere, quam exstinguere properabat ipsique Deo se e regione ponit oppositum, dum ei subripere aut eripere nititur iura regnorum. Dignum ergo fuit ut non maneret in eo Spiritus Domini, qui cor suum non modo habitaculum, sed et tante nequitie fecerat fundamentum. Exagitauit eum itaque spiritus nequam a Domino, et ex illo retro fluere, et in dies labi, minui regni uires ceperunt, salus populi fluctuare, hostium crebrior, maior, clariorque uictoria, tam regis quam populi ualidius animos fregit. Ipse tamen eum cui Dominus  regnum firmauerat, exterminatum habebat a finibus suis. Quid ergo tandem cepit consilii? Non utique ut regnum traderet meliori se, ut dispositioni diuine, que ei innotuerat, acquiesceret, ut penitentiam anteacte uite ageret fructuosam. Sed qui aduersus Dominum calcaneum tumoris extulerat, populum in montes Gelbe, ubi puniendus et occidendus erat, eduxit in prelium. Occidi siquidem in monte debuit, qui non nisi alta in se ipso respexit. Quia ergo eum ueritas ipsa deseruit, ad fontem mendacii falsus et iniquus princeps confugit. Dixit itaque seruis suis: Querite mihi mulierem, habentem Pythonem, et uadam ad eam, et sciscitabor per illam . Quid aliud dixisset gentilis, idemque perfidus? Nonne idem est ac si dicat:

 Flectere si nequeo superos, Acheronta mouebo? 
aut fidelioribus uerbis, et insaniori perfidia: Si mihi Deus notitiam subtrahit ueritatis, eam tamen per patrem mendacii, eo inuito, cognoscam, et uelit nolit arcanum consilii eius per potestates aduersarias explorabo? Et dixerunt serui eius ad eum: Est mulier habens Pythonem in Endor . Indignus enim erat consultatione uirili, quem in tantum desperatio fregerat, ut etiam ab infirmis et infirmissimis creaturis ad tuendum sibi regnum, quod Dominus auferebat, aduersus omnipotentiam eius, auxilium imploraret. Mutauit ergo habitum suum, uestitusque est aliis uestimentis, et abiit ipse et duo uiri cum eo, ueneruntque ad mulierem nocte.  Recte quidem omnia, quia rectus est, etiam apud peruersos Spiritus sanctus. Regio namque habitu debuit spoliari, qui ad seruiendum demonibus, et non Deo, infaustum arripuerat iter. Qui uestem abiecerat innocentie, qui iustitie mutauerat indumentum, uestibus honoris et glorie non debuit insigniri. Et abiit utique post eum, qui non stetit in ueritate, et duo uiri cum eo, equidem innominati et innominabiles, qui uel regem ad tantam perfidiam non reluctante fide prosequi potuerunt. Duorumque rex decenter stipatur comitatu, dum a summa et uera unitate recederet. ueneruntque ad mulierem nocte, apto utique tempore, de morte regum, de strage populi, de luctu publico cum tenebrarum principe tractaturi. Sic et Salomon nocte  dicitur sapientiam accepisse, qui amore mulierum allectus et corruptus, a Domino erat recessurus. Petrus quoque dum calore fidei destitutus, calefaceret se ad prunas de nocte, lapsus est in perfidiam, et eam crimine periurii fecit insignem. Alii etiam discipuli timore prostrati, tempore nocturno fugerunt. Et ait Saul ad mulierem : Diuina mihi in Pythone, et suscita mihi quem dixero tibi . Lege libros, reuolue historias, scrutare omnes angulos Scripturarum, nusquam fere in bona significatione diuinationem inuenies. Unde prophetas reprobos diuinatores non prophetas esse, Scriptura commemorat, quales fuerunt prophete Achab, qui  eum, Domino permittente, exigentibus meritis uariis ludificationibus seducebant. Denique iuxta uerbum Domini egressus est spiritus mendax, et factus est in ore omnium prophetarum Achab ascensuro in Ramoth Galaad, ad prospera promittendum, solo Michea Morastite reclamante, qui conscius diuini consilii, Isrel quem dispersum in montibus uiderat, premuniuit, cesus ob amate ueritatis iudicium ab eo, qui assumptis cornibus ferreis dixerat: His rex cornibus Syriam uentilabis . Preterea diuinatio fere sine munere non fiebat, utpote que in auaritie et nequitie spiritu exercetur. Hinc est quod Hierusalem ruiture Spiritus sanctus improperat: Principes tui in muneribus iudicabant, sacerdotes in mercede docebant, et prophete in pecunia  diuinabant, et super Dominum requiescebant dicentes: Nunquid non Dominus est in medio nostrum? Non uenient supra nos mala. Propterea dicit Dominus: Sion quasi ager arabitur, et Hierusalem ut custodia pomerii erit . Qui ergo in pecunia diuinabant, etsi prophetarum insultant nomine, sepe mendaces, semper mendosi, alieni sunt a uirtute et prophetie ueritate. In Pythone, inquit; quasi dicat: Quia recessit Spiritus Domini, uel Pythonicus patrocinetur mihi. Et suscita mihi quem dixero tibi. Utique fallacia fallaciam trudit. Datus rex in sensum reprobum, qui sibi persuaserat Pythonem scientie presulem, prescium futurorum, arcani consilii conscium, ueritatis interpretem, sibi quoque persuasit, eumdem tanta preditum  potestate, ut posset etiam mortuos suscitare, et tante benignitatis, ut etiam in eo, quod rarissimum est et difficillimum, familiaribus suis morem gereret. Procul dubio elapsum erat a memoria eius, aut inutiliter tenebatur canticum fidelis anime, quia Dominus est qui mortificat et uiuificat, deducit ad inferos et reducit, pauperem facit et ditat, humiliat et subleuat, et quod in ipso impletum uiderat Saul, suscitat de puluere egenum, ut sedeat cum principibus et solium glorie teneat . Et qui hec facit, procul dubio scientiarum Dominus est. Et ait mulier ad eum: Ecce tu nosti quanta fecerit Saul, et quomodo eraserit magos et ariolos de terra. Quare ergo insidiaris anime mee ut occidar? Et iurauit  ei Saul in Domino, dicens: uiuit Dominus quia non eueniet tibi quidquam mali propter rem . uerum quidem est, quia qui uersatur in sordibus, sordescit amplius; et quem gratia deserit, fiunt semper nouissima illius deteriora prioribus. Sacrilegii igitur Pythonissa conscia expauescit, et potestas a Domino constituta ad sacrilegia euellenda alias quidem timida, cum negotia populi, cum domini bella geruntur, idololatris prestat audaciam, et sacrilegiis regiam accommodat auctoritatem. Ariolos, inquit Dominus, et magos ne patiaris uiuere . At ille ad quem sermo Dei dirigitur, et qui gladium portat ad uindictam malefactorum, bonorum gloriam, non modo talibus securitatem dat, sed promissam pacem iuramenti religione  confirmat. Et sic euenit ut in proprio periculo discat, quam perplexi sint nerui testiculorum Leuiathan, cum sibi tetenderit laqueum proprii operis, a quo sine salutis dispendio non euadit. Ei iam arcta complexio, et cornutus quidam imminet syllogismus: Si Pythonisse parcitur, Domini uiolatur imperium, precipientis ut maleficia huiusmodi de terra eradantur; si non parcitur, iuramenti religio uitiatur. Quocunque se uertat impius, comprehenditur in operibus suis. Dixit ergo mulier: Quem suscitabo tibi? Qui ait: Samuelem . Omnium temporum una est fides, Deum esse, eumdemque iustum, et bonum, et remuneratorem sperantium in se, omnium plene meritis respondentem, ante legem, sub lege, sub gratia: nemini rectum  sapienti, uenit istud in dubium. Sine ista nemo unquam ingressus est ad salutem. uerum qui errat in minimis, paulatim ad maiora prolabitur. Sic iste primo negligens, deinde inobediens, postmodum contumax, exinde obstinatus, postremo ad eam prolapsus est cecitatem, ut nec predictum articulum fidei sibi seruet incolumem. Deum etenim iustum usquequaque non credidit, opinans etiam in sanctos post exitum uite huius, malignis spiritibus concessam potestatem. Nouerat enim sanctum Samuelem Pythonicis non obtemperasse dum uiueret, nec aliquod cum eis inite familiaritatis habuisse commercium. Nunc uero eum ad Pythonis imperium, sibi sperat et petit excitari. uult etiam ad hoc cogi defunctum, ad quod uiuus impelli  non potuit. Regi siquidem noluit indicare dum uiueret, nisi quod indicandum Dominus inspirabat. Cum autem audisset mulier Samuelem, exclamauit uoce magna, et dixit ad Saulem: Quare imposuisti mihi? Tu es enim Saul . Se utique deceptam credidit, et etiam post prestitum iuramentum, notitia et presentia principis oneratam. Dixitque ei rex: Noli timere, quid uidisti? Et ait mulier ad Saulem: Deos uidi ascendentes de terra  Pythonisse potuerat ab incepto, uel tenuis fidei uirum deteruisse responsio. Deorum siquidem pluralitatem inducit, et eorum habitationem sub terra, et in tenebris esse significat. Dixit ergo Saul: Qualis est forma eius? Que ait: uir senex ascendit, et ipse amictus est pallio. Intellexit itaque Saul quod  Samuel esset, et inclinauit se super faciem suam in terram, et adorauit . Formam illius qui apparebat diligenter inquirit, forte errore gentilium deceptus, eamdem habitus et negotiorum formam singulis apud inferos credens, qua superstites fuerant insigniti. Unde illud: Que gratia curruum

Armorumque fuit uiuis, que cura nitentes
Pascere equos, eadem sequitur tellure repostos. 
Sed nonne potuerat sancti uiri clarior esse gloria, aut post mortem uiuentis habitus immutari? Et quidem prouide, et fideliter non dicit Scriptura Samuelem Pythonis imperio suscitatum, sed cecitatem impii sensus prudenter expressit. Ait enim:  Audita forma uiri et habitu, intellexit Saul quod Samuel esset. Deceptus utique intellexit; quod et ex eo probatur quod subiungit: Et inclinauit se, et adorauit. Si enim fuisset Samuel, nequaquam se permisisset ab homine adorari, qui secundum legem crediderat, et docuerat unum Deum et Dominum adorandum. Preterea sancte anime a potestate malignorum spirituum exempte sunt. Postremo decepti hominis non fouisset errorem, quod eum ex subsequentibus fecisse colligitur. Dixit autem Samuel ad Saulem: Quare inquietasti me ut suscitarer ? Hec est enim fraudulentia malignorum spirituum, ut quod ultro faciunt, et dictant hominibus faciendum, operose dissimulent, ut hoc facere uideantur inuiti. Simulant se coactos, et  quasi exorcismorum uirtute extractos fingunt; et quo minus caueantur, exorcismos quasi in nomine Domini, aut in fide trinitatis, aut incarnationis, et passionis uirtute conceptos componunt, eosdemque hominibus tradunt, exercentibus eos obtemperant, donec eos secum crimine sacrilegii, et pena damnationis inuoluant. Transfigurant etiam se interdum in angelos lucis, honesta sola precipiunt, illicita prohibent, munditiam consectantur, utilitatibus prouident, ut quasi boni et propitii familiarius admittantur, audiantur benignius, amentur arctius, facilius exaudiantur: habitum quoque induunt uenerabilium personarum, ut eis maior et promptior reuerentia impendatur. Et ait Saul: Coarctor nimis. Siquidem Philisthiim pugnant aduersum me,  et Deus recessit a me, et exaudire me noluit, neque in manu prophetarum, neque per somnia. uocaui ergo te, ut ostenderes mihi quid faciam . Ac si aperte dicat: In desperationis abyssum precipitatus sum. Impugnant homines, deserit Deus, et ego ad te, qui in ueritate utrisque inimicaris confugio, ut quasi doctor discipulum doceas, quid me in tanta angustia oporteat facere. Licet enim eum qui loquebatur crederet Samuelem, tamen in ueritate erat angelus Satane. Nec potuit ei ignorantia suffragari, cum nemini liceat ignorare creaturam, que se appetit adorari, infidelem et peruerse uoluntatis esse. Sciebat etiam illicitum esse ariolos et magos inquirere, et de futuris sollicitare Pythonem.  Quod si eum ignorantia persone excusat, melioris conditionis erunt stulti quam periti, et peruersi quam recti. Et ait Samuel : Quid me interrogas, cum Dominus recesserit a te et transierit ad emulum tuum?  Responsionis initium, fidei consentaneum est, et accommodum rationi. Quid enim conferet creatura illi, quem deserit Deus, et cui deripit spolia? Sed sensim ad id quod suum est, hostis et fidei inimicus diuertit, immiscens falsa ueris, et mendacia fide ueritatis obnubilans. Sequitur enim: Faciet tibi Dominus sicut locutus est in manu mea, et scindet regnum tuum de manu tua, et dabit illud proximo tuo Dauid, quia  non obedisti uoci Domini, neque fecisti iram furoris eius in Amalec. Idcirco quod pateris, fecit tibi Dominus hodie, et dabit Dominus, etiam tecum Isrel in manu Philistinorum. Cras autem tu et filii tui mecum eritis. Sed et castra Isrel tradet Dominus in manum Philisthiim . Exitum quidem belli, fideliter infidelis exposuit, sed tamen uerborum tendiculis infidelem et infelicem animam fraudulenter decepit. Deuiantis siquidem confirmat errorem, et impenitenti, post exitum, quietem repromittit. Cum enim dicit Dominum impleturum que locutus est in manu mea, se procul dubio simulat Samuelem, per quem Sauli, que denuntiat, locutus erat Dominus. Cum autem subiungit: Cras tu et filii tui mecum eritis, uerum quidem sed fraudulenter enuntiat. Erat enim  die sequenti sibi manum ex desperatione iniiciens, ad inferos transiturus, habiturus partem cum eo, quem auaritia, fastu, obstinatione mentis, fuerat insecutus.

Sed falso blanditur, ingerens spem quietis, dum se gestu et uerbis mentitur Samuelem, cui certum est, collatam esse in quiete sedem a Domino, inter eos qui inuocant nomen eius. Quid ergo Sauli Samuelis sui, uel potius Pythonis, profuere responsa? Potuerat forte non premonitus sperare meliora, et saltem dum alieno confoderetur gladio exspectare. Oraculi uero uanitate certioratus gladio suo incubuit, et in extremis agens, dum proprie glorie consulebat, qui fortius mori potuisset in prelio, auram uerborum pertimuit, et infirmi et prostrati  animi consilio, corporis et anime mortem asciuit. Glorientur gentes in fortitudine sua, auctores earum dicant, unusquisque quod sentit, dum heroum suorum titulos predicant, dum magnorum uirorum fortitudinem preconantur. Bibat illis auctoribus Cato uenenum, uulteius dextras et mentes sociorum armet ad uoluntariam mortem. Per mamillas ad cor uenenum aspidum insanabile Cleopatra traiiciat. Lucretia alienam impudicitiam sanguinis sui effusione condemnet. Ego euenire posse non arbitror, ut cuiuscunque difficultatis articulo, liceat propria auctoritate homini, sibi mortem inferre, nec etiam ubi castitas periclitatur. Licet hunc casum uideatur excipere doctor ille doctorum, cui  in sacrario litterarum uix aliquem audeo comparare. Hec mors omnino desperatorum est, et eorum, qui licet corpore uiuant, iam mentis morte premortui, animo uiuere desierunt. Utique non uiuorum, sed iam mortuorum mors est. Infidelium regum percurre seriem, Ieroboam, Achab, Iezabel, Nabuchodonosor, Sennacherib, et alii quorum errores non sufficio enarrare, quid lucrati sint in uatibus suis, qui uidebant eis falsa et stulta, nec aperiebant eis iniquitatem eorum, ut eos ad penitentiam prouocarent? Omnes utique euanuerunt post principem uanitatis, et dum scire quod non licet, uel aliter quam licet, appetunt, ad inane et nichilum redacti sunt. Reges uero Isrel infidelibus sociaui, quia cum regum Iuda alii boni, alii mali  fuerint, reges Isrel omnes reprobi exstiterunt.

Linque arcana Dei, celumque inquirere, quid sit,
ait Cato, quia quod destinauit de te, et statuit Deus, citra tuam sollicitudinem potest expedire. Egregie quidem ethicus:

Omnem crede diem tibi diluxisse supremum,
Grata superueniet que non sperabitur hora. 
ueritas autem sibi ubique consona est, nec a se, licet a mendacii habitaculo proferatur, quandoque discordat. Sicut nec munditia, dum sui integritate uiget, quarumcunque sordium uicinitate polluitur. Ipsa mortem indicit non timeri, et ad eam excipiendam, nos horis omnibus precipit preparari, ut quo minus de diuturnitate uite presumitur, in  cultum honestatis uirtutum gradibus auidius curratur. Mors siquidem necessarium munus est, nature iam corrupte. Corruptio namque mortis origo est. Tolle corruptionem, sectare integritatem munditie et uirtutis, iam immortalitatis uiam ingressus es; et quamdam diuinitatis tue arcam apprehendisti. Apprehendisti, inquam, an accepisti? Sed, ut fidelius loquamur, et accepisti et apprehendisti. Non est enim uolentis, neque currentis, sed miserentis Dei . Quis scit quando ueniet, sero, an media nocte, an galli cantu, an mane? Ut enim, ait ille: »Nihil morte certius est, nichil hora incertius.« Que utique non timenda est quasi malum, sed quasi malorum finis, cum uenerit, gratanter amplectenda. Unum est quod totis mentis et corporis  uiribus fugiendum est. Quid illud sit queris? Turpitudo, et totius species inhonesti. Hec enim faciunt, mortem terminum non esse malorum, sed antecedentium et succedentium copulam. Ad hanc fugiendam non oracula uatum, non Pythonis consultatio necessaria est: fidelius et utilius ad hoc ratio data consulit. Cato in Libya extreme difficultatis angustia coarctatus, Ammonem Iouem dedignatus est consultare; ratus sibi rationem sufficere ut persuaderet seruandam libertatem, et non modo dominationis Cesaree iugum, sed omnem notam turpitudinis fugiendam. Licet in eo errauerit quod auctoritate propria uite munus abiecit: quod non modo fidelium institutis, sed constitutionibus gentium, et sapientissimorum edictis constat esse  prohibitum. ueteris quidem philosophie principes Pythagoras et Plotinus prohibitionis huius non tam auctores sunt quam precones, omnino illicitum esse dicentes, quempiam militie seruientem a presidio et commissa sibi statione discedere, citra ducis uel principis iussionem. Plane eleganti exemplo usi sunt, eo quod militia est uita hominis super terram . Quid si contra iubeant oracula uatum, uel responsa Pythonis? Procul dubio minime audienti sunt, quia cum periculo innocentie, nemo cuiquam debet fidem. Si mihi non credis, Numam Romanorum imperatorem fere innocentissimum preter Titum, si placet, attende. Dum inuitaretur ad homicidium, petito capite ad sacrificia, censuit cepam  esse cedendam, reflectens ad innocentiam etiam peruersi numinis uoluntatem. At cum hominis adiiceretur a numine, capillos se pollicitus est oblaturum. Cum uero spiritus immundus sitiret et sanguinem, piscem immolandum esse respondit. Sic itaque cum ratio eius circumueniri non posset, ut traheretur ad culpam, immundorum spirituum testimonio, colloquio deorum pronuntiatus est esse dignissimus. Nec est quod sub exorcismorum pretextu, suum quis tueatur errorem, qui ad minuendam demonum potestatem, et ad distrahendum, quod habent cum homine, familiaritatis commercium instituti sunt, carentque proprie uirtutis effectu, nisi in digito Dei conualescant. Porro Spiritus sanctus discipline effugit fictum; et corpus  peccatis subditum, sui esse habitaculum dedignatur. Quidquid uero huiusmodi agatur, fictitium est et phantasticum, et ueritatis substantiam nescit. uidetur quidem adesse, dum precibus et oblationibus inuocatur, et effectu petitionum persequente, sacrilegum errantis anime desiderium adimpletur. Abest autem tam longe, ut subtracta tutela sui, eos quos perfidia tanta exagitat, uariis ludificationibus demonum, trahi sustineat ad gehennam. Se siquidem ad huiusmodi flagitia prohibuit inuitari publica uoce Ecclesie, aduersus quam nec porte inferni preualebunt. Cum ergo Spiritus sancti gratia, auctoritas Ecclesie, improbatis subtrahitur exorcismis, qui eis non tam utuntur quam abutuntur, offendunt in spiritum, quo recedente,  eius sibi nituntur uirtutem et efficaciam retinere.



CAP. XXuIII. De speculariis, et quod maligni spiritus interdum futura prenoscunt, et de subtilitate nature, et longa experientia temporis, et reuelatione superiorum potestatum, et quod sepe decipiunt, aut decipientes, aut decepti, et quod specularios mala indubitata sequuntur.

Frustra sibi specularii blandiuntur, quod nichil immolant, nulli nocent, sepius prosunt dum furta detegunt, maleficiis purgant orbem, et solam utilem aut necessariam appetunt ueritatem. Non sic impii, non sic . Qui non colligit, inquit, mecum, dispergit; et qui non est mecum, contra me est . Dum hec Domino prohibente,  exercent impii, quid aliud faciunt, quam calcaneum erigere aduersus prohibentem? Certe nimis est quod immolat, qui, eiecto Spiritu sancto, idololatrie mentem prostituit. Nimium est quod immolat, qui pollutas aures demoniorum sollicitat uoce Domino consecrata. Nimium est quod immolat, qui motum corporis accommodat ad detestabile sacrilegium peragendum. Quid retinuit Creatori, qui mentem, linguam, corpus, demonibus obtulit? Annon ueritati fecit iniuriam, qui integritatem eius in tanta corruptione quesiuit? Plane nemo in talibus per ignorantiam excusatur. Omnes enim in commune sciunt, aut scire debent, hanc ignominiam fidei anathematis opprobrio condemnatam. Non utique hic sacramento miles excipitur, pusillus etate, mulier  infirmitate sexus, rusticus munere agriculture, qua publice utilitati inuigilat. Licet enim in dispendiis rerum, subueniatur eis per ignorantiam iuris, in subuersione tamen fidei nullum ab ignorantia remedium est: obtinente eo ut qui ignorat ignoretur, et insipiens in culpa, erudiatur in pena, et sapienter puniatur, qui noluit intelligere ut bene ageret. Quis enim potuit discere, ut sine labore a tanto labore cessaret, dum illud laboriose addisceret ut laboriose et pestilenter erraret? Non potest in fide sine labore quiescere, qui potens est sollicitudine mentis et exercitio corporis a fide deuiare? Qui enim his nugis obsequitur, fidem negauit, et infideli deterior est; et licet uerbis Deum confiteatur, ei peruersis operibus contradicit. Nec facilius  est hominem huiusmodi esse fidelem, quam iudicem incorruptum, qui diligit munera, et sequitur retributiones. Ceterum quod simpliciorum animos mouet, scilicet per huiusmodi consultationem abscondita futurorum manifestari non posse, nisi per manum eius in cuius potestate sunt tempora et momenta, nodum non ingerit questionis. Licet enim futurorum sit unus arbiter, qui et Deus et Dominus omnium est, tamen ex signis interdum hominibus innotescunt. Quid ergo mirum, si ea quandoque prenoscant, que et subtilitate nature uigent, et experientia temporis longiore, et reuelatione superiorum potestatum de plurimis admonentur? Si ergo spiritus corporis mole grauati, quos luteum carnis retardat indumentum, quorum acumen turbati  sensus corruptio hebetat, ex precedentibus aut quarumcunque rerum indiciis, que sint uentura coniiciunt, quid prohibet spiritus ab omni nexu corporis absolutos, quos noxia moles non tardat, rerum imminentium, aut in plurima tempora succedentium premetiri euentum? Sed qui fere pridie natus est, post dies pauculos decessurus, medio tempore ex similibus similia colligit, et de causis sibi interim notis ratiocinatur in posterum. Nonne hoc facilius potest non modo antiquus, sed inueteratus dierum, qui ab initio conditus est plenus sapientia et perfectione decorus? Quis adeo hebes est et tarditatis egregie, qui tanto temporis tractu, pro parte ad ea coniicienda que futura sunt, non assurgat? Preterea propitie potestates, que caritatis  cultu et deuotione obediendi Domino assidue famulantur, eis quidem possunt, et interdum creduntur occulta reuelare. Nec tamen statim uerum est, quod reprobi sentiunt, aut predicunt, sed quandoque que suspicantur aut timent, ut uideantur conscii secretorum, properant nuntiare. Quale est quod Domino nascituro in templis Aegypti desolationem eorum, et discessum suum, demones templorum presides predicebant. Unde illud apud Trismegistum de exterminio religionis idololatrie: »Aegypte, inquit, Aegypte, erit cum religionis tue sole supererunt fabule.« Et sepe quod ex necessitate faciunt, et coacti, se sponte facere simulant, quasi hominibus indignantes, quibus se fingunt  infensos.

Sepe etiam mentiuntur aut decipientes aut decepti. Sed licet uera duntaxat enuntient, nichilominus aut compescendi sunt, aut fugiendi. Unde in Deuteronomio: Si surrexerit in medio tui propheta, aut qui dixerit se somnium uidisse, et predixerit signum atque portentum, et euenerit quod locutus est, et dixerit tibi: Eamus et sequamur deos alienos, quos ignoras, et seruiamus eis, non audias uerba prophete illius, aut somniatoris, quia tentat uos Dominus Deus uester, ut palam fiat utrum diligatis eum, an non . Unde plane intelligitur, quia etsi contingant, que a diuinantibus non secundum Deum dicuntur, non sic accipienda sunt, ut fiant que precipiuntur ab eis, aut colantur que coluntur  ab eis. Sec nec apostolus in Actis apostolorum, immundo spiritui pepercit, quia in muliere uentriloqua, apostolis et predicationi eorum testimonium perhibuit ueritatis. Nihil uero aduersus pestem istam salubrius est, quam si quis huiusmodi uanitati omnino aurem subtrahat. Gratias ago Deo, qui mihi etiam in teneriori etate, aduersus has maligni hostis insidias, beneplaciti sui scutum opposuit. Dum enim puer, ut Psalmos addiscerem, sacerdoti traditus essem, qui forte speculariam magicam exercebat, contigit ut me, et paulo grandiusculum puerum, premissis quibusdam maleficiis, pro pedibus suis sedentes, ad specularie sacrilegium applicaret, ut in unguibus sacro nescio oleo, aut chrismate delibutis, uel in exterso et leuigato  corpore peluis, quod querebat, nostro manifestaretur indicio. Cum itaque predictis nominibus, que ipso horrore licet, puerulus essem, demonum uidebantur, et premissis adiurationibus, quas, Deo auctore, nescio, socius meus se, nescio quas imagines, tenues tamen et nubilosas uidere iudicasset, ego quidem ad illud ita cecus exstiti, ut nichil mihi appareret, nisi ungues aut peluis, et cetera que ante noueram. Exinde ergo ad huiusmodi inutilis iudicatus sum, et quasi qui sacrilega hec impedirem, ne ad talia accederem condemnatus, et quoties rem hanc exercere decreuerant, ego quasi totius diuinationis impedimentum arcebar. Sic mihi in ea etate propitiatus est Dominus. Cum uero paululum processissem, flagitium hoc magis  et magis exhorrui, et eo fortius confirmatus est horror meus, quod cum specularios multos tunc nouerim, omnes antequam deficerent, aut defectu nature, aut manu hostili, beneficio luminis orbatos uidi, ut cetera incommoda taceam, quibus in conspectu meo a Domino, aut prostrati, aut perturbati sunt, exceptis duobus, sacerdote uidelicet, quem premisi, et diacono quodam, qui speculariorum uidentes plagam, effugerunt, alter ad sinum Canonice, alter ad portum cellule Cluniacensis, sacris uestibus insigniti. Eosdem tamen pre ceteris in congregationibus suis aduersa plurima postmodum perpessos esse, misertus sum. Sane ei ad impugnandum hunc errorem, concursus rationum, et catholice  matris Ecclesie auctoritas non suppeteret, uel exempla malorum eum sufficiunt exstirpare. Sicut autem nemo potest bibere calicem Domini, et calicem demoniorum, aut duobus dominis seruire, Deo et mammone ; sic gratiam Dei, et huius malitie exercitium, nullus assequitur. Sed ecce quare punctim, et quasi subula, sententiam prosequor, fidei et morum inimicam, cum eam cesim Spiritus mucrone, capulo tenus transuerberare sufficiam? Feriatur ergo semel in manu forti, et brachio illius, qui ad submersionem Aegyptiorum, diuisit mare Rubrum in diuisiones, et secundo opus non erit. Non est enim qui de manu illius possit eruere. Educat ergo gladium Moyses et prosternat Aegyptias abominationes, et abscondat eas, ne appareant  in conspectu fidelium, in sabulo sterilitatis sue. Loquatur uerbum, sententiam proferat in condemnationem errorum, quos diutius a domo tua abigere procurauimus. uerbum siquidem gladius est bis acutus, uiuus et efficax, penetrabilior omni gladio ancipiti, pertingens usque ad diuisionem anime et spiritus, compagum quoque et medullarum, discretor etiam cogitationum. Insensatus est, qui hoc gladio imminente non timet. Et ecce in facie Ecclesie, in conspectu omnium imminet. Denique et in omnes dirigitur. Inquit enim: Quando ingressus fueris terram, quam Dominus Deus tuus dabit tibi, caue ne imitari uelis abominationes illarum gentium: nec inueniatur in te qui lustret filium suum, aut filiam suam, ducens per ignem, aut qui  ariolos sciscitetur, aut obseruet somnia aut auguria, ne sit maleficus, nec incantator, neque Pythones consulat aut diuinos, et querat a mortuis ueritatem. Omnia enim hec abominatur Dominus, et propter istiusmodi scelera delebit eos in introitu tuo. Perfectus eris, et absque macula cum Domino Deo tuo. Gentes iste, quarum possidebis terram, augures et diuinos audiunt. Tu autem a Domino Deo tuo aliter institutus es . Quis ergo dubitet hec criminalia, et non modo languorum, sed fidei exterminium esse, quod tanta diligentia propheticus, imo Spiritus sancti sermo eradit? Abominationes sunt, dicente Domino: Et homo se supra hominem fieri opinatur, cum istorum assecutus est disciplinam. Propter istiusmodi scelera delete sunt  gentes, et humana temeritas se in his multiplicari confidit.



CAP. XXIX. De physicis, theoricis et practicis.

Licet tamen ut de futuris aliquis consulatur, ita quidem, si aut spiritu polleat prophetie, aut ex naturalibus signis, quid in corporibus animalium eueniat, physica docente cognouit: aut si qualitatem temporis imminentis, experimentorum indiciis colligit. Dum tamen his posterioribus nequaquam quis ita aurem accommodet, ut fidei, aut religioni preiudicet. Sed nec primi audiendi sunt, nisi in eo quod loquuntur a Domino, quod nunquam religionem impugnat, quia uerum uero nequit esse contrarium, nec bonum bono. At physici dum nature  nimium auctoritatis attribuunt, in auctorem nature, aduersando fidei, plerumque impingunt. Non enim omnes erroris arguo, licet plurimos audierim, de anima, de uirtutibus et operibus eius, de augmento corporis et diminutione, de resurrectione eiusdem, de creatione rerum, aliter quam fides habeat, disputantes. De ipso quoque Deo interdum ita loquuntur,

Ut si terrigene tentarent astra gigantes,
et inani conatu cum Encelado, ut eis Aetne onus ignifluum imponatur, cupiant promereri. Sed in his facile labi possunt, quia quanticunque ingenii uires, citra profunditatem difficultatis, que in his uertitur,  subsistunt. Ubi uero deficit intellectus, fidei ratione deducta, que media est, restat sola opinio. Cum uero de inferioribus queritur, puta de complexione animalis, de causa et cura egritudinis, eis omnino nichil deest, preter effectum operis, si is desideratur. Et quidem theorici, quidquid suum est, faciunt, et forte pro amore tuo amplius erogabunt, et ab eis singularum rerum causas et naturas accipies; sanitatis, egritudinis, et neutralitatis, censores sunt. Dant sanitatem uerbo tenus, et conseruant. Neutralitatem iubent istuc diuertere. Aegritudinis preuident et docent causas, indicunt ei initium, augmentum, statum, et declinationem. Quid multa? Cum eos audio, uidentur mihi posse mortuos suscitare, nec Aesculapio Mercurioue  creduntur inferiores. uerumtamen in eo magna mentis admiratione distrahor et perturbor, quod a se ipsis tanto uerborum conflictu, et collisione rationum dissiliunt, et discordant. Unum profecto scio, contraria simul uera esse non posse. Quid de medicis practicis dicam? Absit ut de his quidquam peruersum loquar. In manus enim eorum exigentibus peccatis meis, nimis frequenter incido. Non sunt exasperandi uerbis, sed potius demulcendi obsequio. Nolo me tractent durius, nec etiam sentire audeo, quod omnes clamant. Dicam ergo cum sancto Salomone: Quia medicina a Domino Deo est; et uir sapiens non contemnet eam. Nemo siquidem magis necessarius est aut utilior medico,  dummodo sit fidelis et prudens. Quis enim preconia illius declamare sufficiat, qui salutis artifex, et procreator uite, in eo Dominum imitatur, et uices eius agit, quod salutem, quam ille operatur, et quasi Dominus et princeps donat, iste economus et minister procurat et dispensat? Nec ad rem attinet, si qui pseudogratiam uendunt, et qui iustiores uideri uolunt, dum nichil accipiant, antequam eger conualescat, in eo iniquiores sunt, quod beneficium temporis, imo munus Dei, manibus suis ascribunt, cum ille quem Deus erigit et uigor nature conualescentis, citra operam eius fuerat erigendus. Quamuis istud iam paucorum sit, sibi inuicem suadentibus et replicantibus medicis: »Dum dolet, accipe.« Nec moueor si opera eorum in se compugnent,  cum sciam contrariorum plerumque esse eumdem effectum. Sed cum inter manus eorum quis in fata collapsus est, tunc necessarias producent rationes, quibus apparebit, quod uita eius non fuerat ulterius protendenda. Et ut dicitur, quos longa afflixerunt inedia, iam mortuis sorbitiunculas faciunt et inutiles, et delicatos preparant cibos. Exspectas forte, ut dicam, quod dicit populus, quia hi sunt qui homines officiosissime occidunt. Sed frustra. Absit enim, ut hanc contumeliam proferam, quam si forte audire uolueris, Senecam, Plinium adeas, et Sidonium, qui hoc in auribus tuis clamore ualido replicabunt.



LIBER TERTIUS.



PROLOGUS.


Hostis multorum fio, dum ineptias nugatorum excutio. Qua de causa otiari decreueram et silere, sed alterum mihi negotiorum tumultus excutit, alterum motus animi interrumpit. Qui enim sub potestate constitutus est, si sapit obtemperat imperio presidentis. Quem stimuli affectuum pungunt, dissimulare non potest, quin moueatur ad formam passionis. Exsultat ergo quem gaudii aura demulcet, spes inducit hilaritatem, metus trepidat, dolentis animus merore confunditur. Hec apud singulos alternat facies boni aut mali. uerum sensus malorum altior est, et sepius in omnes incurrit; quis est enim qui malorum asperitate sepius non uratur, quam demulceatur fomento bonorum? Rarus  est, qui totius fortune impetum a se toto possit arcere. Qui suis uiribus preualet, aut in amici aut familiaris corpore, uel sorte tentatur. Licet parum humanus sit, quem extraneorum iactura non concutit: non satis homo est quem aliena non mouent. Sed sapientioribus iam uenit in dubium, an quidquam hominis, recte sit, homini alienum. uirtutis uero processus, ambiguitatis huius nodum soluit, cum et comicus nichil humani alienum a se reputet, et Magister celestis hominem homini diligendum docuerit ut se ipsum. Unde patet indignum esse tanto Magistro discipulum, qui ueritati non congaudet, et aduersus publice salutis hostes non excandescit. Eos uero pro parte presentis opusculi, aliquatenus tangit intentio; et nugas eorum, quo potest  et consueuit, telo decutiet.



CAP. I. Quid sit salus uniuersalis et publica.

Est igitur salus publica, que uniuersos fouet, et singulos, incolumitas uite. Nihil enim homini prestantius uita eius: incolumitate uite, nichil salubrius. Hominem uero constare ex anima rationali, et carne corruptibili, antiqui sapientes definierunt. Caro siquidem uiuit ab anima, cum aliunde corpori uita esse non possit, quod semper inertie sue torpore quiescit, nisi spiritualis nature beneficio moueatur. Hec autem habet et ipsa uitam suam. Deus etenim uita anime est. Quam sententiam modernorum quidam grauiter quidem et uere, licet metrica leuitate complexus est,

 uita anime Deus est, hec corporis, hac fugiente
   Soluitur hoc, perit hec, destituente Deo.

Sicut ergo corpori uiuere est uegetari, moueri ab anima, et dispositione sui motibus anime acquiescere, et ei quadam obediendi necessitate concordare: sic et anima ex eo uiuit, quod suo modo uegetatur, et uere mouetur a Deo, et ei subiecta deuotione obtemperat, et in omnibus acquiescit. Si quo minus, et eo minus uiuit. Nam et corpus, qua parte sui non mouetur ab anima, iam in ea  torporem mortis incurrit. Dum ergo totum uiuit, ad eam totum disponitur, que se non per partes infundit partibus, sed tota est, et operatur in uniuersis et singulis. Sic et Deus animam perfecte uiuentem, totam occupat, totam possidet, regnat et uiget in tota. Nullus ei angulus exceptus est. Sed quid in anima angulum uel partem dico? Partium expers est, simplicisque nature, et totius duplicitatis ignara. Partes tamen quas potuit, sibi a distributore bonorum uindicauit. Quas? inquis. uirtutes utique, quibus uiget et operatur, et sui experimentum facit. Si non ergo multiplicitate partium, et quantitatis quadam distentione crescit, ratione tamen et intellectu, appetitu boni, auersione mali, manente simplicitatis natura dilatatur. Cum uero partes istas  spiritus implet  solida et perfecta est uita anime. Cum enim intellectus Deum, qui summe bonus est, uisus sui acumine, quantum ualet et licet apprehendit, et bonum quod ille uidet, incorrupta uoluntas appetit, et ratio ne declinet ad dexteram uel sinistram, qui sano affectu ad bonum trahitur, uiam aperit, iam quamdam immortalitatis assecuta est gloriam. Quod forte iam sentiebat, qui in suauitate conscientie sue dicebat: Cor meum, et caro mea exsultauerunt in Deum uiuum . Utique qui hac uia incedit non sperat aut extimescit, non contristatur aut condolet alicui eorum, que a summo et uero bono recedendo deficiunt. Et forte fideles animas inuitat sermo propheticus, dicens: Conuertimini ad me in toto corde  uestro , ut scilicet angelus gaudii aut meroris, timoris aut spei, non auertatur a facie mea, et mee non displiceat uoluntati. Implet autem hec uita omnem creaturam, quia sine ea nulla est substantia creature. Omne enim quod est eius participatione est id quod est. Sed cum sit in omnibus per naturam, sola rationalia inhabitat per gratiam. Sunt ergo, quia in eis ueritas est. Illustrantur, quia in eis sapientia est. Bonum diligunt, quia in eis fons bonitatis, et caritatis est. Omnis etenim uirtus angelica et humana, quoddam diuinitatis uestigium est, rationali creature quodammodo impressum. Spiritus sanctus inhabitans imprimit anime sanctitatem, eiusdemque riuulos multifariam  spargit, diuersarum exercens carismata gratiarum. Et hec mihi uidetur uera, et unica incolumitas uite, cum mens, uiuificante Spiritu, ad rerum notitiam illustratur, et accenditur ad amorem honestatis, et cultum uirtutis. Precedit ergo scientia uirtutis cultum, quia nemo potest fideliter appetere, quod ignorat, et malum nisi cognitum sit, utiliter non cauetur. Porro scientie thesaurus nobis duobus modis exponitur, cum aut rationis exercitio, quod sciri potest intellectus inuenit; aut quod  absconditum est reuelans gratia oculis ingerens patefacit. Sic utique aut per naturam, aut per gratiam ad ueritatis agnitionem, et scientiam eorum, que necessaria sunt, unusquisque potest accedere. Quodque magis mirere, quilibet quasi quemdam librum sciendorum, officio rationis apertum, gerit in corde. In quo non modo uisibilium species, rerumque omnium natura depingitur, sed ipsius opificis omnium inuisibilia Dei digito conscribuntur. Adeo quidem ut nequaquam ualeant per ignorantiam excusari, quibus beneficio nature, uel gratie, gerendorum series innotescit. Sicut scriptum est: Quod enim notum est Dei, manifestum est in illis. Deus enim reuelauit illis . Non tamen corrupte nature aduersus gratiam magnifico fimbrias,  aut phaleras erigo, quasi ipsa aliquid boni habeat quod non acceperit; cum certum sit quia sine ea nichil possumus facere. Agnitio igitur ueritatis, cultusque uirtutis, publica singulorum, et omnium, et rationalis nature, uniuersalis incolumitas est. Contrarium uero eius ignorantia, et odibilis et inimica propago eius, uitium est. Et recte quidem ignorantia mater uitii est, quia nunquam adeo sterilis est, ut non odibilium fructum pariat infelicem. Inquit ethicus: Tu adeo

. . . . . . . . . nullo thure litabis,
Hereat in stultis breuis ut semiuncia recti. 
Agnitio quidem certitudinem habet, et uel in scientia, uel in fide consistit. Sed fidei regula paulisper  differatur, quoniam eam tempus, et locus suus exspectat. Ceterum scientia sui notitiam habet. Quod euenire non potest, si non metiatur uires suas, si ignorat alienas.



CAP. II. Quid sit contemplatio hominis, sapientiam affectantis, et quis sit fructus speculationis huius.

Est ergo primum hominis sapientiam affectantis, quid ipse sit, qui intra se, quid extra se, quid infra, quid supra, quid contra, quid ante, uel postea sit, contemplari. Inde est forte quod illi, qui prima totius philosophie elementa posteris tradere curauerunt, substantiam singulorum arbitrati sunt intuendam, quantitatem, ad aliquid, qualitatem, situm  esse, ubi, quando, habere, facere et pati, et suas in omnibus his proprietates, an intensionem admittant, et susceptibilia sint contrariorum, et an in eis ipsis aliquid inueniatur aduersum. Prouide quidem hec et diligenter, etsi in eo negligentiores exstiterint, quod sui ipsius notitiam in tanta rerum luce non assecuti sunt, et lucis inaccessibilis notitiam perdiderunt, dum euanuerunt in cogitationibus suis, et dicentes se esse sapientes, stulti facti sunt, et obscuratum est insipiens cor eorum. Quod ex eo conuincitur, quod traditi in passiones ignominie, faciebant que nec sexui, nec etati, nec fortune conueniant, nec nature, et personas omnium operis testimonio deuenustent. Dati siquidem sunt in sensum reprobum, quod planum  est his qui Apostolum plenius nouerunt. Argumentum tamen ad omnia ualidissimum est, ut de fide et sinceritate singulorum credatur operibus suis. Opera enim que facit aliquis, testimonium perhibent de eo. uerum qui se ipsum ignorat, quid utiliter nouit? Si ignoras te, inquit, pulcherrima inter mulieres, abi post uestigia sodalium, et post greges. Oraculum Apollinis est, et descendisse de celo creditur, , id est scito te ipsum. Nonne sciuit hoc ethnicus dicens:

Discite, et o miseri causas cognoscite rerum,
Quid sumus, aut quidnam uicturi gignimur, ordo
Quis datur, aut mete quam mollis flexus et unde,
Quis modus argento, quid fas optare, quid asper
Utile nummus habet, pueris carisque propinquis
Quantum elargiri deceat, quem te Deus esse
Iussit, et humana qua parte locatus es in re.
 Hec etenim contemplatio quadripartitum parit fructum, utilitatem sui, caritatem proximi, contemptum mundi, amorem Dei. Annon est arbor bona, que tantam fructuum dulcedinem affert, tantam affert utilitatem? Certe non superbit, qui paruus est in oculis suis. Dum quisque que adsunt uel absunt, expetibilium numerum cogitat, quis de sua paupertate non erubescit? Si quis non appetenda sui recenseat, ei iugis materia modesti doloris et humilitatis occurrit. Quocunque se uertat, in se ipso deiicitur, qui petit a Domino confortari, dicens: Humiliatus sum usquequaque, uiuifica me secundum eloquium tuum . Itemque: Ego, inquit, in flagella paratus sum, et dolor meus  in conspectu meo semper .



CAP. III. Quod superbia radix est omnium malorum, et concupiscentia lepra generalis, que omnes inficit.

Superbia uero radix omnium malorum est, mortisque fomentum. Arescunt riuuli, si fontis uena preciditur. Nec rami conualescunt, radice succisa. Deficiunt uitia, si elatio iugulatur. At si stercora radici congerantur, pinguescunt rami, et arentium sterilitas resiluescit. Si fonti liquentia superfundas, accessio transit in riuulos. Si camino ignem adiicias, in ligna incendium recrudescit. Sic si uitiate nature elationis innate toxicum foueas, quin uitalia ipsa mortiferum uirus inficiat, nec si uolueris, poteris impedire. Est enim omnibus non tam cognatus,  quam innatus amor sui. Qui si modum excesserit, uergit ad culpam. Omnis enim uirtus suis finibus limitatur, et in modo consistit. Si excesseris, in inuio es, et non in uia. Si amor hic inualuerit, nemo speret de cura. Lepra siquidem est, incurabilior omni lepra. An nescis concupiscentiam lepram esse? Giezi consule; si erubuerit confiteri quod sentit, conuince eum macula corporis. Sed quid dico Giezi consulendum, ac si solus sit? Orbem conueni, quia totus infectus est. Me ipsum interroga; qui miserorum unus sum. Certe concupiscentia misera et miserabilis lepra est. Nescis forte quid dicam. Concupiscentie pestem, nescius infirmitatis ignoras, homo non concupiscens, et in eo supra hominem constitutus; sed testis meus in  celo fidelis, mecum asserit, quia omnes corrupti sunt, et abominabiles facti sunt, non est qui faciat bonum, non est usque ad unum . An tu sis ille, tu uideris. Scio enim non esse hunc Paulum, qui huius pestis incursu clamat, et ingemiscit: Infelix ego homo, quis me liberabit de corpore mortis huius?  Scio hunc non esse illum, qui de pectore ueritatis sapientie fluenta potauit, cum orbem infectum hac labe intonet, dicens: Quecunque in hoc mundo sunt, concupiscentiam oculorum esse, aut carnis, aut superbiam uite . Qui ergo hunc amorem non temperat, timeat lepram, et cecitatem oculorum, que ex ea imminet, pertimescat. Si itaque illi, qui non reprimunt concupiscentiam, malorum utique fontem et fomitem, dispendium  salutis incurrunt, quid erit illis, qui eam assentatorum inflammant stimulis, et quasi fomenta uitiorum accendunt? Quid facient, aut potius quid patientur, qui a ueritate auertunt auditum, in admiratione rerum corruptibilium et corrumpentium, non claudunt oculos, manus expandunt, et omnium sensuum uiuacitatem exercent? Deinde quasi diei non sufficiat malitia sua, fallacia unius alterius fallaciam trudit. Terentiano siquidem uerbo libentius utor, dum ad concupiscentie fornacem succendendum conueniunt adulatores et relatores, delatores et detractores, inuidi, ambitiosi, elati, factiosi et superstitiosi, flagitiosi, omniumque officiorum preuaricatores; quos quia fere ubique terrarum sunt, facilius est inuenire, quam dinumerare. Aduersus huiusmodi est  omnis lex, in hos omnia iura coniurant, et in eosdem quasi in publice salutis hostes quandoque omnis armabitur creatura.



CAP. Iu. Quid adulator, assentator et palpo; et quod eis nichil perniciosius.

Adulator enim omnis uirtutis inimicus est, et quasi clauum figit in oculo illius, cum quo sermonem conserit, eoque magis cauendus est, quo sub amantis specie, nocere non desinit, donec rationis obtundat acumen, et modicum id luminis, quod adesse uidebatur, exstinguat. Ad hec auditorum aures obturat, ne audiant uerum; quo quid possit esse perniciosius, non facile dixerim. Scitum est illud Lelii, aut potius Ciceronis: »Cuius aures clause  sunt ueritati ut uerum audire non possit, eius salus desperanda est.« Quid uero infidelius quam eum, cui fidem debeas, circumuenire uerborum blanditiis, ludibrio habitus, gestus transfiguratione, et totius uanitatis lenocinio excecatum in sordes uitiorum impellere et precipitationis abyssum? Quid odibilius fraude et dolo, quo sub imagine amoris et fidei, in simplicem et credulum et, quod detestabilius est, amicum, perfidie et inimicitiarum nequitia exercetur? Hoc siquidem genus hominum omnia loquentium ad uoluptatem, ad ueritatem nichil. uerba oris eius iniquitas et dolus, qui etiam errantibus amicis, ad eorum subuersionem ingeminat: Euge, euge. Quos ut plenius noueris, Gnathonem apud comicum uide, et quid de se fateatur ausculta.

 Negat quis, nego; ait, aio. Denique imperaui egomet mihi,
Omnia assentari. 
Tota enim Gnathonicorum factio, comedia est.

. . . . . . . . . . . Rides, maiore cachinno
Concutitur; flet, si lacrymas conspexit amici,
Nec dolet: igniculum si brume tempore poscas,
Accipit endromidem; si dixeris: Aestuo, sudat. 
Unde Umbricius inquit:

Non sumus ergo pares: melior qui semper, et omni
Nocte dieque potest alienum sumere uultum,
A facie iactare manus, laudare paratus,
Si bene ructauit, aut si quid fecit amicus
Quod proferre palam non possit lingua modeste. 
 Quod quidem non modo amico, sed ne libero homine dignum est, cum uera et unica libertas in uirtutis speciem cadat, et turpitudo quos inficit, postreme subiiciat seruituti. Histrionem esse uel mimum, infamiam ingerit his, quos a tante abiectionis opprobrio nature uel persone dignitas uidetur excepisse. Porro qui uultum induit alienum, et uarias affectuum alternat facies, incolumitati sensuum insidias parat, et

Sordibus auriculis alienis colligit escas;
et si histrionem uerbo diffiteatur, eum moribus et turpitudine confitetur. Quod assentatoris proprium est qui ad alterius uiuit nutum, et antequam suum proferat iudicium, de singulis exspectat alienum. Ceterum palpo, qui tamen assentatoris uel adulatoris  censetur nomine, quoniam eadem res multis notatur indiciis, hominum mentis explorat, pretentat uoluntatem, ut cui rei uolueris sensus accommodet, ut gratiam illius, cum quo agitur, fraudulenter subripiat. Nouit enim de concursu sensuum et uoluntatum unione, quasi riuulos amicitie scaturire. Idem siquidem uelle et nolle,  ea demum firma amicitia est. Quidni?

Consentire suis studiis qui crediderit te
Fautor utroque tuum laudabit pollice ludum. 
Cum uero presenserit uoluntatem, sic palpat, sic demulcet, tanta suauitatis perungit gratia, ut uirtuti somnium inducat, et totam moderationis, sine  qua nunquam recte uiuitur, formam Lethei fluminis infusione subuertat. Magnas gratias agere Thais mihi? Iucundus est enim comicus, et aptus qui se nugis nostris frequenter immisceat, ingentes, inquit, Fuerat quidem satis si magnas respondisset. Sed quia adulatoris fraus omnia extollit in maius, et de suo aliquid adiicit unde sibi gratiam cumulet, ingentes inquit. Sed nec mendacium erubescit. Qui enim sibi potuit persuadere, ut honestatem hominis tante turpitudinis macula decoloraret quacunque de causa, utique persuadebit, ut quod appelit, faciat, »si possit, recte, si non, quocunque modo rem.« uerum qui suo nomine, ut proprie eloquamur, dicitur adulator, uitia cuiusque dealbat, et ne se ipsum uideat, oculos colloquentis quadam nube uanitatis  implet, et aures falsis preconiorum titulis reficit. Ait ethicus:

Quid quod adulandi gens prudentissima lauda
Sermonem indocti, faciem deformis amici,
Et longum inualidi collum ceruicibus equat
Herculis, Anteum procul a tellure tenentis:
Miratur uocem angustam, qua deterius nec
Ille sonat, quo mordetur gallina marito. 
Hoc autem minime uidetur mirum, si perditissimi homines, et quibus hic grauis morbus, et feculentus sordidatur, ad tantam turpitudinem possunt impelli. Sed hoc potius duco mirabile, quod populum qui sibi credat habeant, qui de se magis aliene lingue acquiescat, quam proprie iudicio conscientie, dum se ipsum quilibet extra se querit, et nosse  dedignatur, quam sit sibi curta supellex. Nihil est enim quod credere de se non possit cum laudatur, non modo diis equa potestas, sed quecunque anima de fermento superbie intumescit.



CAP. u. De cautela adulatorum, et fraude multiplici, et comitibus adulationis, et sequela eorum.

Sunt tamen, qui uulgares et adulationes plebeias non admittant, ut qui nolunt uili unguento, oleoue corrupto, quod omnibus fetet, inungi, cum amicorum aut conuiuarum expetunt gratiam. Quid enim turpius est quam ad lenocinia histrionis transfigurare uultum, mutare habitum, motum ducere, et non tam uidere alium, quam se ipsum gerere histrionem? Quid ineptius quam cum alius magno  hiatu oris, ad te impellendum uanitatis spiritum proferat, si tu aurium uela, et latitudinem cordis ad tumorem concipiendum oppandas. Et quia uidentur ab omnibus, facilius hec a plerisque uanitatis obsequia contemnuntur. uerumtamen illa magis timenda, quia magis perniciosa sunt, que quodam cautele uelamento studiosius occultantur, et quasi sub imagine increpationis aut correctionis, alteriusue officii, aut uirtutis, irrepunt. Quod nonnullos, dum beneuolentiam immoderatius captant, fecisse reperies. Ait enim Lelius, non ille lator legis amicitie, sed suasor belli ciuilis et furoris incentor, qui et ab aliis Lentulus appellatur,

Quod tam lenta tuas tenuit patientia uires,
Conquerimur, deerat ne tibi fiducia nostri?
Dum mouet hec calidus spirantia corpora sanguis,
 Et dum pila ualent fortes torquere lacerti,
Degenerem patiere togam, regnumque senatus?
Usque adeo miserum est ciuili uincere bello? 
Sic et in comediis seruorum calliditate domini deluduntur, premissis increpationibus rationes suas infirmari permittunt, et tandem se uictos simulant, ut et credulorum sensum confirment errorem, et de proditionis perfidia gratiam aucupentur, magna satagentes industria, ut sic semper decipiant, ut nunquam possint argui falsitatis. Eorum namque ueritas mendacio seruit. Quid quod aucupes nouitatum rumusculos congerunt, eisdemque curiosorum auribus satisfaciunt, ut hac uia compendiosius ad id quod desideratur, accedant? Temporis quoque diligentissimi  obseruatores sunt, ne quid intempestiue ingerant, sed inter prandendum, aut cum uino quis exhilaratus fuerit, aut cuiuscunque compos uoluptatis. Huius cautele meminit Maro, cum ad Aeneam reuocandum sororem a Didone missam asserit, que sola uiri molles aditus et tempora norat. Quis autem non rideat, cum agaso non tressis, titulorum fascibus purpuratur, et non sine sanna et cachinno audientium, Dama transit in Marcum. Marcus dixit:

   Pape! Marco spondente recusas
Credere tu nummos? Marco sub iudice palles?
Ita est, assigna, Marce, tabellas. 
Est quidem omnium captanda beneuolentia, que fons est amicitie, et primus caritatis progressus  est; sed honestate incolumi, officiorum studiis, uirtutis uia, obsequiorum fructu, integritate sermonis. Adsit et fides, dictorum scilicet factorumque constantia, et ueritas, que officiorum et bonorum omnium est fundamentum. Gratiam bonorum, sed et omnium, si fieri posset, uirtus appetit, sed ad eam dedignatur per sordes accedere. Nobilis utique res est et delicata, et que omne quod dedecet, aspernatur. Omnis etiam species, que ex se ipsa non lucet, ei suspecta est. Nunquid igitur mentitur, ut placeat? Nunquid bonum dicit malum, et malum bonum? Nunquid amicum, qui parum sanus est, instigat, ut amplius faciat insanire? Porro cum omnis assentatio turpis sit, perniciosior est cum ad  subornandum uitium persone, uel nature, uel dignitatis accedit auctoritas. Nempe philosophi probabile dicunt, quod uideatur uel omnibus, uel pluribus, aut sapientioribus, aut quod in propria facultate artifici. Si ergo sapientiam cuiusque Plato commendet, aut Socrates, Aristoteles acumen ingenii, Cicero dicendi copiam, mathematice studium Pythagoras, metrorum uarietates Flaccus, Naso leuitatem uersificandi; quidni credat? Subeunt enim citius et fortius singulos fomenta uitiorum,

. . . . . . . . . . . magnis
Cum subeunt animos auctoribus.
His tamen sui compos animus non seducitur, certe quia nemo nouit quid sit in homine, preter spiritum hominis qui in ipso est. Unde apud uirgilium  compos sui pastor, et sapientibus et magnis uiris ostri temporis doctior, ait:

   Me quoque dicunt,
uatem pastores; sed non ego credulus illis. 


Tu quoque preuiso si palles improbe nummo,
Si facis in penem quidquid tibi uenit amorum. 
Licet te tota uicinia modestum dicat, ac pudicum, minime uel iurantibus credas. Memoriter tene quod paruulus didicisti:

Plus aliis de te, quam tu tibi credere, noli.
Non facile dixerim, uter sit prior in uitio, qui linguam adulationibus polluit, aut cuius cor ex eis se in letitiam resoluit. In hoc enim elationis cecitas; in illo, fraus excecandi damnatur. Ubique uero  damnatur dolus, sed et cecitas, que a superbia est, nusquam absoluitur. Esto quod adulator sit nequior, iste non minus contemptibilis est. Nec caperetur lingue tendiculis aliene, si non blandiretur ipse sibi. Quid itaque alium arguit adulationis, qui sibimet adulatur? In quo enim alium accusat, se ipsum condemnat. Eadem enim facit, que iudicat. ue, inquit Dominus, qui consuunt puluillos sub omni cubito manus, et ponunt ceruicalia sub capite uniuerse etatis . Utique puluillos consuunt, qui auribus parant insidias, qui uana et mollia congerunt, quibus sensus demulceant, qui opera commendant hominum, ut eos fame preconiis, et quadam suaui iucunditate fauoris, inducant ad quietem. Usus enim puluinaris et ceruicalis, est  mollities quietis. Puluinar ergo sub omni cubito manus ponitur, quando non modo operatio, sed quidquid ei adiacet commendatur. Caput uniuerse etatis ceruicali superponitur, dum quis adulantium uerbis, in totius uite operibus delectatur. Et alibi: Ipse edificabat parietem, illi autem liniebant eum. Parietem edificat, non domum, quisquis in indurate mentis uitio, prauitatem congerit operum. Qui in pariete solo ostium facit, quocunque ingrediatur foris est. Quicunque in prauitate operis, indurata mente conuersatur, a sanctorum societate seiungitur. Aedificatum ergo parietem linit, quisquis prauis operibus alicuius adulanter applaudit. Cum uero sit turpe omnibus adulari, longe turpius est, si in precipue auctoritatis, aut ordinis, uiros,  adulatio cadat. Adeo quidem ut sacrorum canonum institutis cautum sit, clericos irrefragabiliter deponendos, qui noscuntur adulationibus inseruire. Recte quidem, quia omnis adulatio comites habet dolum et fraudem, proditionemque et notam mendacii. Sequelam quoque ignominiam seruitutis, excecationem proximi, et exterminium totius honestatis. Annon est talis non modo eiiciendus a clero, sed a toto fidelium cetu?



CAP. uI. Quod adulatores multiplicati sunt super numerum, et a preclaris domibus honestos, et dissimiles sui, expellunt.

Hec tamen pestis, iam in tantum, Domino indignante, inualuit, ut si uentum forte fuerit ad conflictum,  uereor ne modestos et bonos uiros possint facilius expellere, quam expelli. Serpit enim illuuio feda, et morbus cancerosus in omnes, ut nullus aut rarus sit, quem labes ista non maculet. Omnes enim affectant beneuolentiam eorum, cum quibus uiuitur. Quod quidem non modo licitum est, sed honestum; utpote omnia, que natura uirtutum parens, et recte uiuendi dux optima, gignit. Sed dum hanc affectionem, moderationis regula deserit, fertur in preceps, discurrensque per omnia agenda, et non agenda, per infamiam et bonam famam, fauoris auceps, gratie sollicitator incestus, ut cum amicum blanditiis precorruperit, more meretricantis fortunam subripiat, extenuet facultates, aliena in se congerat spolia, et suum omnia conuertat ad  lucrum. Efficitur ergo ut nulla sit ei molesta seruilis obsecundatio, nullum indecens uideatur obsequium, omnium officiorum personas induit, dum premia omnium fraudulenter preripiat. Qui sunt enim qui uestibus nitent, qui fastigiati incedunt, qui sequipedarum stipantur comitatu, commilitonum et contubernalium dealbantur obsequio, qui primis salutationibus in foro gloriantur, qui primos recubitus habent in cenis, quorum aures mulcentur fomento prenominum, et quibus nobilium molles reserantur auricule: quos fortune gratia alarum suarum remigio ad sublimia subuehit et extollit, et a quibus quelibet magna domus, dispositionis sue formulam trahit, et habitum mutuatur? Nempe adulatores, qui alienum uiuunt ad nutum, dum eos fraudulenter  emungant. ueritas aspera est, et plerumque molestiam parit, dum aliquem palpare dedignatur. uerum amaritudo eius utilior est, et integris sensibus gratior, quam meretricantis lingue distillans fauus. Meliora siquidem sunt  amici uerbera, quam fraudulenta oscula blandientis . Quidni? Fides enim perfidie semper antefertur. Non manet fides incolumis, ubi aliud agitur, et aliud simulatur, presertim animo et uoluntate nocendi. Dicitur enim fides, si sequimur stoicos, eo quod fiat quod dictum est: Lux mea, salus mea, refugium meum, cor meum, et uita mea, dux inuicte, uiuentium sapientissime, omnium largissime et benignissime, uiuendi forma, uirtutis speculum, et cetera huiusmodi importune  ingesta, nonne plena sunt, non tam adulationis uitio, quam ueneno? Sunt enim qui nec scurrantis speciem uitant, cum amicitiam profitentur. »uenena, inquit sapiens, non dantur, nisi melle circumlita.« Nulleque occultiores sunt insidie, quam he, que latent in simulatione officii, aut aliquo necessitudinis nomine. Tu obsequium putas, amicitiam suspicaris, metiris affectum; insidie sunt. Nec, ut est in fabulis , Iuno Semelen deceptam in incendium impulisset, si non esset nutricis induta faciem, et mentita affectum. Tibi credis impendi famulatum: extreme et miserrime subiiceris seruituti. Nam

. . . . . . Cum facilem distillat in aurem
Exiguum, de nature uitiique ueneno,
 dispeream nisi submoueat omnes qui uera loquuntur, dedignati assentationis subire notam. Lumine submouetur, et bene si non iudicatur inimicus, qui potentis amici uoluptatibus, etiam turpioribus non modo contradicit, sed etiam non consentit. Equidem nec consensus ad gratiam sufficit, approbare, commendare, applaudere, insanienti necesse est: cum omnia malefecerit, laudandus est quasi re bene gesta. Sicut enim identitas uoluntatum, amoris indicium est; sic ex dissensu, inimicitiarum quisque reus arguitur. Proinde satyricus inquit:

Quid Rome faciam? mentiri nescio; librum,
Si malus est, nequeo laudare et poscere; motus
Astrorum ignoro; funus promittere patris
 Nec uolo, nec possum; ranarum uiscera nunquam
Inspexi; ferre ad nuptam que mittit adulter,
Que mandat, norunt alii; me nemo ministro
Fur erit, atque ideo nulli comes exeo, tanquam
Mancus, et exstincte corpus non utile dextre. 
Fugio ergo urbem tantis obscenitatibus plenam; adulatorum ueneficio toxicatam, suis adulatoribus derelinquo.

. . . . . . . . . . . . uiuant Arturius istic,
Et Catulus; maneant qui nigrum in candida uertunt.
Nec tamen unius urbis tantum uitia depingi credas: iam totius orbis sunt. Quod ad istud, orbem Romam crede: memini me audisse Romanum pontificem, solitum deridere Lombardos, dicens, eos pileum omnibus colloquentibus facere, eo quod in  exordio dictionis beneuolentiam captent, et eorum cum quibus agitur, capita quodam commendationis demulceant oleo. Fili mi, inquit Salomon, si te lactauerint peccatores, ne acquiescas eis . Ipsi enim contra sanguinem suum insidiantur; et moliuntur fraudes contra animas suas. Prohibe pedem tuum a semitis eorum. Pedes enim eorum ad malum currunt, et festinant ut effundant sanguinem.



CAP. uII. Fraudem adulatorum initio uitandam, et quod muneribus, aut obsequiorum difficultate, ualidissime procedit.

Ecce uir sapientissimus in filio erudiens uniuersos, assentatorum gratiam omnibus suspectam reddit, omnesque deterret, et hoc quidem in initio, eo forte quod recte gradientem primus adulatorum  congressus impugnat. Hec fortasse meretrix est, cuius indicit fugam. Fauus, inquit, distillans labia meretricis, et nitidius oleo guttur eius. Nouissima autem eius amara quasi absinthium, et lingua eius acuta quasi gladius biceps. Pedes eius descendunt in mortem, et ad inferos gressus eius penetrant, per semitam uite non ambulant, uagi sunt gressus eius et inuestigabiles. Nunc ergo, fili mi, audi me, et ne recedas a uerbis oris mei. Longe fac ab ea uiam tuam, et ne appropinques foribus domus eius . Hec etsi ad sectam hereticorum censeantur precipue referenda, ab adulationis fraude non aliena sunt. Si ergo ad fores domus eius non licet accedere, nunquid admittenda est in precordia pectoris? Ceterum cum multiplex sit uitium adulandi,  aliis uultu, aliis uerbo, aliis opere uel munere assentantibus, efficacissima est adulationis fraus, cum simulationem confirment munera, aut ei difficilius obsequium contestatur. Si aliter credis

. . . . . . quam te tua tempora fallunt,
Qui stipe mel sumpta dulcius esse putas. 
Probatio siquidem uere dilectionis est sub huius tempestatis corruptione, frequentatio muneris. Ars artium est, si placere uis, frequenter dato.

. . . Si calidum scis ponere sumen,
Scis comitem horridulum trita donare lacerna, 
alter Mercurius eris ei, et si uis amplius, es Apollo:

Pheboque pulchrior, et sorore Phebi.
 Nec est quod de suffragio ipsius desperes, quem muneribus pascis. Alimenta siquidem umbratilis gratie, et nominis prostituti munuscula sunt, et nisi fuerint frequentata, amicitie nomen interimunt. Frustra, de muneris quantitate presumitur, nisi animam cupiditatis igne succensam, crebre uisitationis refrigerio temperes, et auaritie iugem esuriem frequenti beneficiorum interpolatione demulceas. Aquilarum dicitur esse natura, ut cum stomachum pleniori refectione ingurgitauerint, in quintum decimum diem, uel, ut aliis placet, in quadragesimum suspendant esuriem, oblatorumque ciborum copiam aspernentur, una saturitate contente. Sane longe alia conditio diuitum, imo eorum qui uenalem prostituunt gratiam. Magis enim aliquatenus  accedunt ad homines, qui necesse habent, quia crebro esuriunt, crebro refici. uix possunt collectam esuriem in diem quadragesimum protelare. quin indignentur amicis, si non auaritie hiatum oppleuerint. Solebant antiquitus Gratiarum simulacra effigiari nuda, eo quod soliditas amicitie, et ueritas fidei, sine qua nec gratie quidem nomen subsistit, nullo simulationis fuco ualeat obumbrari. Sed iam cum ad homines uentum sit, qui non amicos, sed se ipsos in singulis amant, multiplicitatis fucus ut placeat necessarius est. Apud istos enim gratia, quia gratis non est, iam non gratia, sed lucri inescatorium est. Facies siquidem meretricis facta est ei, nec quodcunque uitium erubescit, dum lucri tendit ad questum. uetus querela est sapientis,  indignum amicitie lugentis occasum:

Illud amicitie quondam uenerabile nomen
   Prostat, et in questu pro meretrice sedet. 
Quod ex eo constat, quod si cesset utilitas, rarus aut nullus est, qui propter se uirtutem amicitie colat. In tot circulis seculorum, in tanto etatum lapsu, in tanta multitudine et differentia personarum, uix, ut ait Lelius, tria inueniuntur, aut quatuor paria in amore. Hoc ipsum arbiter noster ingemiscit, etsi alterius uideatur induisse personam. Ait enim:

Nomen amicitie si, quatenus expedit, heret,
   Calculus in tabula mobile ducit opus.
Cum fortuna manet, uultum seruatis amici,
    Cum cecidit, turpi uertitis ora fuga.
Grex agit in scena mimum, pater ille uocatur,
   Filius hic, nomen diuitis ille tenet.
Mox ubi ridendas inclusit pagina partes,
   uera redit facies, dissimulata perit. 



CAP. uIII. De mundana comedia, uel tragedia.

Et quidem eleganti utitur similitudine, quia fere quidquid in turba profane multitudinis agitur, comedie quam rei geste similius est. Militia est, inquit, uita hominis super terram . At si nostra tempora propheticus spiritus concepisset, diceretur egregie, quia comedia est uita hominis super terram, ubi quisque sui oblitus, personam exprimit alienam. Sed forte eo prophete rendit oracutum,  ut eos quos nondum terra absorbuit, doceat iugiter militare. Nam qui captiui uitiorum impulsu trahuntur ad penam, sicut bos immolandus ad uictimam, abeuntes post concupiscentias suas, etsi corpore uideantur inhabitare superficiem terre, uiui tamen absorpti sunt, et descendunt in infernum uiuentes. Et, si alium orationis sequimur tropum, terram usquequaque inhabitant, quorum conuersatio in celis est minime, nec sibi sciunt aliquid in celo esse, et id duntaxat affectant animo, quod cernitur super terram. His quoque militia iugis indicitur, quibus, ut ad fabulas redeamus, nec unda Tantali, Tytii uultur, rota Ixionis, Belidum urna, saxum Sisyphi deest, dum uoluntas mundo implicita, nequit implere propositum, quandiu peregrinatur  a Domino. Istorum uita militia, et certe malitia est. Quod si abhorres, alia interpretatione doceberis, quia uita hominis super terram tentatio est: que, si proprietatem nominis sequimur, mali frequentius habet notam. In hac utique tentatione, uel malitia, licet sibi septem millia uirorum Dominus reseruauerit, fere totus mundus ex arbitri nostri sententia mimum uidetur implere, ad comediam suam quodammodo respiciens, et, quod deterius est, eo usque comedie sue insistunt, ut in se cum opus fuerit, redire non possint. uidi pueros tam diu balbutientium uitia imitari, ut postmodum nec cum uellent, recte loqui potuerint. »Usus enim, ut ait quidam, egre dediscitur, et consuetudo  alteri nature assistit.« quam licet

Expellas furca, tamen usque recurret, 
Unde et ethicus prouide quidem et utiliter: »Optimam, inquit, uiuendi consuetudinem ab ineunte etate elige, eam tibi iucundam usus efficiet.« Magnorum proinde uirorum sensus, secularis hec expugnat comedia. uaria figura temporum, actuum quedam uarietas est. Porro actibus persone deseruiunt, dum in eis fortune iocantis ludus impletur. Quid enim aliud est, quod nouum quemlibet, et ignotum, nunc amplissimo induit potentatu, et in regni fastigium erigit, nunc alium purpuratum antequam natum de regni culmine in catenas hostiles proiicit, et seruituti addictum, in miserias extremas  precipitat. Aut, quod frequens est, non modo tyrannorum, sed et principum sanguine, infimorum hominum, aut etiam uilium seruorum, infames cruentat gladios?

Si fortuna uolet, inquit, fiet de rhetore consul:
Si uolet hec eadem, fiet de consule rhetor.
In eoque uita hominum tragedie quam comedie uidetur esse similior, quod omnium fere tristis est exitus, dum omnia mundi dulcia quantacunque fuerint amarescunt, et extrema gaudii luctus occupat . Quantumlibet in uiis suis iniqui floreant, et prosperorum concursu inaurentur, eis ad nutum fortuna seruiat, subuertet in fine gressus eorum, et tandem amara erit, quasi absinthium. Quare, inquit beatus Iob, impii uiuunt, subleuati sunt, confortatique  diuitiis? Semen eorum permanet coram eis, propinquorum turba, et nepotum in conspectu eorum, domus eorum secure sunt et pacate, et non est uirga Dei super illos. Bos eorum concepit et non abortiuit; uacca peperit, et non priuata est fetu suo. Egrediuntur quasi greges paruuli eorum, et infantes eorum exsultant lusibus. Tenent tympanum et citharam, et gaudent ad sonitum organi. Ducunt in bonis dies suos, et in puncto ad inferna descendunt . Quis letitie precedentis exitus potest esse amarior, aut felicis uie infelicior finis? Hec est enim uia illorum, qui in labore hominum non sunt, neque cum hominibus flagellabuntur . Utique deiecit eos consilium Domini, dum alleuarentur. Ei siquidem hec potius ascribenda sunt omnia, quam  fortune, que aut ab ipso, aut, quod magis reor, omnino non est. Ait namque ethicus:

Noli fortunam, que non est, dicere cecam.
Homerus quoque in illo celeberrime perfectionis opere dedignatus est nosse fortunam, adeo quidem ut in nulla parte tanti carminis nominetur. Malui. enim soli Deo, quem Morphan nominauit, uniuersa regenda committere, quam ut aliquid ascriberet temeritati fortune, quam utique sic constat minime esse deam, sicut certum est, dici et pingi cecam. Frustra ergo cecitas eius arguitur, que in natura rerum inueniri non potest. Unde et casus non esse conuincitur, si eum quis improuisum euentum esse definiat, cum nichil fiat, cuius ortum legitima causa,  et ratio non precedat, et fidelis concionator nichil in terra doceat fieri sine causa. uerumtamen quia preter intentionem gerentium aliqua, nonnulla contingunt preter opinionem, casus appellatione clauduntur, licet eque disponentis ratione preuisa sint, sicut ea que lege nature, necessitatis nexibus uidentur arctata. Proinde et hec ipsa contingentia, primeue omnium cause sic constat esse annexa, ut ad eam omnia referantur; et pro mea opinione, hec ipsa ad positionem omnium que sunt, necessario consequatur. Ridebunt forte prudentiores insipientiam meam, qui Deum esse, ad existentiam omnium, sequi consentio; sed ab effectu causam inferri, uel probabiliter me Peripatetici docuerunt. Porro doctores fidei eam ex omnibus causam necessario  inferunt, ex qua omnia, per quam omnia, et in qua sunt omnia, et sine qua factum est, aut subsistere, nichil potest. Quod ergo aliquid fortune uidemur ascribere, ei nequaquam preiudicat. Sed quia nobis ad homines sermo est, hominum uerbis utimur, pingui, ut prediximus, Minerua agentes de singulis, de nullo subtilem reddentes rationem. Quod si hoc ipsum patienter admittitur, ea que a philosophis gentium publice utilitatis gratia scripta sunt, audiri quid prohibet? Quecunque enim scipta sunt, inquit, ad nostram doctrinam scripta sunt, ut per patientiam et consolationem Scripturarum spem habeamus . Dum enim pax abest filiis Adam, qui ad laborem nati sunt, parati ad flagella concepti in peccatis, editi in labore,  non tam euntes quam currentes ad mortem, qua nichil tristius est, necessaria est patientia, utilis consolatio, que de oleo letitie in conscientia et de immensitate clementie Dei, predestinatos ad uitam, spe futurorum fouet et roborat. O custos hominum, inquit beatus Iob, humani generis calamitates in se exprimens, quare posuisti me contrarium tibi, et factus sum mihimet ipsi grauis?  Nemo siquidem est qui, exigentibus culpis, in se ipso non inueniat causas materiamque doloris, cum ipsius philosophie testimonio, unicuique contingat adesse, quod nollet, uel abesse, quod uellet. Unde et fidelis anima, cui uere beatitudinis gaudia differuntur, cum inferiori irriguo, irriguum superius petit. Ut ergo gentilium figmentis pium accommodemus auditum,  rerum omnium tragicus finis est. Aut si nomen comedie gratiosius est, non duco contentionis funem, dum constet inter nos, quod fere totus mundus, iuxta Petronium, exerceat histrionem. Quod et quidam temporis nostri scriptor egregius, infidelium tamen uerbis, eleganter expressit:

Ridiculos hominum uersat sors ceca labores,
   Secula nostra iocus, ludibriumque deis.
Huius itaque tam immense, tam mirabilis et inenarrabilis tragedie uel comedie theatrum, quo peragi possit, ei mirabiliter cequatur. Tanta est area eius, quantus et orbis. Difficillimum est ut quisquam admittatur exclusus, uel emittatur inclusus, dum carnis gerit luteum indumentum. Eam quippe tanta  subtilitate necesse est exui, ut per foramen acus possit sine omni attritione transiri. Alioquin integer nemo egreditur; forte ideo, quia capacem hanc aream »Styx nouies interfusa cercet.« uidi, inquit Ecclesiastes, cuncta sub sole, et ecce statim omnia uanitas , eo quod omnia, que a solido ueritatis statu recenant, uanitati, que nostram comediam deceat, subiecta sunt. uanitati enim subiecta est creatura non uolens. Licet enim nouem orbibus, siue globis potius sedium nostrarum habitatio tota claudatur, omnibus tamen quandoque egrediendum est, omnesque Charon ille inexorabilis uetusta sui temporis naue traiiciet. Omnibus quoque succedent alii, et sic transiens homo manet in specie, quemadmodum aqua pretereunte, notus  amnis manet in flumine. Ubi sunt, inquit, uiri potentes, ab initio scientes bellum, aut qui in auibus celi ludunt, et thesaurizant sibi aurum, in quo confidunt homines, iungentes agrum agro, domum domui, usque ad terminos loci, et non est finis possessionis eorum . Statimque subiecit, quod usu et assiduitate iam omnibus persuasum est: Hi ad inferos descenderunt, et alii in locum illorum successerunt . uerumtamen bene cum egredientibus agitur, qui non ab hoc fortune ludo transferuntur, eiiciendi in tenebras exteriores, ubi erit fletus et stridor dentium , et qui ab aquis niuium, quas sanctus Iob commemorat , ad calorem nimium minime transeunt. Bene cum illis agitur, qui suos exspectant Elysios, quos  presentia sua iustitie sol uerus illustrat. Sed quid est, quod Elysios campos a mutabilium rerum septis uerbis excludo? Certe pro parte inclusi sunt, patentes in latitudine bonarum mentium; quibus a Patre luminum datum est, ut in notitia et amore boni, toto sui agitatu uersentur. Unde ethicus inquieto extra se ineptam beatitudinem inquirenti:

   Quod queris ubique est,
Est Ulubris, animus si te non deficit equus. 



CAP. IX. Quod mundus suos habet Elysios; et quod eadem fides est nostri temporis et precedentium Patrum, et uirtutis cultores inspectores sunt theatri huius.

Mundus igitur suos habet

 Elysios, solemque suum et sua sidera nouit.
uirtus siquidem solaris quidam radius est, a fonte claritatis omnibus datus in usum, et qui omnia que attingit, claritate sui faciat eximia. Inde est, quod etiam illi, quos huius radii uenustas, quasi repercussa specie sui uidetur afflasse, statim in subiectorum conspectu clarescunt, fiuntque quodammodo uirtutis titulo gloriosi. Absit enim, ut quisquam uere sit gloriosus, nisi qui in Domino gloriatur. Non enim qui se ipsum, aut quem homo commendat, ille probatus est, sed quem Deus commendat . Quod utique uera et sola uirtus meretur, non quantacunque uirtutis imago. Hoc autem esse arbitror, quidquid in moribus egregium  de nature beneficio, et exercitio mentis citra gratiam, philosophi sibi repromittunt, eoque ipso euanuerunt in cogitationibus suis, de libero confisi arbitrio, et dicentes se esse sapientes, stulti facti sunt , stultique apparuerunt. Unde ethicus:

. . . . Satis orare Iouem qui donat et aufert,
Det uitam, det opes, animum mihi ego ipse parabo.
Alius quoque.

Nullum numen habes si sit prudentia; sed nos
Te facimus, fortuna, deam, celoque locamus.
Cato quoque, licet uerum non agnouisset Deum, gentiumque superstitionibus aberraret, in Lybia tamen Iouis, quem colebat, contempsit oracula, se ad ea que sibi gerenda erant, sufficere arbitratus. Et quidem etiam ipsa imago uirtutis, suam quamdam  habet uenustatis decorisque claritatem, ut quidquid in ea cernitur, eius merito uenustum credatur et decorum. Non tamen usquequaque decorum est, quod in tenebris ignorantie obscuratur: nec potest quisquam clarescere, nisi in fide illius, qui lux uera est, et illuminat omnem hominem, uenientem in hunc mundum . Ex quo patet, quod nisi in ueri Dei notitia et cultu, uera uirtus esse non possit. Quod et uisio Ezechielis non tacuit, qui eorum, que precedebant et sequebantur Christum, eamdem confessionem esse asseruit: sanctorum quippe ueteris et Noui Testamenti in eo distinguitur fides, quod isti iam sibi gaudent impleta, que illi exspectabant et desiderabant implenda. Sit ergo uenerabilis imago uirtutis, dum sine fide et dilectione  substantia uirtutis esse non possit. Et utinam inueniatur in nobis, qui uel uirtutis imaginem teneat!

Quis enim uirtutem amplectitur ipsam?
Quis etiam umbras uirtutum induit, quibus uidemus floruisse gentiles, licet eis subtracto Christo, uere beatitudinis non apprehenderint fructum? Quis Themistoclis diligentiam, Frontonis grauitatem, continentiam Socratis, Fabricii fidem, innocentiam Nume, pudicitiam Scipionis, longanimitatem Ulyxis, Catonis parcitatem, Titi pietatem imitatur? Quis non cum admiratione ueneratur?

Probitas siquidem laudatur, et alget. 
 Porro predicti, et consimiles magni quidem et laudabiles uiri, quasi quedam seculorum suorum sidera splenduerunt, illustrantes tempora sua, preambuli cetaneorum suorum in id iustitie et ueritatis, quod dispositione diuina illuxerat eis. Sic quoque in successionibus populi fidelis, nunquam humano generi ad noctis sue tenebras, cecitatisque molestias depellendas, sua sidera defuerunt, uiri quidem uirtutis titulo nobiles, magnorumque operum fulgentes insignibus, quorum exemplis ad cultum iustitie semper alii prouehantur. Nonne Abel innocentiam docuit, Enoch munditiam actionis? Quid de longanimitate spei et operis non habuit Ne? Quid de obedientia fideliter implenda defuit Abrahe? Isaac coniugii castimoniam instruit, et  Iacob laboris tolerantiam ostendit. Ioseph parricidas fratres boni retributione remunerat, eoque docet a bonis bona pro malis tribuenda. In multis millibus increduli, indurati, et Deum semper exacerbantis populi, Moysi mansuetudo ostenditur, et imminentibus aduersis, confidentis Iosue magnimitas declaratur. Iob patientie indicit exemplum. Et preambulus gratie Baptista Saluatoris dum penitentiam predicat et uitiis indicit fugam, confessionem eruit ueritatis, et ad increpationem iniurie, et condemnationem iniquitatis, omnium fidelium linguas exacuit. Quid utriusque Testamenti referam Patres, quorum exempla sunt disciplina morum, et rectissima instituta uiuendi? Hi quidem sunt in  septem millibus uirorum, quos sibi Dominus reseruauit, ut non curuarent genua sua ante Baal, aut cuicunque uanitati prostituant animas pretiosas. Hi sunt qui inter insensatos habentur insani, quia aliene insanie nolunt esse participes. Et finem sine honore habituri creduntur, quia dignitatem nature mundani histrionis habitu polluere dedignantur. Hi sunt forte qui de alto uirtutum culmine theatrum mundi despiciunt, ludumque fortune contemnentes, nullis illecebris impelluntur ad uanitates, et insanias falsas. Hi iam in suis gaudent Elysiis, ad utilitatem suam uident plurima, et ad eam omnia uisa retorquent. Cum enim fidelis anima de terra exaltatur, tunc demum omnia trahit ad se ipsam. Speculantur isti comediam mundanam cum eo qui  desuper astat, ut homines actusque eorum, et uoluntates indesinenter prospiciat. Cum enim omnes exerceant histrionem, aliquem necesse est esse spectatorem. Nec queratur aliquis, motus suos ab aliquo non uideri, cum in conspectu Dei agat, angelorumque eius, paucorumque sapientium, qui et ipsi ludorum istorum circensium spectatores sunt. Erubescat potius, si quis in tanta luce indecenter moueatur, et se totum exercitatione mimica deuenustet.



CAP. X. Quod sibi persone coaptantur, et depretiantur dissociate: et de Cleopatra, Augusto et Scipione: et quod Romani uanitati dediti sunt; et quis sit adulatorie finis.

Ceterum in hoc fortune ludibrio, persone sibi  inuicem coaptantur, et si altrinsecus diuertant, totius actus facies immutatur, ut si Glycerium tollas, aut Pamphilum. Sublato enim alterutro, nomen alterius perit, et si cum amantibus suspiciosum tollas senem, nullus est, aut inutilis omnino Dauus. Hinc est illud:

. . . . . . . . . . Fortis in armis
Cesareis Labienus erat, nunc, transfuga uilis,
Cunt duce priuato, terras atque equora lustrat. 
Si enim personas, que sibi assueuerunt, sibique faciunt, decretum fortune dissociet, fit plerumque, ut utraque ad omnia agenda sua uideatur inepta, et quasi exclusa ratione officii depretiatur. Fracta sunt lenocinia Cleopatre, ex quo nec Iulium inuenit, nec Antonium. Equidem orbis uictorem Cesarem  donis flexit, et inuicti uiri insuperabilem animum meretricius decor et prostituta facies superauit. Unde lenocinii eius sollicitudinem peta exprimens, adiicit:

uultus adest precibus, faciesque incesta perorat.
Cum uero Iulius rebus humanis exemptus esset, que Romani imperatoris coniugio fuerat gloriata, principis Romanorum ausa est affectare seruitutem. Nec frustra, cum ad omnia paratum inuenisset Antonium. Putabat enim ad Cesarem gloriam sibi nichil defore, si lectum eius ascenderet, qui successor rerum Pompeii, et ut simulabat iuris Cesarei, magis de temeritate fortune, quam de uirtutis conscientia confidebat. Porro cum ad sollicitandum  Augustum muliebris impudicitie audacia accessisset, spe sua frustrata, amorem honestatis reputauit iniuriam, castitati nomen dedit superbie, bellumque credidit indicendum ei, quem Iulio Cesare experta fuerat fortiorem. Omnes enim nocendi artes aggressa est, tandemque capta, et prouoluta ad pedes Augusti, etiam tunc sollicitauit oculos ducis. Sed frustra quidem. Nam pulchritudo eius infra pudicitiam principis fuit. Quod ubi desperata se ad triumphum uictoris prenouit reseruari, incautiorem nacta custodiam, egressa, se in Mausoleum regum recepit, ibique nobilissimis ex more induta cultibus, odoribus conquisitis, solioque diuitiis usquequaque referto, se iuxta suum collocauit Antonium, et mamillis uenisque suis apponens  aspides, sic morte quasi somno resoluta est. Psylli  siquidem, Augusti mandato adhibiti, qui malitiam ueneni solent linguis educere, eo quod sero uocati essent, opem ferre non ualuerunt. Digna quidem sic perire meretrix uenenosa, nata mores corrumpere, nobiliumque uirorum pudicitiam expugnare. Profecto antea regibus imperauerat, postmodum misera, nec miserabilis sibi sorte tragicum, sed Romano imperio, quod subuertere moliebatur, finem comicum fecit. Inter cetera clarioribus Augusti titulis connumeratur, quod in tante pestis congressu, mansit inuictus. uerumtamen in Scipione Africano aliquid non inferius inuenitur, qui post singularem de Hannibale uictoriam, singularis continentie insigne preconium meruit. Hannibal  namque Romanorum cecidit exercitum usque ad hostium satientatem, et donec preciperet militi suo, ut uel ferro parceret. De cesorum cadaueribus in torrente uergello pons solidus factus est uictoris iussu. Duo modii annulorum Carthaginem missi sunt, unde Martem suum Libye presidem aureo clypeo, ob insignem uictoriam, honoraret, essetque procul dubio tunc Roma diem ultimum habitura, si Hannibal quemadmodum uincere, sic et uictoria uti sciret. In uindictam istorum a senatu missus est Scipio Africanus, qui a Pyreneis montibus ad columnas Herculis et Oceanum usque tanta felicitate prouinciam recupauerit amissam, ut uix sciatur, citius an facilius uicerit. Qui etiam captiuos  pueros et puellas egregie pulchritudinis, restituit barbaris, nec in conspectum suum, eorum quempiam uenire passus est, ne quid de uirginitatis integritate, saltem oculis delibasse uideretur. Qualiter ei Hannibal cesserit, et manifestam uictoriam nota in puppi pretoria laurus polliceretur, scriptor belli Punici Titus Liuius refert. Ceterum in tanti triumphi gloria, quid illo ciue modestius, qui se in tanto successu, nec dominum, nec uictorem, ab aliquo, nisi ab Hannibale, paucisque complicibus, qui equas conditiones pacis, rupto federe, fraudulenter abiecerant, passus est salutari? Eos quoque, qui castigati non obtemperabant prohibentis imperio, quasi adulationis reos, et publice salutis hostes, ab exercitu remoueri iussit; cum tamen genus  Aeneadum hanc mollitiem aurium nondum exuerit, quin adulationibus delectentur. Cum uero ab initio grauissimi fuerint, in quo Troiane leuitatis originem precipue diffitentur, eos hoc uitio continue laborasse, historiarum celebre testimonium est. Inde est illud: »Romanus omnis adulatione corrumpitur, aut corrumpit.« Certe si non uerbis, possunt omnes fraudulentis muneribus expugnari. Et quos munuscula non deiiciunt, honoribus capiuntur. Urbis auspicia, sacrilegio parricidii, et fraterni sanguinis cruore, numinibus suis Romulus consecrauit. Deinde lemuribus infestatus, honore uano simulata communicatione imperii, fratrem placauit  occisum. Suos quoque imperatores, quos de more Romanus populus fideliter iugulabat, deificauit fidelius inani solatio, perfidiam pretexens manifestam, perinde ac si sorbitiunculas ei, quem peremerat, ministraret; eosque mentiebantur in sortem transiisse numinum ac si celo suo mundoque regendo, nisi tyrannis ascitis, Omnipotentis non sufficiat manus. Facti sunt ergo diui indigetes, aut, ut aliis placet, heres, quos nec etiam humana sorte dignos Romanorum perfidia reputauit. Tractum est hinc nomen, quo principes uirtutum titulis, et uere fidei luce presignes, se diuos audeant, nedum gaudeant appellari, ueteri quidem consuetudine etiam in uitio, et aduersus fidem catholicam obtinente. Si uero ueniatur ad uerba, in eo iam Romanus Grecorum perfidiam  antecedit, qui eo usque adulandi lenocinium docuit, ut a docili populo facillime transeatur. uoces quibus mentimur dominis, dum singularitatem honore multitudinis decoramus, natio hec inuenit, et ad finitimos posterosque sui nominis auctoritate transmisit. Si quando queris, illud tibi tempus occurrat, quo C. Cesar, exuens nescio an perficiens dictatorem, omnia factus, omnia occupauit. Illius certe temporis mihi sepe occurrit imago, cum ad potentioris nutum, subiectorum omnia disponantur, et licet animo reluctante, in se ipsos parati sunt exsilii, aut mortis dictare sententiam. Hinc quippe potestas terribilis; hinc angentis et urentis conscientie stimuli meticulosa corda concutiunt, et  precipuam in omnibus sibi uindicant auctoritatem. Adeo quidem, ut sacerdotes legis diuine precepta dissimulent, sapientiam nesciant seniores, iuris sit iudex ignarus, prelatus auctoritatis nescius, discipline subiectus, libertatem contemnat ingenuus, totus denique populus quietem et pacem. Dum enim omnes unius presidentis uoluntate feruntur, uniuersi et singuli suo priuantur arbitrio, Nonne hec erat facies temporis quando

. . . . . . Sedere patres censere parati,
Si regnum, si templa petat, iugulumque senatus,
Passurasque infanda nurus: 
eoque solo bene cum ciuibus actum est, quod Cesar  plura iubere erubuit, quam Roma pati? Nonne tyranni opinio, ad tyrannidis transiit successores, dum suspicantur, quod leges a se maluit tolli, quam ab humilibus obseruari? in eoque libertatis seruatur umbra, si se quisque quod precipitur simulat uoluisse, facitque, imo uidetur facere, de necessitate uirtutem, dum necessitati iungit consensum, et quod incumbit, gratanter amplectitur. Hic porro nulle sunt partes uere, aut ingenue libertatis, ubi totum sibi adulatio uindicat, uanitas totum, nichilque ueritati relinquitur, aut uirtuti. Adulationem uero sine dolo esse non dubites, cum in adulatorum persona de se confiteatur Gnato, quia cum maxime  decipio tunc triumpho. Sicut enim finis oratoris est persuasisse dictione, medici curasse medicina; sic adulatoris finis est suauiloquio decepisse. Nam et:

Fistula dulce canit, uolucrem dum decipit auceps:
Et uenena propinantur melle circumlita, quo citius noceant. uerum

Non est in medico semper releuetur ut eger, 
et finem suum qui in altero est, orator non semper assequitur. Sic adulator quidem non semper decipit, aut de amico triumphat, fine tamen suo non destituitur, si ex contingentibus nichil omiserit. Nec enim Ulyxes sirenum uoces euasit, quod ei aliquid suauitatis deesset ad gratiam, sed quia stimulis  uoluptatis, et meretricantibus illecebris uanitatis, solide uirtutis opposuerat robur. Tentator quoque Phariseus, et Herodianus insidiator, quas fraudis sue non adhibuerunt artes, ut eum caperent in sermone lingua dolosa, in cuius ore non inuentus est dolus?  Magister, inquit, scimus quia uerax es, et uiam Dei in ueritate doces, et non est tibi cura de aliquo, neque enim accipis personas hominum . Quid queso, blandius? Sed dolus quo tendat, inuidia quo feratur, subiecta interrogatio patefecit. Sequitur enim: Licet censum dare Cesari, an non?  Ecce laqueus paratur pedibus innocentis, et ad subuersionem eius decipulas suas frustra tetendit iniquitas. Si enim censum dandum esse censuerit, peculiarem populum Domini, semen  liborum, preclaram hereditatem Domini, decimis et primitiis et legalibus ceremoniis tantum obnoxiam, subiiciet seruituti. Si uero tributa neganda responderit his, qui pro salute et quiete omnium militabant, quasi seditionis auctor et reus imperatorie maiestatis a Publicanis iuste poterit comprehendi. uerum quia frustra iacitur rete ante oculos pennatorum, totius calumnie laquei dissoluuntur, dum prolato numismate census, suam cuique censuit restituendam esse imaginem; et ita que Cesaris sunt, Cesari restituenda, ut suo iure Deus non defraudetur. Equidem non omnibus datum est, ut blanditiarum laqueos sic euadant, cum eos alius non preuideat, alius etiam preuisos nequeat declinare. Unum tamen  certum est, illis, qui huic uitio dediti sunt, non magis placere uirtutem, quam illos bene olere, qui in culina habitant.



CAP. XI. De munusculariis et promissariis et quod promittere non expediat ad uirtutem.

In eo autem adulatorie uis magna consistit, si, omissis propriis, aliena commoda curare uidearis, de tuo nunquam aut raro, semper aut sepe loquens de illius, quem aucuparis emolumento. Preterea manum contine, ne, si quid etiam inuito ingeratur, accipias, dum influat Iordanis in os eius, qui dum omnia cupit, sibi quoque omnia de iure putat competere. Esuriens gula insatiabilium quorumdam animalium, donec satietur, communem aliis inuidet cibum; et in quo aliorum subuenitur inopie, se  fraudem perpeti suspicatur. Sic fortunatus sibi interdum subtrahi putat, quidquid quocunque titulo confertur in alium, teste Crasso, qui, ut dicitur, milite dissimulante, eo quod solus, aut pre ceteris apud Parthos aurum sitierat, aurum bibit. Iugurtha quoque sepe Romanum exarmauit, et fregit imperium, et exercitum, ipsius quoque urbis concussit maiestatem, nunc dans plura, promittens interdum plurima. Sed hoc liberum est his, et sepe conducit, qui aliqua donare consueuerunt. Alioquin promisso gratie conciliande non proficit, sed quasi deceptio fraudulenta, illam que esse uidetur plerumque exstinguit. Tanto quidem ualidius, quo cum prudentiori et grauiori uiro negotium geritur. Simplicitas namque circumuenientium insidiis latius  patet, et facilius supplantatur. Unde ille qui non urbem, sed orbem lasciuis impleuit amoribus, sollicitatorem puellarum et impudicum instruens amatorem, ait:

Promittas facito, quid enim promittere ledit?
   Pollicitis diues quilibet esse potest.
At philosophus nunquam, aut rarissime, et hoc ex iusta causa asserit conducibile. Si enim promissionis implende facultas non suppetit, temerarium est promittere quod prestare non potes. Si enim potestas adfuerit largiendi, nisi uoluntas beneficii producat effectum, promissor non gratiam de promisso, sed de mendacio contrahit maculam. Quod si ex interuallo promissi fidem impleuerit, liberalitatis decor, et beneficii species ipsa fuscatur, eo  quod qui distulit, interim uisus est noluisse. Unde uersificator egregius:

Denigrat meritum dantis mora, nam data raptim
   Munera, plus laudis, plusque fauoris habent.
Preterea quis de futuro certus est, ut sciat se quandoque posse implere quod differt? Nonne consiliarius ueritatis, assertor fidei, electionis uas  fidelium animos, quos aduentus sui exspectatione suspenderat, frustrauit a desiderio suo? Quid aliud agit illa ipsius excusatio, qua apud se non fuisse est et non, sed est tantum commemorat, et se leuitate non usum protestatur? Si non potuit ille, Domino impediente, quod uoluit  quis sapiens secure  quod ex facilitate nature pendet, promittit, cum leuiter possit ex causis quam plurimis impediri? Ad hec ex iusta causa potest interdum mutare quilibet uoluntatem. Dignus etenim beneficio pro tempore uidetur aliquis, qui processu rerum, eodem reperitur indignus. Et interdum indignus est, qui ad frugem melioris uite conuersus, beneficium meritis etiam a manu extranea, ut uulgo dici solet, extorquet. In his mutare propositum sepe non est criminis, sed uirtutis. Nam, ut a fabulis doceamur, Theseus unico filio suo non fuisset orbatus, si uoluisset mutare propositum. Et Phebus, urgente stimulo doloris, quem de Phetonis ruina conceperat, exsul a celi regione, Admeti non pauisset armenta, si ei uotum quo se, Stygis interposito sacramento  filio ambitioso obligauerat, mutare licuisset. Et ne fabularum instrumenta contemnas, rex incredulus, quod ex euangelica habes historia, salubrius incautum et perfidum soluisset iuramentum, quam in exstinguenda lucerna uerbi, auferendo preambulum gratie, ueritatis occidendo preconem, mensam pollueret, conuiuium incestaret, regiam pessundaret maiestatem, dum incestui cuncta seruiunt et obtemperant saltatrici. Ethica quidem regula est, quia non omnia sunt semper promissa soluenda; si forte aut accepturo damnosa, aut perniciosa sint promittenti. Et lex amicitie illa preualuit, qua sola honesta peti licet ab amicis aut fieri. Ipsoque iure cautum est, ut nulla promissio, que turpem aut tristem habeat exitum, impleatur. Postremo antecedens  promissio, consequentis beneficii gratiam aut exstinguit, aut minuit. Et sicut iacula, que preuidentur feriunt minus, et que omnino non precauentur magis ledunt, ita et in beneficiis quod ex promissione conceptum est, minus accipitur, et quod ex insperato prouenit, gratius acceptatur. Licet enim nuda promissio apud iuris, ut dicitur, peritos non pariat actionem, promissor omnis apud ueritatem  pollicem fixit, et iure ciuili cessante, fidei naturaliter obligatur. Sed quis actor durius aget, quam fides, si ipsa ceperit accusare? Si agit conscientia, quis absoluet? Certe:

Exemplo quodcunque malo committitur, ipsi
Displicet auctori, prima est hec ultio, quod se
Iudice, nemo nocens absoluitur,  
Si uero ipsa iustificat, quis condemnat? Procul dubio qui in illo timetur articulo, Dominus est, ubi et dies contemnitur humanus, et conscientia quod obloquatur non inuenit. Si uero animam accusant opera, et illi conscientia testis assistit, et causam ueritas examinet equitatis, quis, queso, pretor in ream, obnoxiamque mendacio grauius uindicabit? Sane, pretor, etsi uiua uox iuris esse dicatur, sententiam eius ueritas plerumque retractat. Sed ueritatis sententia manet irretractabilis. Quia iustitia eius iustitia in eternum, et lex eius equitas. Econtra in pretorio sepe summum ius summa iniuria est. Quisquis ergo promittit, debitor est, et ueritatis  urgente sententia, sponsionis fidem compellitur adimplere. Porro quod necessitas extorquet, gratiam minuit. Unde illud philosophicum quod premisi: »Promittere ne festines, ne cum uolueris non possis, aut nolis ex iusta causa cum possis, aut cum effeceris gratiam perdas, aut minuas; eo quod te ante illaqueaueris in uerbo oris tui.« Fit tamen ut non modo licitum sit promittere, sed et conducibile. Et ut aliorum ad presens taceantur exempla, Paracletum Christus ipse discipulis et promisit et misit. Eisdemque quid futurum esset illis, qui omnia pro eo reliquerant interrogantibus, sedes in regeneratione promisit, et iudiciariam, quam cum eo habituri sunt, potestatem. Ex quibus constat, quod causa propositum, opusque commendat,  ut liqueat ex his, quia non necesse est, philosophi regulam uitiari.



CAP. XII. De rationalibus et secretariis diuitum, et quod amicitia non nisi in bonis est, et quod diues familiarem potius exprimat quam amicum, et licet familiaritas diuitum utilis uideatur, sepe periculosa est, et quod innocenter uiuendum est.

Sed si non modo promissores, sed munuscularios, in gratia illius quem captas, antecedere pergis, te ratiociniis eius immisceas, parcas sumptibus, eo quod secretorum conscius, qui loculis parcit, diligenti patrifamilias displicere non potest. Grata sunt uitia eius, qui deformitatem morum, sumptuum parcitate compensat. »Optimum, ut ait Cicero, si nescis, uectigal parcimonia est.« Tenuis parcus impletur facile, et facillime exinanitur prodigus  diues. Arca sane capacissima fundum habet, et breui exitu congestarum aquarum quantalibet copia defluit, fontisque abundantia tollitur, scaturientis uene fecunditate sublata. Exili plerumque meatu inclusum egerit urna liquorem. Sic minutissimis, dum frequentibus et continuis sumptibus, amplissime exhauriuntur opes, et breuium subtractione minutiarum, maxima hereditas expilatur, nisi forte prodigus pecuniam inueniat rediuiuam.

Est luxus populator opum, cui semper adherens
Infelix humili gressu comitatur egestas. 
Illis ergo parcendum est, quorum necessarius imminet usus, et aliquid adiiciendum est quantitati, que iugi partium deductione decrescit. Et licet usui  defluant unicole patrimonii, gratum est diligenti patrifamilias, si uel ratiocinii calculo teneantur, peritque dupliciter, quod elabitur nescienti. Ad hec

. . . . . lucri bonus est odor ex re
Qualibet. Illa tuo sententia semper in ore
uersetur, diis atque ipso Ioue digna, pete:
»Unde habeat querit nemo, sed oportet habere!«
In his quidem uersari, est arctioris gratie funibus uincire diuitem, licet uersibilitate ingenii lubricum Protea uincat. Aut si ueritatis deficit gratia, uel ulterioris familiaritatis exhibitio constat. Ceterum licet utrumque non possis assequi, et rerum priuatarum participationem, et calculi cautiones, te secretis ingere, quauis arte. An nescis quod qui pergunt ipsis imperatoribus imperare,

 Scire uolunt secreta domus, atque inde timeri?
Et quo studiosus occultantur, eo diligentius sunt perscrutanda. Nempe

Carus erit uerri, qui uerrem, tempore quo uult,
Accusare potest.
Si tamen inter malos caritas aut amicitia esse potest; hoc etenim quesitum est. Sed tandem placuit, eam nisi in bonis esse non posse. Magna utique inter molles et malos concordia; sed ea tantum a caritate discedit, quantum lux distat a tenebris. Et licet interdum mali, sicut et boni, idem uelle, et idem nolle possint, amicitie tamen titulum non assequuntur. Unde et Crispo, historicorum inter Latinos potissimo, sed et ipsi Ciceroni placuit, in malis factionem esse, quod in uiris bonis  uera amicitia est. Sed quamuis uitiosus, prepediente malitia, amicus esse non possit, etsi non uenerabilis, uerendus tamen erit, qui conscientia secretorum, conscio terrorem potest incutere. Scitum est illud ethici, quia

Nil tibi se debere putat, nil conferet unquam
Participem qui te secreti fecit honesti.
Hoc quoque iam pridem uenit in dubium, an quemquam diuitum et potentum, amare contingat. Tandemque receptum est, eosdem nunquam amare, uel raro, et in eis precipue causis, in quibus se potius, quam alios amare uideantur. Contraria siquidem in eodem esse non possunt. Et quo diuites plurimum cupiditatis, eo habent minimum caritatis. Hec etenim inuicem maxime aduersantur.  Porro ut ait quidam: »Omnis diues iniquus aut iniqui heres est; et rarissimum est, ut diuitie affluant, nisi amoris et cupiditatis glutino solidentur.« Eas desiderantis animi uigilantia et labor acquirit; sed egrior sollicitudo retinet et conseruat. Inquit ethicus:

Non minor est uirtus, quam querere, parta tueri:
   Casus inest illic, hic erit artis opus.
Cum ergo istud ars, illud casus nomine censeatur, quis eas sine applicatione mentis intensa diutius seruat? Certe uetus prouerbium est: »Quia ubi amor, ibi oculus; et ubi uigil mentis intentio, ibi fixa cordis positio.« Unde licet inuito et repugnanti animo plerumque affluant, cor tamen apponere  fidelis philosophus prohibet, et Doctor gentium eos, qui diuites fieri cupiunt, in laqueum diaboli, et tentationis dicit incidere. Et qui utroque maior est, primogenitus mortuorum, et princeps regum terre asserit, Deo et mammone simul seruiri non posse. Quoniam.

Imperat, aut seruit collecta pecunia cuique.
Sed diuiti nunquam seruit, aut raro. Unde liquet diuites frequentius iniquos esse quam heredes iniquorum. Quomodo ergo regnat caritas, ubi iniquitas dominatur? Utique diues familiaris esse nouit, amicus nunquam, aut raro. Hic tamen non de eo, qui habet diuitias, sermo est, sed qui amat. Ex quibus liquet, quia quantacunque ex familiaritate potentioris gratia uideatur, diligentem cautelam  exigit subditorum. Alioquin omnis eius illecebra, »plus ales, quam mellis« in exitu habitura est. At expedit plurimum ad successus esse conscium secretorum. Quidni? Reuerentia crescit, inualescit auctoritas, arcentur incommoda, proueniunt utilitates, amicorum augetur numerus, cultoribus accedit deuotio, et fortuna totius gratie sue, et felicitatis auram uidetur beatulis inspirare. Ceterum istorum omnium nouissima quouis absinthio amariora sunt, et si interim non amarescunt, iustam amaritudinis habent suspicionem. Res siquidem periculosa est, diuitum aut potentum communicare secretis. Si quid enim eis per incuriam forte elabitur, cui, nisi conscio imponetur? Quod cubicularii, aut ciniflones, mimiue, aut quicunque nebulonum,  quibus delicatus diuitis sensus, aut furor carere non potest, in lupanari uel taberna sparserunt, aut ut se uindicarent a familiaritate potentis, diuulgauerunt in populo, in illius calumniam retorquetur, qui in consiliis aliquem locum uisus est tenuisse. Si motus rerum prescire desideras, meritoria discute, et lixarum castrensium inquire sententias. Nihil enim adeo occultum est, quod eis ex aliqua parte non reueletur. Si mihi non credis, uel Aquinati nostro aures accomoda. Ait enim.

O Corydon, Corydon, secretum diuitis ullum
Esse putas? serui ut taceant, iumenta loquentur,
Et canis, et postes, et marmora: claude fenestras,
uela legant rimas, iunge ostia, tollito lumen
E medio, taceant omnes, prope nemo recumbat:
Quod tamen ad cantum galli facit ille secundi,
 Proximus ante diem caupo sciet.
Procedo. Si terre secretum suum infodiat, uel arundo succrescens hoc producet in publicum, et leui flatu in auras proferet, quoniam

Auriculas asini Midas habet. 
Pallas quoque Erichthonium suum occultare non potuit, quin ipsum iam cognitum cornicis garrulitas publicaret: unde quia alieni admissi delatrix fuit et conscia, coloris perdidit uenustatem, et garrulitatis incurrit notam. Preterea secretarii diuitum, quasi quidam tolutarii uel clitellarii sunt, et qui eorum delictis onerentur: quidquid ab eis delinquitur in istorum infamiam cuditur; nisi forte  ea sit de potente opinio, ut nullo possit consilio deprauari. Si enim solemnis est malitia eius, si fraudis et doli uulgata opinio, totius familie fama purgatur, ac si capitis languor infirmantium denigret dolorem laterum. Alioquin si benignior, si ciuilior creditur potentatus, omnia deliramenta eius familiares, quasi clitellarii, quibusdam nominis sui humeris portant. Sed recte gestorum nil nisi benignitati, aut ciuilitati potentis ascribitur. Et si quando calculus grauior imminet, quasi pellem pro pelle, animam tuam dabit diues pro fama sua, et ut in te retorqueat culpam suam, caput tuum meritis criminum, penis non uerebitur obiectare. Sed quod magis mirabile, gratulabitur, si astutia sua industrie tue labores et sollicitudines, hac  mercede donauerit, ut te reddat infamem, et si fecerit, aut finxerit te criminibus inauditis obnoxium. Non est enim malum in ciuitate quod non in diuitis consiliarios impingatur, cum inanis sit excusatio, eo quod omne officium, sibi potentatus conformat, nemoque sapiens diu fluctuat consilio imprudentum. Omnia namque discernit et iudicat. An eum putas in conscientia sua securum quiescere, cuius turpitudinem producere potes in lucem et proferre in publicum? Certe omnis, qui malus est, odit lucem. Et opus omne, artificis sui uidetur habere imaginem. Meretricantium mulierum fucus dum argui ueretur a lumine, petit umbras, et timet ne se ipsis deformiores sint, si immediata luce uidentium obtutibus pateant. Hoc ergo  illarum tota uigilantia querit, ut quod non est in eis, prestricti oculi uideant, et qui uident, ceci faciant. At in his que natiuo colore confidunt, longe aliter est, quia

Hec amat obscurum, uolet hec sub luce uideri,
Iudicis argutum que non formidat acumen. 
Licet itaque secretorum communio aliquid felicitatis uideatur adiicere, securitati tamen plurimum demit. Difficile, aut potius impossibile est illos percurrere, qui, hac uia ad inferos descenderunt, aut penis nouissimis se ingemuerunt affectos.

Heu mihi cur uidi, cur noxia lumina feci!
inquit ille, qui an de conscientia alieni, an proprii operis noxa deportationem meruerit, incertum est.  Certum tamen est, quod mala aliena nouisse non expedit. uerumtamen siue sciantur, siue non, nichil tutius est quam propriam conscientiam conseruare. Philosophus sic inter hostes uiuendum censuit, tanquam inter amicos; et inter amicos, ac si in mediis hostibus uiueretur. Et satyricus:

uiuendum est recte cum propter plurima, tum de his
Precipue causis, ut linguas mancipiorum
Contemnas, nam lingua mali pars pessima serui.
Sed non modo propter linguas seruorum, uerum propter gladios, et uenena potentum, et insidias omnium, precepto satyrici parcendum est.



CAP. XIII. Quod uindicari possunt, que sunt adulationibus acquisita: et de lenonibus, et mollibus, et pene eorum; et quod pudicitia auferri non potest uiolenter, nisi mens ipsa consentiat.

 Atqui adulator ei nequaquam parere potest, qui nichil aliud querit, nisi ut placeat. Si potest, per se; sin autem personam suppositam, querit uxorem forte, aliamue coniunctam uel iure, uel affectione. Affectio tamen efficacior est, eo quod ad naturam familiarius accedit, ipsique unitur anime, quidquid affectionis federe copulatur. Non est utique perniciosior assentatio, quam ea que affectionis inductione procedit. Inde est quod sepe mariti arctius amplectuntur, et se riualibus suis exponunt plenius, et sepius inuitant ad cenam matrimonii corruptores, dum, ut prouerbialiter dicitur, amator incautus pudice magis uxori, quam infidelibus oculis credit. Nonne satis delusus est,  qui oculis suis assertionem femineam, que ex eo solo decipit crebrius, quod intercipitur rarius, anteponit? Pica siquidem puluinaris efficacissima est, et, ut dici solet, cornix nocturna quouis oratore disertior, et cuiusque operis faciem, quocunque libuerit colore, uestit. Quo ergo cautior, eo suspectior habenda est. Si dolus dedit causam contractui, rescinditur, et reuocantur omnia, que ex eo, uel ob id profecta sunt. Heredes quoque defuncti in solidum et in perpetuum tenentur de eo, quod ad eos constiterit peruenisse. Sed quid adulatore dolosius? At mihi forte obiicies, quia non omnes noui. uerum quidem est; sed a multis mihi didicisse uideor omnium mores. Duellius iam senex, iam decrepitus corpore cordeque trementi,  dolens sibi exprobratum esse in iurgio, quod oris uitio fetidus esset, se domum contulit. Cumque uxori grauius quereretur, quod nunquam eum monuerat huius uitii querere medicinam: »Fecissem, inquit, nisi putassem ora uirorum omnium sic olere.« Laudare poteris eius matrimonii pudicitiam, et preferre patientiam mulieris, que uiri uitium tanta patientia tulit, ut ille infelicitatem corporis, non uxoris fastidio, sed maledicto senserit inimici. At et ego de adulatoribus aliquid tale respondeo, quia omnes arbitror sic olere. Omnes fallaciam et dolum redolent, et quocunque se uertant, pudicis naribus, hunc important, non odorem, sed fetorem. Quidquid ergo ex ea causa acquiritur, etiam ab herede iuste potest auelli. Nec  credo quod possit petitoribus obuiari, si uindicare audeant, quod adulatoribus contulerunt. Sed quis sapiens et intelliget ista? Aut ad hoc quis idoneus, cum non modo in omni domo, aut conuiuentium cetu, adulantium tanta sit copia, ut si quis modestus aduersus eos mutire audeat, illos

Defendat numerus, iuncteque umbone phalanges? 
Certe dum uir honestus innitens conscientie, tutumque insistens officiis, esurit, sitit, alget, et multiplices fortune indignantis iniurias excipit,

uilis adulator picto iacet ebrius ostro,
deliciis ingurgitatur ad crapulam, uino estuat, lautioribus cibis distenditur, et pro arbitrio uariis  artificiis celum sibi contemperat. Primos habet recubitus in cenis, in conuentibus primos consessus, preelecto prenomine conclamatur, salutationes excipit primas, primas sententias in iudiciis profert, in demonstrationibus honestissime, in deliberationibus utilissime sentit, quidquid loquitur, sal merum est; quidquid agit, iustitia uel liberalitas. Age ergo et inter istos sapere aude. Illico »multa adulatorum ueniet manus, et ueluti te Iudei cogent in suam concedere turbam.« Multitudine itaque tuti sunt, et artificio, ut ipsos possint etiam reges, et principes expugnare. Et miro modo inermis populus preualet in armatos, et mollitie que robustissima sunt, potenter expugnat. Disposueram  tamen silere de mollibus, qui sicut ignominiosi, ita sunt et uidentur innominabiles. Silentium indicit reuerentia morum, et uerecundus animus, natura dictante, illorum declinat aspectum. Quid multa?

Si natura negat, facit indignatio uerbum.
Apud istos ars est suam pudicitiam prostituere, alienam uiolare, uel oppugnare. Nec quidem simpliciter suam, cum matrimonii temerentur iura, et coniugis adulterium coniux procuret. Dum egreditur sponsa de thalamo suo, coniugem noli maritum credere, sed lenonem. Producit eam, libidinosis exponit, et si spes dolosi nummi refulgeat, affectus callida simulatione prostituit. Filia namque decentior, aut si quid aliud in familia placeat ditiori,  publica merces est, exposita quidem, si emptorem inueniat. Sed licet iustus dolor eos aliquatenus cruciet, qui tori participes admittunt, aut faciunt; egritudo tamen utilitatis compendio mitigatur, uel saltem doloris dissimulat cruciatum. Si enim res serio agatur, si libera donentur cunctis iudicia, non est dolor, sicut dolor ille, quo corpus suum quis uidet aliena libidine pollui. Cetera namque peccata extra corpus sunt; sed qui fornicatur, in corpus suum peccat . Hoc, inquit, os ex ossibus meis, et caro de carne mea, ut iam non duo sint uir et mulier, sed una caro. Hec utique sine dolore non scinditur, neque sine inuidia communicatur.

Non bene cum sociis regna uenusque manent:
 et sicut »nulla fides regni sociis,« ita nec tori. Certe facilius est, regni diuitias, quam affectionem coniugii alii cedere. Atqui nec isti coniuges sunt, sed lenones. Tunc demum omnia creduntur exposuisse diuitibus, cum fidei fidem faciat fides uiolata. Sed quid filias et uxores  exponi queror, aut prostitui? In ipsam naturam, quasi gigantes alii, Theomachiam nouam exercentes, insurgunt. Filios offerunt ueneri, eosdemque in oblatione pupparum uirgines preire compellunt. In illis etenim etatis maturitas exspectatur; at in his sufficit aliene impudicitie uoluptatem posse expleri. Pudet dicere, quod se ipsos uiri etate prouectiores et sensu, turpitudini tante non  subtrahunt, et cum eos in nobiliori sexu natura creauerit, ad deteriorem quantum in ipsis est, ex innata malitia prolabuntur, effeminati uitio et corruptela morum, cum tamen nature beneficio, femine esse non possint. Cum lasciuientis diuitis luxus libidini uota sua precingit, recumbentis pedes calamistratus comatulus excipit, nitorem inuidens meretrici, histrioni habitum, cultum procis, uirginibus ornatum, triumphalem quoque principibus apparatum, et in aliorum conspectu pedes, et ne plus dicam, teneris manibus tibias tractat. Chirothecatus enim incessit diutius, ut manus soli subtractas emolliret ad diuitis usum. Deinde licentia paululum procedente, totum corpus impudico tactu oberrans  pruriginem scalpit, quam fecit, et ignes ueneris languentis inflammat. uerum hec abominatio, non tam ostendenda est quam conspuenda, puderetque eam nugis nostris esse insertam, nisi eamdem Apostolus, Romanis scribens, uerbis manifestius expressisset dicens, quia femine eorum immutauerunt naturalem usum, in eum qui est contra naturam, et masculi, relicto naturali usu femine, exarserunt in desideriis suis in inuicem, masculi in masculos turpitudinem operantes, ut darentur in sensum reprobum , facerentque quod minime conuenirent, et uitiis uniuersis obnoxii, indignationem Dei, et omnium penarum in se aculeos prouocarent.

Et tunc quidem in auribus Romanorum hoc tuba  apostolica conclamabat, quando impiissimus imperator Nero, luxurie seuientis, puerum Sporum, exsectis testiculis in muliebrem naturam transformare conatus est. Ab eo tempore prouerbium natum est: »Quia usus formosorum abusio est,« et illud: »Forme gratia eo minus grata sapienti est, quo corruptio est gratior corruptori.« Difficilius etenim ab infirmis defensoribus custoditur, quod plures appetunt. Illud incauto facilius subripit fraudulentus, aut inuito pudicitie predo uiolentus extorquet. A Patribus tamen pridem diffinitum est, quia pudicitia auferri non potest, nisi mentis corruptio antecedat. Quod enim, ut magnus asserit Augustinus, non precedente libidine uiolenter patitur corpus, uexatio potius dicenda est, quam corruptio.  Ibi ergo seruari pudicitia potest, ubi nulla, nisi uoluntaria esse potest corruptio, in mentis scilicet integritate, ubi in eternum seruari pudicitia potest. Nec magnum est integram esse carnem, ubi mens tetra corruptione polluitur. At nunc si deceptor amans, aut uiolentus abest, ita male a teneriori etate instituuntur adolescentes, ut oculis lasciuientibus, nutu faciei, corporis gestu habituque exteriori, et lenocinio uix ipsis meretricibus concesso, sollicitent corruptores, et legum que in eos iam plurime late sunt, nullam habeant reuerentiam uel timorem, licet in eos grauissime animaduertendum decreuerit imperator. Ait enim: »Cum uir nubit in feminam uires porrecturam, quid cupiat?« Ubi sexus perdidit locum, nec scelus est  quod non perficit scire, ubi uenus mutatur in alteram formam, ubi amor queritur et non inuenitur, iubemus insurgere leges, armari iura, ut gladio ultore, et exquisitis penis, subdantur infames, qui sunt, uel futuri sunt rei. Sed neque consentientibus parcit, quin eis penam irroget capitalem, cum et lege diuina facientes, et consentientes, pari pena plectantur. Ipsosque, magno episcopo auctore , consentientes definiuit esse, qui notum errorem reticent, aut corrigere cum possint, dissimulant. Sed quid de eis uerecundum, odiosumque sermonem protendimus? Ut sortem eorum condigna conclusione claudamus, procul dubio pluet super eos Dominus laqueos  ut non effugiant, ignis, sulphur, spiritus procellarum, pars calicis eorum, et cum auctoribus suis, quos Sodoma deuorauit, erunt seculis in fetorem, et opprobrium sempiternum. Quid proderit, queso, eis tunc diuitum fauor? Aut quis potest esse temporalium usus aut uoluptas, quem tantus dolor, et tanta erubescentia non absorbeat?



CAP. XIu. Adulatores puniendos esse, tanquam hostes deorum et hominum, et ueritatem gratanter amplectendam, et patientiam custodiendam, tam rationibus quam exemplis maiorum.

Sed, ut uulgari prouerbio dicitur: »Deus ille pre ceteris colendus creditur, qui subuenit in presenti.« Ideoque non curant quomodo, dum tamen  hoc quod expetunt faciant. Egregie quidem Cecilius Balbus: »Imperator, inquit, Auguste, tum in multis, tum in eo maxime elucet prudentia tua, quod isti nondum te omnino insanum reddiderunt, qui ut tibi applaudant, non modo diis, sed tibi ipsi, et populo iniuriam faciunt. Deorum siquidem minuunt reuerentiam, quo parificant tibi. Te arguunt insipientie, dum conditionis tue repugnante natura, te parem numinibus esse persuadere presumunt. Nota superstitionis inurunt populum, cui mortales deos pro immortalibus persuadent esse colendos. Sane in eo aliquid diuinum tibi inesse monstrabis, si omnes istos, qui diuinitati tue fraudulenter applaudunt, rapi feceris ad tormenta. Quis enim deorum ei parcat, a quo se deceptum iri intelligit?  Quis non irruat in eum, qui aureos Iouis oculos eruit, aut argento gemmisque sublatis uestam nititur excecare? Quis de Martis capite adamantinum lumen impune temerariis effodit unguibus? Nempe deos inuisibiles, et immortales circumuenire, et eis fallacie parare insidias, grauioris culpe est, eo quod ab his uisibilium deorum fabrica sustentatur et regitur, et bonorem aut contemptum qui istis exhibetur, illi remunerant. Si sapis ergo, Auguste, in deorum hostes insurges, et te, si non Deum, quod nequaquam es, uel deorum te docebis esse cultorem, si deceptores istos exterminaueris, excecatores tuos, deorum contemptores, et utrorumque iniuriam punias.« Hec Cecilius. Factio tamen adulatorum preualuit, quod et presentium  rerum declarat satus. Adeo quidem, ut si quis popularium modestie conscius, assentationis et scurrilitatis uitio crediderit temperandum, hostes felicium censeatur aut inuidus. Eorum siquidem aures tenere sunt, et iam obsurduerunt uero, et linguam seueriorem sine offensione grauissima non admittunt. In quo quantum a uirtute maiorum etas nostra degenerauerit, perspicuum est, cum sine patientia aut nullum, aut rarum esse opus uirtutis uerbis docuerint, et exemplis. Unde et Aristippus a maledicente se discedens, dixisse legitur: »Ut tu lingue tue, sic et ego mearum aurium dominus sum.« Antitanes quoque cuidam dicenti: »Maledixit tibi ille,« »Non mihi, inquit, sed illi qui in  se, quod ille culpat, agnoscit. Sed et si mihi maledicere curet, non curo, quia auditus lingua debet esse robustior, cum singulis hominibus lingue sint singule, sed aures bine. Aliquatenus tamen curo, quia eo ipso me fatetur esse superiorem, quoniam superioris persone usus est detractionibus subiacere, inferioris inferre. Gauderem itaque, nisi urgente humanitate compaterer infelici.« Item T. Tatius maledicenti sibi Metello: »Facile, inquit, est in me dicere, cum nec sim responsurus.« Quid Xenophon? »Tu, inquit cuidam, maledicere didicisti, et ego, conscientia teste, didici maledicta contemnere.« Sed et Diogenes, cum ei nuntiasset amicus: »Te amici cuncti uituperant,« »Oportet, inquit, sapientiam ab insipientibus feriri, esse enim meliorem  indicat mala lingua quem carpit.« Quid Plato? totius philosophie robur, patientia est. Cum et Socrates non modo uerbo neget sapientem posse offendi, sed aduersus omnem fortunam robore uirtutis sue manere immobilem. Et ne philosophis solis patientiam sic placuisse credas, ipsorum imperatorum ad eam publicandam exempla concurrunt. In Grecia quis maior, aut clarior Alexandro? Ei Antigonus pedagogus citharam fregit, abiecitque dicens: »Aetati tue iam regnare conuenit, pudeatque in corpore regni uoluptatem luxurie dominari.« Quod et ille patientissime tulit, licet plerumque impatientissimus fuerit, et patrem sicut uirtute, ita uitiis superaret. Eidem quoque eleganter et uere comprehensus pirata scribitur respondisse.  Cum enim Alexander interrogaret, quid ei uideretur quod mare haberet infestum, ille libera contumacia, »Quid tibi, inquit, ut tu orbem terrarum? Sed quia id ego uno nauigio facio, latro uocor; quia tu magna classe, diceris imperator. Si solus, et captus sit Alexander, latro erit. Si ad nutum Dionidi populi famulentur, erit Dionides imperator. Nam quoad causam non differunt, nisi quia deterior est qui rapit improbius, qui iustitiam abiectius deserit, qui manifestius impugnat leges. Quas enim ego fugio, tu persequeris, ego utcunque ueneror, tu contemnis. Me fortune iniquitas, et rei familiaris angustia, te fastus intolerabilis et inexplebilis auaritia, furem facit. Si fortuna mansuesceret, fierem forte melior. At tu quo fortunatior, eo nequior eris.« Miratus Alexander  constantiam hominis eum merito arguentis: »Experiar, inquit, an futurus sis melior, fortunamque mutabo, ut non ei a modo quod deliqueris, sed tuis moribus ascribatur.« Eum itaque iussit conscribi militie, ut posset exinde saluis legibus militare. Sed ne a solis Grecis mutuemur instrumenta uirtutum. Scipio Africanus, cum eum parum pugnacem quidam argueret: »Imperatorem, inquit, me mater peperit, non bellatorem.« Marius quoque cum eum Teutonus quidam ad pugne certamen prouocaret, respondit, si cupidus mortis esset, se uitam laqueo posse finisse, et sapientem non tam pugnam quam uictoriam querere. Primus Romanorum imperator Iulius Cesar quam patientissime multa sustinuit. Cum enim caluitium iniquissime ferret, et deficientem  capillum a ceruice conuocaret ad frontem, ab irato milite ei dictum est; »Facilius est, Cesar, te caluum non esse, quam me in exercitu Romano quidquam egisse, uel acturum esse timidius.« Idem lato clauo usque ad manus fimbriato utens, laxius cingebatur. Unde Sylla, optimates sepius admonens, dicebat, ut puerum male precinctum cauerent. Preterea margaritarum cupidissimus erat, quas, pondus earum interdum manu conferens, discernebat. Cum ergo Cecilio inuito, rem ut faceret senatus auctoritate denuntiasset, ut ei uidebatur iniustam: »Ante, inquit, satiaberis margaritis.« At hec forte aut aliena uidebuntur, et que uiri fortis animus honestius dissimularet. uerum et famosi libelli de eo  scripti sunt, et iocularia carmina in eum publice diuulgata, ut est illud militum in triumpho Gallico celebratum:

Gallias Cesar subegit, Nicomedes Cesarem,
Nicomedes non triumphat qui subegit Cesarem. 
Eo quod Nicomedes rex Bithynie Cesarem ferebatur stupro subegisse, in ulteriorem familiaritatem dum iunior esset admissum. Facilitatem quoque Cesaris in augendo senatu Gicero nimis acriter et palam irrisit. Nam cum ab hospite suo P. Manlio rogaretur, ut priuigno suo decurionatum expediret, ait assistente frequentia: »Rome si uis habebit, Pompeiis difficile est.« Sed et in epistola ad C. Cassium uiolatorem dictatoris mordacius scripsit:  »uellem Idibus Martii me ad cenam inuitasses, profecto reliquiarum nichil fuisset, nunc me reliquie uestre exercent.« Sed Augustus fortune fauor, et Romani decus imperii, auunculo suo Iulio longe patientior exstitit. Cum enim Antonius maternam eius originem despiciens, eum Afrum genere, et natura panificum diceret, hoc ridens pertulit, et eumdem sorore tradita in affinitatis gratiam admisit. Cum uero idem aduersus priuatum quemdam grauius excandesceret: »Loquere, inquit, Auguste, quod placet, quia diligentiam auribus, lingue taciturnitatem indixi, quietem manibus, et in omnibus his potentiam tuam accusa, quia nichil aliud argui potest in patientia mea.« Ad hec non modo in se  seruabat patientiam, sed eamdem aliis indicebat. Unde cum Tiberius quereretur per epistolam suam, quod multi de illo perperam loquerentur, ita rescripsit: »Mi Tiberi, noli nimis indignari, quemquam esse qui de te male loquatur.« Satis est enim si hoc habemus, ne quis nobis malefacere possit. Idem tanta comitate quoslibet se adeuntes excipiebat, ut quemdam Romanum ioco corripuerit, quod sic sibi libellum porrigere uereretur, quasi elephanto stipem. Et quantum Nero adulationibus captus est, tantum iste ab eis auersus est. Unde appellationem domini, ut maledictum et opprobrium, semper exhorruit. Denique cum eidem descendenti per sacram uiam, desperatus quidam diceret: »O tyranne;«---»Si essem, inquit, non diceres.« Obseruatum etenim  est, quoties ingrediebatur urbem, ne supplicium de quoquam sumeretur. Curtius eques Romanus deliciis affluens, cum macrum turdum sumpsisset in conuiuio Cesaris, interrogauit an mittere liceret; respondit princeps: »Quidni liceat?« Ille statim per fenestram misit. Miles peritus aucupii, noctuam, que Cesaris noctes inquietauerat, spe ingentis premii captam tulit ad Cesarem. Laudato imperator mille nummos dari iussit. At ille ausus est dicere: »Malo uiuat, auemque dimisit.« Abiitque contumax miles non sine admiratione multorum, Cesar non offenso. ueteranus cum sibi die dicto periclitaretur, Cesarem rogauit in publico ut adesset: ille prestantissimum aduocatum, quem elegerat, sine mora dedit, commendauitque ei litigatorem. ueteranus  autem exclamauit uoce magna: »At non ego, Cesar, periclitante te bello Actiaco, uicarium quesiui, sed pro te ipse pugnaui, detexitque impressas cicatrices.« Erubuit Cesar, uenitque in aduocationem, ut qui uereretur non superbus tantum, sed etiam ingratus uideri. Intrauerat urbem adolescens simillimus Cesari, perductumque ad Cesarem interrogauit Augustus: »Dic mihi, adolescens, fuit unquam mater tua Rome?« Negauit ille, nec contentus adiecit: »Sed pater meus sepe.« Ioci itaque asperitate urbana notitiam omnium, et familiaritatem imperatoris sibi conciliauit. Augustus in Pollionem scripserat Fescenninos: »At ego, inquit Pollio, taceo. Non est leue in eum scribere qui potest proscribere.« Sicut autem non facile concipiebat iram,  ita nec facile admittebat ad amicitiam; et quem semel admiserat, constantissime retinebat. Eidem inter uaria dedecora a quodam probrose obiectum est, quod adoptionem auunculi stupro meruerit, quia eum Iulius arctius admisisse dictus est, non sine rumore prostrate pudicitie. Alius quoque eidem iratus obiecit, quod solitus esset crura ardenti face suburere, quo mollior surgeret pilus. Sed et eo tympanizante, ut in primo libro dixisse me memini: »uidesne, inquit plebeius quidam, ut cinedus orbem digito temperat?« Et cum nanus ob corporis breuitatem conuitiantis cuiusdam impetu diceretur, sibi calceamentis grandiusculis utendum esse respondit. Tiberius quoque cum in multis legatur fuisse culpabilis, tamen aduersus conuitia satis firmus  ac patiens exstitit, dicens, quia in ciuitate libera, linguas liberas esse et mentes hominum oportebat. Et, ut ad peiores transeam, Domitianus uerborum satis patiens fuit, in quo sic lusisse fertur orator Lucinius. Non esse mirandum, quod eneam haberet barbam, cui os ferreum, cor plumbeum esset, eo quod dura duntaxat loquebatur, que ex iniquitatis adipe, quam corde conceperat, procedebant. Iniquitatis enim sedere describitur super talentum plumbi. uespasianus quoque de quo in libro secundo, dum Hierosolymorum destructio describeretur, fecimus mentionem, etiam infirmorum conuicia patienter tulit; adeo ut sene bubulco proclamante in improperium eius: »uulpem pilum posse mutare non  animum, eo quod natura cupidissimus esset pecunie, nec auaritiam minueret processus etatis,« respondisse dicatur: »Huiusmodi hominibus debemus risum, nobis correctionem, sed penam criminosis.« Nam de Tito filio eius quid dicam? qui patris auaritiam tanta liberalitate purgauit, ut amor et delicie humani generis ab omnibus diceretur, constantissime tenens in moribus, ne quem postulandi gratia ad se accedentem, sine re uel spe, quocunque modo dimitteret. Unde interrogantibus domesticis, cur plura polliceretur, quam prestare posset, respondit: »Non oportet quemquam a sermone principis tristem discedere.« Idem quoque recordatus super cenam, quod nichil tota die cuiquam prestitisset dolens et gemens dixit: »O amici, hunc  diem perdidi.« Quem in uita offenderit, ab Hierosolymorum reuersus excidio, nondum legi: et forte illum uindicem innocentie, et crucifixi Redemptoris, elegit Dominus, qui populum excecatum incolumi conscientia non modo innocenter, sed et religiose deprimeret et deleret. Nactus etenim horam, qua moriendum erat, cum lectica ueheretur, suspexisse dicitur celum, multumque conquestus est, eripi sibi uitam immerenti. Neque enim exstare ullum factum suum, quod sibi penitendum esset excepto uno duntaxat. Id quale fuerit, nec ipse tunc prodidit, neque cuiquam notum fuit. Quid de patientia huius loquar, cuius tanta benignitas erat, ut sua iniuria, dum a conciuibus abstineret, uix crederet quemquam posse moueri. Tante siquidem ciuilitatis  et humanitatis in imperio fuit, ut omnibus prodesse, nullumque punire studuerit; conuictos coniurationis contra se dimisit illesos, et in pristinam familiaritatem admisit. Sed et Domitianus, quia grauissimam Theomachiam exercuit post Neronem, huius uirtutis aliquid plerumque indulsit ciuibus, licet in eos gratis quandoque insaniret, homo quidem usquequaque inutilis, et qui nichil aliud habebat uirile, nisi nomen imperii. Ut tamen ignauiam mentis, et inertiam corporis, sub pretextu principatus occuleret, quotidie sibi secretum horarum spatium uindicabat, nec quidquam interdum facere consueuerat, nisi captare muscas, et easdem stylo preacuto configere; ut cuidam interroganti, ne quis intus esset cum Cesare,  non absurde sibi responsum sit a Metello: »Nec musca quidem.« Quod licet impiissimo principi innotuerit, dissimulare maluit quam punire. Sed cur patientie exempla propono, cum omnibus liqueat nichil firmum esse et stabile, quod leui flatus aura concutitur? Quis uirum fortem credat, quem uerborum mouet impulsus, et ei quietem excutit, et uirtutum compage dirupta, ipsius anime sanguinem elicit? Unde et publico iure statutum est, ne pro uerbis friuolis, quisquam seueritate penarum inuratur. Ait enim imperator, diuorum Theodosii, Arcadii, et Honorii statuta confirmans: Si quis modestie nescius, et pudoris ignarus, improbo petulantique maledicto, nomina nostra crediderit lacessenda, ac temulentia turbulentus obtrectator temporum  fuerit, eum pene nolumus subiugari, neque durum aliquid, neque asperum sustinere, quoniam si ex leuitate processit, contemnendum est; si ab insania, miseratione dignissimum, si ex iniuria, remittendum. Unde integris omnibus hoc ad nostram scientiam referatur, ut ex personis hominum dicta pensemus, et utrum pretermitti, an exquiri debeant censeamus. Ex quibus colligitur, dictis hominum non moueri eum, qui aut uirtutis amator est, aut iuris constitutioni obtemperans.

 Omne uafer uitium ridendi Flaccus amico.
Tangit, et admissus circum precordia ludit. 
Familiare siquidem sapienti est, ut magno placet Augustino, potius a quolibet reprehendi, quam siue ab errante, siue ab adulante laudari. Nullus enim reprehensor formidandus est amatori ueritatis. Etenim aut inimicus reprehensurus est, aut amicus. Si inimicus insultat, ferendus est; amicus autem si errat, docendus; si doceat, audiendus. Laudator uero et errans confirmat errorem, et adulans illicit in errorem. Ait ergo rex fidelis, electus in beneplacito Domini, relinquens, si sapiant, regibus et principibus, iustitie, humilitatis exemplum, et fortitudinis. Corripiet me iustus in misericordia,  et increpabit me, oleum autem peccatoris non impinguet caput meum.  Consonat ei ethicus, dicens:

Falsus honor iuuat, aut mendax infamia terret
Quem, nisi mendosum et mendacem?



CAP. Xu. Quod ei duntaxat licet adulari, quem licet occidere, et quod tyrannus publicus hostis est.

uerumtamen cui debetur hoc oleum peccatoris, quod reprobat preambulus regum fidelium, et ad quod emendum, in fatuitate sua exclusas uirgines, mittit euangelicus sermo? Ei utique qui in sordibus est, et iusto Dei iudicio sordescit amplius, et uulgi opinione potius splendere appetit, quam caritatis, operumque eius feruere incendio. Unde et in secularibus  litteris cautum est, quia aliter cum amico, aliter uiuendum est cum tyranno. Amico utique adulari non licet, sed aures tyranni mulcere licitum est. Ei namque licet adulari, quem licet occidere. Porro tyrannum occidere non modo licitum est, sed equum et iustum. Qui enim gladium accipit, gladio dignus est interire. Sed accipere intelligitur, qui eum propria temeritate usurpat, non qui utendi eo a Domino accipit potestatem. Utique qui a Deo potestatem accipit, legibus seruit, et iustitie et iuris famulus est. Qui uero eam usurpat, iura deprimit, et uoluntati sue leges submittit. In eum ergo merito armantur iura, qui leges exarmat, et publica potestas seuit in eum, qui euacuare nititur publicam manum. Et cum multa sint crimina maiestatis, nullum grauius  est eo, quod aduersus ipsum corpus iustitie exercetur. Tyrannis ergo non modo publicum crimen, sed, si fieri posset, plus quam publicum est. Si enim crimen maiestatis omnes persecutores admittit, quanto magis illud, quod leges premit, que ipsis debent imperatoribus imperare? Certe hostem publicum nemo ulciscitur, et quisquis eum non persequitur, in se ipsum, et in totum reipublice mundane corpus delinquit.



LIBER QUARTUS.



PROLOGUS.


Ardua quidem res est, professio ueritatis, et que incursantibus errorum tenebris, aut negligentia profitentis frequentissime uitiatur. Quid enim uerum sit, quis recte examinat rebus incognitis? Notitia autem rerum, eo quod uias non dirigit contemptoris, iustitie aculeos exacerbat in penam delinquentis. Est ergo primus philosophandi gradus, genera rerum, proprietatesque discutere, ut quidquid in singulis uerum sit, prudenter agnoscat. Secundus, ut quisque id ueritatis, quod ei illuxerit, fideliter assequatur. Hec autem philosophantium strata, illi soli peruia est, qui de regno uanitatis proclamat in libertatem, qua liberi flunt, quos ueritas liberauit, et spiritui seruientes, colla iugo iniquitatis et iniustitie  subduxerunt. Ubi enim Spiritus Dei, ibi libertas ; metusque seruilis, uitiisque consentiens, exterminator Spiritus sancti est. Porro Spiritus est, qui loquitur equitatem, in conspectu principum non erubescit, et pauperes spiritu regibus anteponit, aut equat, et quos sibi fecit coherere, docet scire loqui, et facere ueritatem. Qui uero ueritatem non uult audire uel loqui, a spiritu ueritatis alienus est. Sed hec hactenus. Nunc in quo tyrannus distat a principe audiamus.



CAP. I. De differentia principis et tyranni, et quid sit princeps.

Est ergo tyranni et principis hec differentia sola, quod hic legi obtemperat, et eius arbitrio populum  regit, cuius se credit ministrum, et in reipublice muneribus exercendis, et oneribus subeundis, legis beneficio sibi primum uindicat locum, in eoque prefertur ceteris, quod cum singuli teneantur ad singula, principi onera imminent uniuersa. Unde merito in eum omnium subditorum potestas confertur, ut in utilitate singulorum et omnium exquirenda et facienda, sibi ipse sufficiat, et humane reipublice status optime disponatur, dum sunt alter alterius membra. In quo quidem optimam uiuendi ducem naturam sequimur, que sui, id est mundi minoris, hominis scilicet, sensus uniuersos in capite collocauit, et ei sic uniuersa membra subiecit, ut omnia recte moueantur, dum sani capitis sequuntur arbitrium. Tot ergo et tantis priuilegiis apex principalis  extollitur, et splendescit, quot et quanta sibi ipsi necessaria credidit. Recte quidem, quia populo nichil utilius est, quam ut principis necessitas expleatur? quippe cum nec uoluntas eius, iustitie inueniatur aduersa. Est ergo, ut eum plerique definiunt, princeps potestas publica, et in terris quedam diuine maiestatis imago. Procul dubio magnum quid diuine uirtutis, declaratur inesse principibus, dum homines nutibus eorum colla submittunt, et securi plerumque feriendas prebent ceruices, et impulsu  diuino quisque timet, quibus ipse timori est. Quod fieri posse non arbitror, nisi nutu faciente diuino. Omnis enim potestas a domino Deo est, et cum illo fuit semper, et est ante euum. Quod igitur princeps potest, ita a Deo est, ut potestas a Domino non recedat, sed ea utitur per suppositam manum, in omnibus doctrinam faciens clementie, aut iustitie sue. Qui ergo resistit potestati, Dei ordinationi resistit , penes quem est auctoritas conferendi eam, et cum uult, auferendi uel minuendi eam. Neque enim potentis est, cum uult seuire in subditos, sed diuine dispensationis, pro beneplacito suo punire, uel exercere subiectos. Unde et in persecutione Hunnorum, Attila interrogatus a religioso cuiusdam ciuitatis episcopo, quis esset; cum respondisset: »Ego sum  Attila, flagellum Dei,« ueneratus in eo, ut scribitur, diuinam maiestatem episcopus: »Bene, inquit, uenerit minister Dei;« et illud: Benedictus qui uenit in nomine Domini  ingeminans, reseratis ecclesie foribus persecutorem admisit, per quem et assecutus est martyrii palmam. Flagellum enim Domini excludere non audebat, sciens quia dilectus filius flagellatur, et nec ipsius flagelli esse nisi a Domino potestatem. Si itaque adeo uenerabilis est bonis potestas, etiam in plaga electorum, quis eam non ueneretur, que a Domino instituta est, ad uindictam malefactorum, laudem uero bonorum, et legibus deuotione promptissima famulatur? »Digna siquidem uox est, ut ait imperator, maiestate regnantis, se legibus  alligatum principem profiteri.« Quia de iuris auctoritate principis pendet auctoritas; et reuera maius imperio est, submittere legibus principatum; ut nichil sibi princeps licere opinetur, quod a iustitie equitate discordet.



CAP. II. Quid lex: et quod princeps, licet sit legis nexibus absolutus, legis tamen seruus est et equitatis, geritque personam publicam, et innocenter sanguinem fundit.

Nec in eo sibi principes detrahi arbitrentur, nisi iustitie sue statuta preferenda crediderint iustitie Dei, cuius iustitia, iustitia in eternum est, et lex eius equitas. Porro equitas, ut iurisperiti asserunt, rerum conuenientia est, que cuncta cequiparat ratione, et in paribus rebus paria iura desiderat, in  omnes equabilis, tribuens unicuique quod suum est. Lex uero eius interpres est, utpote cui equitatis et iustitie uoluntas innotuit. Unde et eam omnium rerum, diuinarum et humanarum, compotem esse Chrysippus asseruit: ideoque prestare omnibus bonis et malis, et tam rerum quam hominum, principem et ducem esse. Cui Papinianus, uir quidem iuris experientissimus, et Demosthenes, orator prepotens, uidentur suffragari, et omnium hominum subiicere obedientiam, eo quod lex omnis inuentio  quidem est, et donum Dei, dogma sapientum, correctio uoluntariorum excessuum, ciuitatis compositio, et totius criminis fuga; secundum quam decet uiuere omnes, qui in politice rei uniuersitate uersantur. Omnes itaque necessitate legis seruande necessitate tenentur astricti, nisi forte aliquis sit, cui iniquitatis licentia uideatur indulta. Princeps tamen legis nexibus dicitur absolutus, non quia ei iniqua liceant, sed quia is esse debet, qui non timore pene, sed amore iustitie equitatem colat, reipublice procuret utilitatem, et in omnibus aliorum commoda priuate preferat uoluntati. Sed quis in negotiis publicis loquetur de principis uoluntate, cum in eis nil sibi uelle liceat, nisi quod lex aut equitas persuadet, aut ratio communis utilitatis inducit?  Eius namque uoluntas in his uim debet habere iudicii; et rectissime quod ei placet in talibus legis habet uigorem, eo quod ab equitatis mente eius sententia non discordet. De uultu tuo, inquit, iudicium meum prodeat, oculi tui uideant equitatem . Iudex etenim incorruptus est, cuius sententia ex contemplatione assidua, imago est equitatis. Publice ergo utilitatis minister, et equitatis seruus est princeps, et in eo personam publicam gerit, quod omnium iniurias et damna, sed et crimina omnia equitate media punit. uirga quoque eius et baculus, adhibita moderatione sapientie, contractus omnium et errores ad uiam reducit equitatis, ut merito potestati spiritus congratuletur, dicens: uirga tua et baculus tuus ipsa me consolata  sunt . Sed et clypeus eius fortis quidem, sed infirmorum clypeus est, et qui malignantium iacula pro innocentibus potenter excipiat. Officium quoque eius illis qui minimum possunt, plurimum prodest, et illis, qui nocere desiderant, plurimum aduersatur. Non ergo sine causa gladium portat, quo innocenter sanguinem fundit, ut tamen uir sanguinum non sit, et homines frequenter occidat, ut non incurrat nomen homicidii uel reatum. Si enim magno creditur Augustino, Dauid uir sanguinum dictus est, non propter bella, sed propter Uriam. Et Samuel nusquam uir sanguinum, aut homicida scribitur, licet Agag pinguissimum regem Amalec interfecerit. Hic siquidem gladius est columbe,  que sine felle rixatur, sine iracundia ferit, et cum dimicat, nullam omnino concipit amaritudinem. Nam sicut lex culpas persequitur sine odio personarum, ita et princeps delinquentes rectissime punit, non aliquo iracundie motu, sed mansuete legis arbitrio. Nam etsi suos princeps uideatur habere lictores, ipse aut solus aut precipuus credendus est lictor, cui ferire licitum est, per suppositam manum. Ut enim ad Stoicos transeamus, qui causas nominum diligentius inuestigant; lictor dicitur, quasi legis ictor, eo quod ad ipsius spectat officium ferire, quem lex iudicat feriendum. Unde et antiquitus ab officialibus, quorum manu index nocentes punit, cum reo gladius immineret, obtempera legis arbitrio dicebatur, uel legem imple, ut rei tristitiam mitigaret uel mansuetudo uerborum.



CAP. III. Quod princeps minister est sacerdotum, et minor eis; et quid sit ministerium principatus fideliter gerere.


Hunc ergo gladium de manu Ecclesie accipit princeps, cum ipsa tamen gladium sanguinis omnino non habeat. Habet tamen et istum, sed eo utitur per principis manum, cui cercendorum corporum contulit potestatem, spiritualium sibi in pontificibus auctoritate reseruata. Est ergo princeps sacerdotii quidem minister, et qui sacrorum officiorum illam partem exercet, que sacerdotii manibus uidetur indigna. Sacrarum namque legum omne officium religiosum et pium est, illud tamen inferius, quod in penis criminum exercetur, et quamdam carnificii representare uidetur imaginem.  Unde et Constantinus Romanorum fidelissimus imperator, cum sacerdotum concilium Niceam conuocasset, nec primum locum tenere ausus est, nec se presbyterorum immiscere consessibus, sed sedem nouissimam occupauit. Sententias uero quas ab eis approbatas audiuit, ita ueneratus est, ac si eas de diuine maiestatis sensisset emanasse iudicio. Sed et libellos inscriptionum, quos ad inuicem conceptos, sacerdotum crimina continentes, imperatori porrexerant, suscepit quidem, clausosque reposuit in sinu suo. Cum autem eosdem ad caritatem et concordiam reuocasset, dixit sibi tanquam homini, et qui iudicio subiaceret sacerdotum, illicitum esse deorum examinare causas, qui non possunt nisi a solo Deo iudicari. Libellosque quos acceperat non  inspectos, dedit incendio, patrum ueritus crimina uel conuitia publicare, et Cham reprobi filii maledictionem incurrere, qui patris uerenda non texit. Unde et in scriptis Nicolai Romani pontificis idem dixisse narratur: »uere si propriis oculis uidissem sacerdotem Dei, aut aliquem eorum qui monachico habitu circumamicti sunt, peccantem, chlamidem meam explicarem, et cooperirem eum, ne ab aliquo uideretur.« Sed et Theodosius magnus imperator, ob meritam noxam, non tamen eotenus grauem, a sacerdote Mediolanensi a regalium usu et insignibus imperii suspensus est, et indictam sibi penitentiam homicidii patienter et solemniter egit. Profecto ut Doctoris gentium testimonio utar, maior  est qui benedicit, quam qui benedicitur, et penes quem est conferende dignitatis auctoritas, eum cui dignitas ipsa confertur, honoris priuilegio antecedit. Porro de ratione iuris, eius est nolle, cuius est uelle, et eius est auferre, qui de iure conferre potest. Nonne Samuel in Saulem ex causa inobedientie depositionis sententiam tulit, et ei in regni apicem humilem filium Isai subrogauit? Si uero constitutus princeps susceptum ministerium fideliter gesserit, tantus ei honor exhibendus est, et reuerentia tanta, quantum caput omnibus membris corporis antecellit. Gerit autem ministerium fideliter, cum sue conditionis memor, uniuersitatis subiectorum se personam gerere recordatur, et se non sibi suam uitam, sed aliis debere cognoscit, et  eam illis ordinata caritate distribuit. Totum ergo se Deo debet, plurimum sue patrie, multum parentibus, propinquis, extraneis minimum, nonnichil tamen. Sapientibus ergo et insipientibus debitor est, pusillis et maioribus. Que quidem inspectio communis est omnium prelatorum, et eorum qui spiritualium curam gerunt, et qui secularem iurisdictionem exercent. Unde et Melchisedech, quem primum Scriptura regem introducit et sacerdotem, ut ad presens mysterium taceatur, quo prefigurat Christum, qui in celis sine matre, et in terris sine patre natus est: ille, inquam, nec patrem nec matrem legitur habuisse, non quod utroque caruerit, sed quia regnum et sacerdotium de ratione non pariunt caro et sanguis, cum in alterutro creando parentum  respectus citra uirtutum merita preualere non debeat, sed salubria subiectorum fidelium uota; et cum alterutrius culminis apicem quisque conscenderit, obliuisci debet affectum carnis, et id solum agere, quod subiectorum salus exposcit. Subiectis itaque pater sit et maritus, aut si teneriorem nouerit affectionem, utatur ea: amari magis studeat, quam timeri, et se talem illis exhibeat, ut uitam eius ex deuotione preferant sue, et incolumitatem illius, quamdam publicam reputent uitam; et ei tunc omnia recte procedent, et paucorum stipatus obsequio, preualebit, si opus est, aduersus innumerabiles. Fortis etenim est ut mors dilectio ; et cuneus, quem funiculi amoris constringunt, non facile rumpitur. Dorenses cum Atheniensibus pugnaturi  de euentu prelii oracula consuluerunt. Responsum est superiores fore, nisi regem Atheniensium occidissent. Cum uentum esset in bellum, militibus ante omnia regis custodia precipitur. Atheniensibus eo tempore rex Codrus erat. Qui responso dei, et preceptis hostium cognitis, mutato regis habitu, sarmenta collo gerens, in castra hostium ingreditur. In turba obsistentium, a milite quem falce percusserat, interficitur. Cognito regis corpore, Dorenses sine prelio discedunt. Atque ita Athenienses uirtute ducis, pro salute patrie morti se offerentis, bello liberantur. Item Lycurgus in regno suo decreta constituens, populum in obsequia principum, principes ad iustitiam impiorum firmauit:  auri argentique usum, et omnium scelerum materiam sustulit: senatui custodiam legum, populo sublegendi senatum potestatem dedit. Statuit uirginem sine dote nubere, ut uxores eligerentur, non pecunia. Maximum honorem pro gradu etatis senum esse uoluit; nec sane usquam terre locum honoratiorem senectus habet. Deinde ut eternitatem suis legibus daret, iureiurando obligat ciuitatem, nichil eos de eius legibus mutaturos, antequam reuerteretur. Proficiscitur autem Cretam, ibi perpetuum exsilium egit, abiicique moriens ossa sua in mare iussit, ne relatis Lacedemonem solutos se religione iurisiurandi in dissoluendis legibus arbitrarentur. His quidem exemplis eo libentius utor, quod apostolum Paulum eisdem usum dum Atheniensibus  predicaret, inuenio. Studuit predicator egregius Iesum Christum, et hunc crucifixum, sic mentibus eorum ingerere, ut per ignominiam crucis, liberationem multorum, exemplo gentilium prouenisse, doceret. Sed et ista persuasit fieri non solere nisi in sanguine iustorum, et eorum qui populi gererent magistratum. Porro ad liberationem omnium, scilicet Iudeorum et gentium, nemo sufficiens potuit inueniri, nisi ille cui in hereditatem date sunt gentes, et prefinita est omnis terra possessio eius. Hunc autem alium esse non posse, quam filium omnipotentis Dei asseruit, cum preter Deum gentes, et terras omnes, nemo subegerit. Dum ergo sic crucis ignominiam predicaret, ut gentium paulatim euacuaretur stultitia, sensim ad Dei uerbum, Deique  sapientiam, et ipsum etiam diuine maiestatis solium, uerbum fidei, et linguam predicatoris erexit. Et ne uirtus Euangelii sub carnis infirmitate uilesceret, a scandalo Iudeorum, gentiumque stultitia, opera Crucifixi, que etiam fame testimonio roborabantur, exposuit; cum apud omnes constaret, quod ea non posset facere, nisi Deus. Sed quia multa in utramque partem crebro fama mentitur, ipsam iuuabat famam, quod, discipuli eius maiora faciebant, dum ad umbram discipuli, a quacunque infirmitate sanabantur egroti. Quid multa? Astutias Aristotelis, Chrysippi acumina, omniumque philosophorum tendiculas resurgens mortuus confutabat. Decios duces Romanorum, se pro suis exercitibus deuouisse percelebre est. Iulius quoque Cesar:  »Dux, inquit, qui non laborat ut militibus charus sit, militem nescit amare.« Nescit humanitatem ducis in exercitu aduersus hostes esse. Idem nunquam dixit militibus: Ite huc; sed: uenite. Dicebat enim quia participatus cum duce labor, uidetur militibus minor. Preterea uoluptas corporis, eodem auctore, uitanda est. Aiebat enim in bello corpora hominum gladiis, in pace uoluptatibus uulnerari. Senserat enim gentium triumphator, uoluptatem nullo modo tam facile superari, quam fuga, eo quod ipsum, qui gentes domuerat, ueneris nexibus innodauit mulier impudica.



CAP. Iu. Quod diuine legis auctoritate constat principem legi iustitie esse subiectum.

 Sed quid ad emendicata gentium exempla decurro, que tamen plurima sunt, cum rectius quisque possit ad facienda legibus, quam exemplis urgeri? At ne ipsum principem usquequaque solutum legibus opineris, audi quam legem imponat principibus Rex magnus super omnem terram terribilis, et qui aufert spiritum principum: Cum, inquit, ingressus fueris terram quam Dominus Deus dabit tibi, et possederis eam, habitauerisque in illa, et dixeris: Constituam super me regem sicut habent omnes per circuitum nationes, eum constitues quem Dominus Deus tuus elegerit de numero fratrum tuorum. Non poteris alterius gentis hominem regem facere, qui non sit frater tuus. Cumque fuerit constitutus, non multiplicabit sibi equos, nec reducet populum  in Aegyptum, equitatus numero subleuatus: presertim cum Dominus preceperit uobis, ut nequaquam amplius per eamdem uiam reuertamini. Non habebit uxores plurimas que afficiant animum eius, neque argenti et auri immensa pondera. Postquam autem sederit in solio regni sui, describet sibi Deuteronomium legis huius in uolumine, accipiens exemplar a sacerdotibus Leuitice tribus, et habebit secum, legetque illud omnibus diebus uite sue, ut discat timere Dominum Deum suum, et custodire uerba et ceremonias eius, que in lege precepta sunt. Nec eleuetur cor eius in superbiam super fratres suos, neque declinet in partem dexteram uel sinistram, ut longo tempore regnet ipse et filius eius super Isrel . Nunquid, queso, nulla lege arctatur, quem  lex ista constringit? Hec utique diuina est, et impune solui non potest. Singula uerba eius si sapiant in auribus principum, tonitrua sunt. Taceo de electione eius, et forma eius, que in principis creatione exigitur. uiuendi formulam, que ei prescripta est, mecum paulisper attende. Cum, inquit, fuerit constitutus, qui se totius populi fratrem religionis cultu, et affectu caritatis profiteatur, non multiplicabit sibi equos, quorum numerositate sit subditis onerosus. Equos quidem multiplicare, est plures quam ipsa necessitas exigat, uane glorie causa, uel erroris alterius congregare. Multum enim et parum, si Peripateticorum principem sequimur, legitime quantitatis diminutionem in singulis rerum  generibus significant, uel excessum. Licebit ne ergo canes multiplicare, uolucresue rapaces, aut truces bestias, aut quelibet portenta nature, cui equorum qui ad malitiam necessarii sunt, et usum totius uite, ex legitima quantitate prefinitus est numerus? Nam de histrionibus et mimis, scurris et meretricibus, lenonibus, et huiusmodi prodigiis hominum, que principem potius oportet exterminare quam fouere, non fuerat in lege mentio facienda; que quidem omnes abominationes istas, non modo a principis aula excludit, sed eliminat a populo Dei. Equorum nomine, totius familie et impedimentorum omnium, necessarius intelligitur usus. Cuius legitima quantitas est, quam ratio necessitatis, aut utilitatis exposcit. Ita tamen ut utile et honestum  cequentur, et ciuilitas conscribatur honestis. Philosophis enim iampridem placuit, perniciosiorem nullam esse opinionem, illorum opinione qui utile separant ab honesto; et sententiam uerissimam et utilissimam esse, honestum et utile in se usquequaque conuerti. Plato, ut ferunt historie gentium, cum uidisset Dionysium Sicilie tyrannum, corporis sui septum custodibus: »Quod tantum, inquit, malum fecisti, ut a tam multis necesse habeas custodiri?« Hoc utique principem non oportet, qui officiis ita sibi omnium uincit affectus, ut quisque subditus, pro eo periculis imminentibus caput opponat. Cum etiam urgente natura, se pro capite soleant membra exponere, et pellem pro pelle, et cuncta que homo habet, ponat pro anima sua. Sequitur:  Nec reducet populum in Aegyptum, equitatus numero subleuatus. Magna siquidem diligentia precauendum est omni, qui in sublimitate constituitur, ne inferiores corrumpat exemplis, et abusione rerum, et per superbie aut luxurie uiam ad confusionis tenebras reducat populum. Frequens enim est, ut subditi superiorum uitia imitentur, quia magistratui populus studet esse conformis, et unusquisque libenter appetit, in quo alium cernit illustrem. Celebre est illud uersificatoris egregii, sensum et uerba magni Theodosi exprimentis:

In commune iubes si quid, censesue tenendum,
Primus iussa subi: tunc obseruantior equi
Fit populus, nec ferre negat, cum uiderit ipsum
Auctorem parere sibi. Componitur orbis
Regis ad exemplum, nec sic inflectere sensus
 Humanos edicta ualent, quam uita regentis.
Mobile mutatur semper cum principe uulgus.
uerum singulorum facultates nequaquam omnium copiis adequantur. De loculis propriis quilibet sumit, at potestas de arca publica uel cimelio haurit: que si forte defecerit, ad singulorum recurritur facultates. Atqui priuatum quemque suis necesse est esse contentum. Que si fuerint extenuata, qui nunc potentis appetebat fulgorem, paupertate sordidus confusionis sue tenebras erubescit. Inde etiam Lacedemoniorum decreto, potestatibus in usu publicorum bonorum parcitas indicta est, dum tamen hereditariis uti, et his que pinguiori fortuna accedunt, communi iure liceat.



CAP. u. Quod principem castum esse oporteat, et auaritiam declinare.


Adiecit lex: Non habebit uxores plurimas, que afficiant animam eius . Licitum quidem fuit quandoque in populo Dei, ut propagande sobolis gratia et fidelem populum dilatandi, plures quis sortiretur uxores. In exemplum licentie huius occurrunt patriarche, cum Sara usa sit iure suo, corpore scilicet Abrahe, in utero alieno, ancille ministerio, de uiro suscipiens filium, Ismelem. Iacob quoque sororum sibi duplicato coniugio, fecundas earumdem ancillas asciuit. Atqui reges perpetue prohibitionis laqueus tenet, et a plurium uxorum amplexibus arcet, et cum in aliis plures unius esse licitum fuerit, in regibus perpetuo obtinet,  ut una unius sit. Nunquid fornicari uel adulterari, stuprumue committere licet cum pluribus, cum nec etiam generis multiplicandi causa, aut procreandi heredes, liceat uxoribus admisceri? Quomodo stupra, adulteria, aut quaslibet fornicationes puniet potestas eisdem subiecta criminibus? Nec uxores Dauid quisquam obiiciat, qui forte in hoc, sicut et in multis aliis, speciali priuilegio gaudet. Licet facile concesserim, quod et ipse in hac parte deliquerit. Sane eum affectus ille uxorius, proditione et homicidio, in adulterium impegit, nec in illius excusatione laboro, qui prophetica conuentus et conuictus parabola, se ipsum uirum mortis esse respondit. Habes itaque regem, cum regibus delinquentem; et utinam cum penitente peniteant, et  fateantur cum confitente culpam, et satisfacientes cum satisfaciente reuertantur ad uitam! Ipsam quoque sapientiam Salomonis mulierum infatuauit amor.

Sequitur: Nec habebit argenti et auri immensa pondera . Eant nunc, et Domino prohibente, argentum sibi et aurum thesaurizent, facientes ex calumnia questum, de paupertatibus aliorum abundantiam querant, de rapinis diuitias, et singularem sibi beatitudinem statuant in calamitate multorum. Sed copiam Salomonis obiicit aliquis. Esto, principem locupletem fieri non prohibeo, sed auarum. Nonne aurum et argentum Salomonis tempore uiluerunt? Non utique uiluissent, si eorum immensa pondera, et que usum excederent, sibi rex cupidus congessisset.  Potuerat ea in terram defodiens, quo cariora fierent, humanis usibus subtraxisse. Apud Petronium Trimalchio refert, fabrum fuisse, qui uitrea uasa faceret tenacitatis tante, ut non magis quam aurea uel argentea frangerentur. Cum ergo phialam huiusmodi de uitro purissimo, et solo, ut putabat, dignam Cesare, fabricasset, cum munere suo Cesarem adiens, admissus est. Laudata est species muneris, commendata manus artificis, acceptata est deuotio donantis. Faber uero ut admirationem intuentium uerteret in stuporem, et sibi plenius gratiam conciliaret imperatoris, petitam de manu Cesaris phialam recepit, eamque ualidius proiecit in pauimentum tanto impetu, ut nec solidissima et constantissima eris materia maneret illesa. Cesar  autem ad hec non magis stupuit quam expauit. At ille de terra sustulit phialam, que quidem non fracta erat, sed collisa, ac si eris substantia, uitri speciem induisset. Deinde martiolum de sinu proferens, uitium correxit aptissime, et tanquam collisum uas eneum crebris ictibus reparauit. Quo facto se celum Iouis tenere arbitratus est, eo quod familiaritatem Cesaris, et admirationem omnium se promeruisse credebat. Sed secus accidit. Quesiuit enim Cesar an alius sciret hanc condituram uitreorum. Quod cum negaret, eum decollari precepit imperator, dicens: »Quia si hoc artificium innotesceret, aurum et argentum uilescerent, quasi lutum.« An uera sit relatio et fidelis, incertum est,  et de facto Cesaris diuersi diuersa sentiunt. Ego uero sapientiorum non preiudicans intellectui, deuotionem potentis artificis male remuneratam arbitror, et inutiliter humano generi prospectum, cum ars egregia delata sit, ut fomes auaritie, pabulum mortis, contentionum preliorumque causa pecunia, pecunieque materia seruaretur in pretio, quod sine diligentia hominis fuerat habitura, cum sine se esse non possit, que rerum pretium est. Utique

In pretio pretium nunc est, dat census honores,
   Census amicitias: pauper ubique iacet. 
Longe utilius quidam omnem materiam iurgiorum, et causam odii, a suis rebus publicis exterminare  studuerunt ut, causa deficiente, effectus malitie euanesceret: quale est decretum Lycurgi apud Lacedemones, et in antiqua Grecia, que nunc pars Italie est, Samii doctrina Pythagore, qui constitutionum suarum robore et uirtute, totam traditur seruasse Italiam. Utinam aurum cum argento uilescat, dum sit sola uirtus in pretio, et illa quorum usum optima dux uiuendi natura, commendat! Pauper itaque non iacebit, nec diues solius pecunie beneficio honorabitur, dum unusquisque sui ipsius dote erit in pretio, uel uilescet. Porro quedam a se, quedam ab aliorum opinione habent pretii dignitatem. Panis siquidem, aut uictualia, que in alimentis, aut indumentis necessariis constant, dictante natura, sunt ubique terrarum in pretio. Que  sensus oblectant, naturaliter omnibus grata sunt. Quid multa? Que nature sunt, non modo eadem; sed uigent apud omnes. Que opinionis arbitrium sequuntur, incerta sunt: et sicut ad placitum sunt, ita et ad placitum euanescunt. Non fuerat ergo timendum imperatori, ne materia commerciorum deficeret, cum etiam adhuc apud illos uenalitium frequens sit, qui pecuniam non nouerunt. Scio equidem tante sapientie fuisse Salomonem, ut nunquam timuerit ne aurum et argentum uilesceret posteris, quorum naturam uidebat esse famelicam, et pro parte maxima nichil aliud quam pecuniam esurire. Unde per inspiratam sapientiam, hanc rubiginem rex contempsit egregius, ut ad contemptum pecunie sui ipsius exemplo posteros inuitaret. Preterea  regem esse expedit copiosum, ita tamen, ut diuitias suas populi reputet. Non habebit ergo diuitias, quas nomine alieno possidet, nec sibi priuata erunt bona fiscalia que publica confitetur. Nec mirum, cum nec ipse suus sit, sed subditorum.



CAP. uI. Quod debet legem Dei habere pre mente et oculis semper, et peritus esse in litteris, et litteratorum agi consiliis.

Postquam autem sederit in solio regni sui, de scribet sibi Deuteronomium legis huius in uolumine. Ecce quia princeps non debet esse iuris ignarus, et licet multis priuilegiis gaudeat, nec militie pretextu legem Domini permittitur ignorare. Describet ergo Deuteronomium legis, id est secundam legem in uolumine cordis; ut sit lex prima, quam littera ingerit;  secunda, quam ex ea mysticus intellectus agnoscit. Prima quidem scribi potuit tabulis lapideis; sed secunda non imprimitur, nisi in puriore intelligentia mentis? Et recte in uolumine Deuteronomium scribitur, quia sic apud se sensum legis princeps reuoluit, quod ab oculis eius littera non recedit. Et sic quidem insistit littere, ut nequaquam ab intellectus discordet puritate. Littera namque occidit, spiritus autem uiuificat , et penes ipsum, humani iuris et equitatis, media interpretatio necessaria et generalis exstat. Accipiens, inquit, exemplar a sacerdotibus Leuitice tribus . Recte quidem. Omnium legum inanis est censura, si non diuine legis imaginem gerat; et inutilis  est constitutio principis, si non ecclesiastice discipline sit conformis. Quod et Christianissimum non latuit principem, qui legibus suis indixit, ne dedignentur sacros canones imitari. Et non modo sacerdotum exemplaria peti precipit, sed ad Leuiticam tribum, mutuandi gratia, principem mittit. Sic enim legitimi sacerdotes audiendi sunt, ut reprobis et ascendentibus ex aduerso, omnem uir iustus claudat auditum. Sed qui sunt sacerdotes Leuitice tribus? Illi utique quos sine auaritie stimulis, sine ambitionis impulsu, sine affectione carnis et sanguinis, lex in Ecclesiam introduxit. Non autem lex littere, que mortificat, sed spiritus, que in sanctitate mentis, munditia corporis, fidei sinceritate, et operibus caritatis, uiuificat. Sicut enim umbratilis  lex, et gerens omnia figuraliter, sacerdotes in singularitate carnis et sanguinis preelegit; sic, postquam cessantibus umbris ueritas patefacta est, et iustitia de celo prospexit, quos uite commendat meritum, et bone opinionis odor, et unitas fidelium, aut prelatorum diligens prouidentia, in opus ministerii segregauit, spiritus applicat ad Leuiticam tribum, et legitimos instituit sacerdotes.

Adiicitur: Et habebit secum, legetque illud omnibus diebus uite sue . Attende quanta debeat esse diligentia principis in lege Domini custodienda, qui eam semper habere, legere precipitur, et reuoluere, sicut Rex regum factus ex muliere, factus sub lege, omnem impleuit iustitiam legis, ei non necessitate, sed uoluntate, subiectus. Quia in lege  uoluntas eius, et in lege Domini meditatus est die ac nocte. Quod si ille in hac parte non creditur imitandus, qui non regum gloriam, sed fidelium amplexus est paupertatem, et indutus forma seruili, reclinatorium capiti non quesiuit in terris; et interrogatus a iudice, regnum suum de hoc mundo non esse, confessus est; proficiant uel exempla regum illustrium, quorum memoria in benedictione est. Procedant ergo de castris Isrel, Dauid, Ezechias, et Iosias, et ceteri, qui in eo sibi regni gloriam constare credebant, si Dei querentes gloriam, se et subditos diuine legis nexibus innodarent. Et ne illorum remota uideantur exempla, et ex eo sequenda minus, quod a lege eorum, et ritu operum,  et religionis cultu, et fidei professione, aliquantisper uidemur abscedere: licet nobis et illis eadem fides sit, ita tamen ut quod illi futurum exspectabant, nos ex parte magna gaudeamus et ueneremur impletum, abiectis tantum umbris figurarum ex quo ueritas de terra orta est, et in conspectu gentium reuelata. Ne, inquam, illorum quasi aliena, aut profana contemnantur exempla, Constantinus noster, Theodosius Iustinianus, et Leo, et alii Christianissimi principes, principem possunt instruere Christianum. In eo namque precipuam operam dabant, ut sacratissime leges, que constringunt omnium uitas, scirentur et tenerentur ab omnibus, nec illarum esset quisquam ignarus, nisi aut publica utilitate erroris dispendium compensaret,  aut miseratione etatis, aut sexus infirmitate legitime acerbitatis euitet aculeos. Illorum utique gesta, uirtutum incitamenta sunt; uerba quot sunt, tot institutiones morum. Denique uitam, uitiis subiugatis et captiuatis, quasi arcum triumphalem consecratum posteritati, magnifice uirtutis titulis erexerunt, fideli confessione predicantes in omnibus, quia non manus excelsa, sed Dominus fecit hec omnia. Et quidem Constantinus Romana Ecclesia fundata et dotata, ut cetera eius taceantur egregia, perpetua benedictione insignis est. Iustinianus et Leo qui fuerint ex eo claret, quod totum orbem sacratissimis legibus enucleatis, quasi quoddam templum iustitie sacrare studuerunt. Nam de Theodosio quid dicam, quem isti uirtutis habuerunt  exemplar, et Ecclesia Dei ob religionis et iustitie uenerabilem notam, et sacerdotibus patientissime tamen et humillime indignantem, non modo ut imperatorem uenerata est, sed ut antistitem? Qui leges tulerat, quam patienter tulit sententiam sacerdotis Mediolanensis. Et ne sententiam emolliti presbyteri, et principibus applaudentis fuisse teneram putes, a regalium usu suspensus est princeps, exclusus ab ecclesia, et penitentiam coactus est explere solemnem. Sed quid eum tante necessitati subiecerat? uoluntas utique subiecta iustitie Dei, et legi eius usquequaque obtemperans. Et nisi que metrica leuitate scribuntur, duxeris habenda contemptui, ex his quibus filium instruit apud Cl. Claudianum, quis ipse in sacrario morum exstiterit,  paucis agnosces. Ceterum cum premisse legis uerba reuoluo, singula mihi uidentur onusta, et quasi spiritu intelligentie fecundata menti occurrunt. Habebit ergo, inquit, secum legem, prouidens ne ad damnationem suam, cum eam habere necesse sit, habeat contra se. Potentes etenim potenter tormenta patientur. Et adiecit: Legetque illud. Legem siquidem habere in mantica parum prodest, nisi fideliter custodiatur in anima. Legenda est ergo omnibus diebus uite sue. Ex quibus liquido constat, quam necessaria sit principibus peritia litterarum, qui legem Domini quotidie reuoluere lectione iubentur. Et forte quod sacerdotes legem quotidie legere iubeantur, non frequenter inuenies. Princeps uero  quotidie legit, et cunctis diebus uite. Quia qua die non legerit legem, ei non dies uite, sed mortis est. Hoc utique sine difficultate illitteratus non faciet. Unde et in litteris, quas regem Romanorum ad Francorum regem transmisisse recolo, quibus hortabatur ut liberos suos liberalibus disciplinis institui procuraret, hoc inter cetera eleganter adiecit, quia rex illitteratus est quasi asinus coronatus. Si tamen ex dispensatione ob egregie uirtutis meritum, principem contingat esse illitteratum, eumdem agi litteratorum consiliis, ut ei res recte procedat, necesse est. Assistant ergo ei Nathan propheta, et Sadoc sacerdos, et fideles filii prophetarum, qui cum a lege Domini diuertere non patiantur, et quam ipse oculis et animo non ostendit, linguis suis introducant,  quasi quodam aurium ostio, litterati. Legat ergo mens principis in lingua sacerdotis, et quidquid egregium uidet in moribus, quasi legem Domini ueneretur. Nam et uita et lingua sacerdotum, quasi quidam uite liber est in facie populorum. Eo forte spectat, quod exempla legis a sacerdotibus Leuitice tribus iubetur assumi; quia predicatione eorum debet potestas commissi magistratus gubernacula moderari. Nec exspers omnino lectionis est, qui, etsi ipse non legit, que leguntur ab aliis, fideliter audit. Qui uero neutrum facit, quomodo, in contemptu precepti, quod precipitur fideliter adimplebit? Concursus namque desiderabilium omnium sapientie accessio est. Ptolomeus ad cumulum beatitudinis, nonne sibi aliquid deesse credidit,  donec accitis septuaginta Interpretibus licet gentilis esset, legem Domini Grecis communicauit? Nihil enim refert, an Interpretes in eadem cellula clausi contulerint, an prophetauerint in diuersis, dum constet regem in ueritatis inquisitione sollicitum, legem Domini in Greciam traiecisse. In Atticis Noctibus  legisse memini, quod cum Philippi Macedonis morum legantur insignia, inter cetera litteratorium studium, quasi belli negotia, et uictoriarum triumphos liberalitatem mense, humanitatis officium, et quecunque lepide, communiterque dicta uel facta sunt, colorauit. uerum et hoc ipsum in quo se aliis excellentiorem nouerat, quasi bonorum hereditariorum fundamentum, ad unicum  quem sperabat regni et felicitatis futurum heredem, transmittere curauit. Ob quam causam epistola eius destinata Aristoteli nuper nati Alexandri, ut sperabatur, magistro uisa est hic scribenda. Est igitur concepta ad hanc ferme sententiam. »Philippus Aristoteli salutem dicit. Filium mihi genitum scito, quo equidem diis habeo gratiam, non proinde quia natus est, quam pro eo quod eum nasci contigit temporibus uite tue. Spero etenim fore, ut educatus eruditusque a te, dignus existat et nobis et rerum istarum susceptione.« Romanos imperatores aut duces, dum eorum respublica uiguit, illitteratos exstitisse non memini. Et nescio quomodo contigit, quod ex quo in principibus uirtus languit litterarum, armate quoque militie infirmata est  manus, et ipsius principatus quasi precisa radix. Nec mirum, cum sine sapientia, nullus stare, aut esse ualeat principatus. Quia Sapientia Dei dixit: Sine me nichil potestis facere . Socrates Apollinis oraculo sapientissimus iudicatus est, et qui sine contradictione septem illos, qui dicti sunt sapientes, incomparabiliter antecessit, non in opinione sapientie, sed uirtute, tunc demum respublicas fore beatas asseruit, si eas philosophi regerent, aut rectores earum studere sapientie contigisset. Et si tibi Socratis uidetur contemnenda auctoritas: Per me, inquit Sapientia, reges regnant, et conditores legum iusta decernunt. Per me principes imperant,  et potentes decernunt iustitiam. Ego diligentes me diligo, et qui mane uigilauerint ad me, inuenient me. Mecum sunt diuitie et gloria, opes superbe et iustitia. Melior est fructus meus auro, et lapide pretioso, genimina mea argento electo. In uiis iustitie ambulo, in medio semitarum iudicii, ut ditem diligentes me, et thesauros eorum repleam . Item: Meum est consilium et equitas, mea est prudentia, mea est fortitudo . Et alibi: Accipite disciplinam, et non pecuniam, doctrinam magis quam aurum eligite. Melior est enim sapientia cunctis opibus pretiosissimis, et omne desiderabile ei non potest comparari . Cum gentiles nichil sine nutu numinum crederent faciendum, unum tamen quasi Deum deorum, et omnium principem excolebant,  scilicet Sapientiam, ideo quod ipsa omnibus preest. Unde et philosophi ueteres imaginem Sapientie pro foribus omnium templorum pingi, et hec uerba scribi debere censuerunt:

Usus me genuit, peperit Memoria:
Sophiam me uocant Graii, uos Sapientiam.
Et hec item: »Ego odi homines stultos, et ignaua opera, et philosophicas sententias.« Et quidem eleganter illi ista finxerunt, licet ueritatem ipsam plene non nouerint: ad eam tamen aliquatenus accedentes, dum sapientiam omnium, que recte fiunt, ducem et principem arbitrantur, cum et ipsa ueraciter glorietur, quod in omni gente et populo a principio primatum tenuit, superborum et sublimium colla propria uirtute calcans. Salomon quoque  se eam super salutem, et omnia pulchra dilexisse fatetur, et ad ipsum cum ea omnia bona accessisse.



CAP. uII. Quod timorem Dei doceri debet, et humilis esse, et sit seruare humilitatem, quod auctoritas publica non minuatur: et quod preceptorum alia mobilia, alia immobilia.

Sequitur ut discat timere Dominum Deum suum, et custodire uerba eius que in lege precepta sunt. Causam legitime obseruationis, lex ipsa subiungit: Ut discat, inquit. Diligens namque lector, legis discipulus est, non magister: nec ad sensum suum captiuatam retorquet legem, sed menti eius et integritati sensus suos accommodat. Sed discipulus iste quid discit? Utique timere Dominum Deum  suum. Recte quidem, eo quod sapientia parit, et firmat principatum. Atqui initium sapientie timor Domini . Qui ergo timoris non initiatur gradu, frustra ad legitimi principatus culmen aspirat. Legitimi, inquam, quia de quibusdam dum alleuantur, deiectis et miserius deiiciendis scriptum est: Isti regnauerunt, et non ex me; principes exstiterunt, et ego ignoraui , et alibi: Tenentes legem nescierunt sapientiam . Timeat ergo princeps Dominum, et se prompta humilitate mentis, et pia exhibitione operis, seruum profiteatur. Dominus etenim serui dominus est. Seruit itaque Domino princeps, dum conseruis suis,  subditis scilicet sibi, fideliter seruit. Sed et Dominum Deum esse agnoscat, cui non plus timoris ex maiestate, quam amoris ex pietate exhibendum est. Pater etenim est, et cui nulla creatura, ipsius faciente merito, negare potest dilectionis affectum. Si ergo, inquit, dominus sum, ubi est timor meus; si pater sum, ubi est amor meus?  uerba quoque legis custodienda sunt, quod ex primo timoris gradu, quadam quasi uirtutum scala, felici procedit ascensu. Dilectio, inquit, illius, custodia legum est , quia omnis sapientia timor Domini est. Porro qui timet Deum, faciet bona, et qui continens est iustitie, apprehendet illam, et obuiabit illi quasi mater honorifica. Sed que uerba, diligentia tanta custodiet? Utique que precepta  sunt in lege, ut apud principem iota uel apex legis non cadet in terram, quod non ille propriis, uel manibus subiectorum excipiat. Sunt autem precepta quedam, perpetuam habentia necessitatem, apud omnes gentes legitima, et que omnino impune solui non possunt. Ante legem sub lege, sub gratia, omnes lux una constringit: Quod tibi non uis fieri, alii ne feceris ; et quod tibi uis fieri faciendum, hoc facias aliis. Procedant nunc dealbatores potentum, susurrent, aut si hoc parum est, publice preconentur principem non esse legi subiectum, et quod ei placet, non modo in iure secundum formam equitatis condendo, sed qualitercunque legis habere uigorem. Regem quem legis  nexibus subtrahunt, si uolunt, et audent, exlegem faciant, ego non modo his renitentibus, sed mundo reclamante, ipsos hac lege teneri confirmo. In quo enim, inquit, qui nec fallit nec fallitur, iudicio iudicaueritis, iudicabimini . Et certe iudicium grauissimum in his qui presunt fiet, eo quod mensura bona, conferta, et coagitata, et superfluens refundetur in sinus eorum. Nec tamen dispensationem legis subtraho manibus potestatum, sed perpetuam preceptionem, aut prohibitionem habentia, libito eorum nequaquam arbitror supponenda. In his itaque duntaxat que mobilia sunt, dispensatio uerborum admittitur; ita tamen ut compensatione honestatis aut utilitatis, mens legis integra conseruetur. Nec eleuetur, inquit, cor eius  in superbiam, super fratres suos . Quod precipue necessarium est, sepius replicat, eo quod humilitas nunquam satis uidetur commendata principibus, et difficillimum est ut gradus honoris tumorem non pariat in animo imprudentis. Superbis utique resistit Deus, et humilibus dat gratiam . Proinde rex orat ne ueniat ei pes superbie, quia in eo ceciderunt, qui operantur iniquitatem, expulsi sunt, nec potuerunt stare. Non utique superbiat super fratres; sed cum fratrum meminerit, fraternum subiectis omnibus impendat affectum. Et quidem prudenter humilitatem cum discretione et caritate indicit principibus, quia sine istis omnino subsistere non potest principatus. Quisquis ergo gradum proprie celsitudinis amat, humilitatis cultum  in minoribus diligentissime teneat. Nam qui ab humilitatis operibus recedit, a dignitatis sue fastigio, tumoris pondere cadit. Obtinet enim perpetuo, quia qui se humiliat exaltabitur, et uice uersa, qui se exaltat deprimetur. Regem Romanorum nouissimum Tarquinium fecit esse superbia, et ei ab humilitate magis necessarios substituit magistratus. Denique quem superborum legisti regnare diutius? Eorum namque qui per superbiam ceciderunt, historia copiosa est. Nec tamen eatenus superbiam uitet, ut incidat in contemptum, quia sicut elatio, ita et abiectio declinanda est. Unde et in iure Romano cautum est, ut qui ius reddit, se quidem in adeundo facilem prebeat, contemni tamen non patiatur. Mandatis quoque adiicitur, ne  presides prouinciarum in ulteriorem familiaritatem prouinciales admittant, eo quod ex conuersatione equali contemptio nascitur. ueneretur ergo in publico populi maiestatem, et apud se priuate conditionis statum pariter metiatur. Hoc ipsum antiquis philosophorum documentis faciendum agnosce. Ad philosophum Taurum, Athenas uisendi cognoscendique eius gratia, uenerunt pariter Crete prouincie preses, et pater eius, sed priuatus. Taurus uenientibus placide assurrexit, reseditque post mutuam salutationem. Allata est mox una sella, que in promptu erat, et dum alie promebantur apposita est. Inuitauit ergo Taurus patrem presidis ut sederet. At ille: »Sedeat hic potius qui populi Romani magistratus est.---Absque preiudicio, inquit  Taurus, tu interea sede, dum conspicimus querimusque quid conueniat, tene potius sedere qui pater es, an filium qui gerit Romani populi magistratum?« Cum pater assedisset appositumque esset aliud filio, super ea re Taurus his, qui conuenerant, uerbum fecit, cum summa boni, equi, bonorum atque officiorum perpensatione. Eorum uerborum sententia hec fere fuit. In publicis locis, atque muneribus patrum iura cum filiorum qui in magistratu aut potestatibus sunt collata, interquiescere et paulum conniuere. Sed cum extra rempublicam in domesticare, atque uita sedeatur, ambuletur, in conuiuio quoque discumbatur familiari, tunc inter filium magistratum, et patrem  priuatum, publicos honores cessare, naturales et genuinos exoriri. »Hoc quoque, inquit Taurus, quod ad me uenistis, quod nunc loquimur, quod de officiis discertamus, priuata actio est. Itaque tu, pater, utere his honoribus prius, quibus quoque domui uestre te uti priorem decet.« Hec ergo magistratibus generaliter persuadenda arbitror, ut in splendore publice dignitatis memores sint proprie conditionis, et sic attendant proprie conditionis statum, ut non deuenustent publice dignitatis gradum; sic etiam collati sibi honoris integritatem seruent, ut aliorum non minuant dignitatem: et sic priuata quisque polleat dignitate, ut non fiat iniuria publice potestati.



CAP. uIII. De moderatione iustitie et clementie principis, que debent in eo ad utilitatem Reipublice contemperari.


Obtineat ergo in principe, quod debet in omnibus obtinere, nemo que sua sunt querat, sed que aliorum. uerumtamen ipsius affectionis modus, quo caritatis brachiis subiectos ut fratres amplexatur, moderationis limitibus clauditur. Sic enim fratres diligit, quod errores eorum medicinaliter corrigit, sic in eis carnem agnoscit et sanguinem, ut ea spiritus subiiciat ditioni. Medicorum utique consuetudo est, ut morbos, quos fomentis et leuioribus curare nequeunt, grauioribus adhibitis, igne puta uel ferro, curent. Nec unquam utuntur grauibus, nisi cum leuium beneficio considerata  sanitas desperatur: sic et potestas cum inferiorum uita mansueta manu curare non sufficit, penarum acrimoniam dolens recte uulneribus infundit, et pia crudelitate seuit in malos, dum bonorum incolumitas procuratur. Sed quis sine dolore proprii corporis membra ualuit amputare? Dolet ergo cum exigentibus culpis uindicta exposcitur, ea tamen peragit inuita dextra. Sinistram namque non habet princeps, et in cruciatu membrorum corporis, cuius ipse caput est, legi tristis et gemens famulatur. Philippus cum audisset Phytiam quemdam bonum pugnatorem, alienatum animo sibi, quod tres filias inops uix aleret, nec a rege adiuuaretur, monentibus amicis, ut eum caueret: »Quid, inquit Philippus, si haberem partem corporis egram, abscinderemne  potius, quam curarem?« Deinde familiariter secreto elicitum Phytiam, accepta difficultate necessitatum domesticarum, pecunia sufficienter instruxit, ac meliorem fidelioremque habuit, quam fuerat antequam crederetur offensus. Ut enim ait Lucius, principem senem moribus esse oportet, et qui moderatiora sequatur consilia, et uicem gerere medicorum, qui morbos curant, nunc ex inanitione in oppletis, nunc refectione in uacuis; et dolorem sedant nunc cauterio, nunc fomentis. Preterea sit in uerbo affabilis, munificus in beneficiis, et integre auctoritatis, seruet in moribus dignitatem. Famam namque benignitatis conciliat sermo bonus, et lingua gratiosa. Amorem fidelissimum  et constantissimum, etiam a durioribus extorquent beneficia, et quem fecere, fouent et solidant. Et morum dignitati debetur reuerentia subditorum. Egregie quidem Traianus, gentilium optimus Augustorum, arguentibus eum amicis, quod in omnes nimium, et ultra quam imperatorem deceat, communis esset, respondit: »Se talem uelle imperatorem esse priuatis, quales imperatores sibi esse, priuatus optasset.« Unde ex relatu Plinii Secundi admonitus, qui tunc inter ceteros iudices persecutor Ecclesie destinatus erat, a nece martyrum persecutionis gladium reuocans, edictum temperauit. Et forte cum fidelibus egisset mitius, nisi decessorum suorum legibus et exemplis, et prudentum, ut putabatur, consilio, et auctoritate iudicum,  ad delendam sectam hominum, opinione publica superstitiosam, et uere religionis inimicam, inuitaretur. Nec tamen usquequaque commendo iustitiam hominis, qui Christum ignorabat, sed culpam ipsius extenuo, qui aliorum excedebat impulsu, et ad beneficium miserendumque proprie pietatis agebatur instinctu, natura clemens in omnes, austerus in paucos, quibus parcere nefas esset; adeo ut, totius imperii sui curriculo, unus damnatus sit senatorum nobiliumue urbis, licet inueniantur plurimi in ipsum grauiter deliquisse. Hic autem a senatu damnatus est, ignorante Traiano. Dicebat enim insanum esse eum, qui oculos si habeat lippientes, eos malit effodere, quam curare. Aiebat etiam, ungues si acriores fuerint, resecandos esse,  non auellendos. Si enim citharedus, aliique fidicines, multa diligentia procurant, quomodo oberrantis chorde compescant uitium, et eamdem aliis unanimem reddant, faciantque dulcissimam dissidentium consonantiam, chordis non ruptis, sed tensis proportionaliter, uel remissis: quanta sollicitudine oportet principem moderari, nunc rigore iustitie, nunc remissione clementie, ut subditos faciat quasi unanimes esse in domo, et quasi discordantium in ministerio pacis et caritatis operibus, unam faciat perfectam et maximam harmoniam? Hoc autem certum est, quia tutius est chordas remitti intensius, quam protendi. Remissarum namque intensio, artificis peritia conualescit, et debitam soni reddit gratiam; sed que semel rupta est, nullo artificio  reparatur. Profecto si sonus exigitur, quem non habent, frustra tenduntur, et sepe citius uenitur ad nullum, quam ad eum, qui nimis exigitur. Ait ethnicus:

Est piger ad penas princeps, ad premia uelox,
   Quique dolet, quoties cogitur esse ferox.
Alterum namque iustitie, alterum pietatis est, que adeo principi necessarie sunt, ut quisquis sine illis, non modo principatum, sed quemlibet magistratum uindicet, frustra se ipsum irrideat, sed et aliorum in se prouocet risum, contemptum et odium. Misericordia, inquit, et ueritas non te deserant circumda eas gutturi tuo, et scribe eas in tabulis cordis tui, et inuenies gratiam, et disciplinam bonam coram Deo et hominibus . Gratia namque debetur misericordie,  iustitie disciplina. Utique gratia et amor subiectorum, quam diuina producit gratia, optimum instrumentum est omnium gerendorum. Sed et amor sine disciplina non proficit, quia cessante iustitie stimulo, populus se in illicita resoluit. Meditatur ergo iugiter sapientiam, et de ea sic iustitiam operatur, quod lex clementie semper est in lingua eius: et sic clementiam temperat rigor iustitie, quod lingua eius iudicium loquitur. Officio namque eius iustitia in iudicium uertitur, ea quidem necessitate, ut uacare non liceat, quin se ipsum sibi collato destituat honore. Honor etenim regis iudicium diligit, et delinquentium culpas tranquilla mentis moderatione compescit. De magistratuum moderatione librum fertur scripsisse Plutarchus, qui inscribitur Archigrammaton,  et magistratum sue urbis, ad patientiam et iustitie cultum, uerbis instituisse dicitur et exemplis. Hic autem seruum habebat, hominem nequam et contumacem, et liberalibus disciplinis eruditum egregie, et exercitatum satis in disputationibus philosophicis. Contigit ut ob nescio quam noxam, ei tunicam detrahi, cedique iuberet Plutarchus. Loro ceperat uerberari duriuscule, cum tamen inficiaretur culpam, dicens se nichil egisse mali, nichil sceleris admisisse, et obloquebatur se multis demeruisse obsequiis ut uapularet. Postremo cum non proficeret, uociferari cepit, et inter uapulandum iam non querimonias et gemitus eiulatusque, sed uerba seria et obiurgatoria iaculabatur. Nec ita se habere Plutarchum, ut philosophum deceret: irasci  turpe esse, ei presertim, qui de malo ire sepius dissertauerat, librumque pulcherrimum scripserat de patientia. Adiiciebat esse probrosum, quod doctrinam suam moribus impugnabat, eo quod a mentis integritate prolapsus, effusus et prouolutus in iram, pluribus plagis mulctaret innoxium. Ad hec Plutarchus, lente quidem et leniter, sed summa cum grauitate: »Nunquid quod uapulas tibi irasci uideor? Estne ira mea si a me debitum recipis? Ex uultune meo, an ex uoce, an ex colore, an etiam ex uerbis, ira me corruptum intelligis aut correptum? Mihi quidem neque oculi opinor truces sunt, neque os turbidum, neque inaniter clamo, neque in spumam ruboremque feruesco, neque pudenda dico  aut penitenda, neque omnino trepido ira aut gestio. Hec omnia quippe, si nescis, signa irarum esse solent.« Et simul ad eum qui cedebat conuersus: »Interim, inquit, dum ego atque hic disputamus, tu hoc age; et sine iracundia mea retunde seruilem contumaciam, et iniquum penitere doceas magis quam iurgare.« Sic Plutarchus. In quo nonnichil eruditionis relictum est omnibus, qui in sublimitate sunt.



CAP. IX. Quid sit declinare ad dextram uel sinistram, quod principi prohihetur.

Sequitur: Neque declinet in partem dextram, uel sinistram . Ad dextram declinare est, uirtutibus ipsis uehementer insistere. Ad dextram declinare est, in uirtutis operibus que in modo consistit, modum excedere. Omnis uero uehementia  saluti inimica est, et excessus omnis in culpa; bonarumque rerum consuetudo nimia, pessima est. Unde ethicus:

Insani sapiens nomen feret, equus iniqui;
Ultra quam satis est, uirtutem si petet ipsam.
Et philosophus: »Caue quod est nimium, quia si hec ipsa cautela modestiam deserit, eo ipso a tramite uirtutis, incaute recedit.« Salomon quoque: Noli, inquit, esse nimis iustus . Quid ergo nimium prodest, si regina uirtutum iustitia, in sui nimietate obest? Alibi quoque: »Nimia humilitas, maxima pars superbie est.« Ad sinistram declinare est, per abrupta uitiorum a uia uirtutum declinare uel deuiare. Item, deflectitur ad sinistram, qui in subiectorum culpis nimis pronus est ad uindictam,  et ad dextram gressum torquet, qui delinquentibus ex mansuetudine nimis indulget. Iter autem utrumque deuium est, sed quod ad sinistram uergit perniciosius est.



CAP. X. Quid utilitatis de cultu iustitie principes consequantur.

Sed legitime huius obseruantie quenam erit utilitas? Eam utique propheticus sermo protinus subdit. Ait enim: Ut longo tempore regnet ipse, et filius eius super Isrel . Ecce quenam tante difficultatis futura sit merces, dum regna paterna filiis longo tempore protelantur. De uirtute namque parentum protenditur successio filiorum, et succedentium felicitas, ex decedentium iniquitate prescinditur. Nam Spiritus sancti certum est testimonio,  quia iniusti deperibunt simul, et reliquie impiorum interibunt. Salus autem iustorum a Domino est, qui protegit eos in tempore tribulationis. Sed cum eternitas totius temporis quantacunque sit, per minutissima momenta deficiat, et in eo toto non nisi admodum breue momentum subsistat, quid in eo poterit esse longum, cum ea omnia, si colligantur in unum, uere eternitati collata, nec puncti quidem locum obtineant, eo quod finitorum ad infinita omnino nulla est comparatio? Certe centri ad uel circumferentiam, etsi exigua, aliqua tamen, ut pluribus placet, proportio est; eternitatis et temporis nulla. Quid ergo longum erit in eo, quod totum breue est: aut que beatitudo  temporis anime uidebitur diuturna, si ea fidelis et perpetua anima, est quantolibet tempore emenso caritura? Sed ego in loco isto, ut tamen sine preiudicio sententie melioris uel sanioris dictum intelligatur, longi temporis regnum dici arbitror, ipsius anime indeficientis etatem, quam pro bene administrato regno, eterne beatitudinis gloria coronabit. Cum enim certum sit quod Deus remunerabit opera singulorum et omnium in misericordia uberi, uel iustitia pleniori; quos lumine clariori respiciet, quam illos qui omnes ad iustitiam exercent, uel secum traxerint ad mortem? Sicut ergo potentes potenter tormenta patientur, sic et iustitie premiis fruentur plenius, si recte exercuerint potentatum; et tantam in futuro pre subditis habebunt gloriam,  quanta uirtute eos in magna delinquendi licentia precesserunt. Potuit, inquit, transgredi, et non est transgressus; facere mala, et non fecit: ideo stabilita sunt bona illius in Domino . Ad iustitiam namque principibus reputatur etiam cum temperant ab iniuriis: et facultas delinquendi, est eis materia meritorum. Declinare a malo in eis magnum est, etiamsi magna bona non faciunt, dum tamen subditos indulgentia malorum non perimant. Nonne magnum est, quod beatitudinis quam habere uidentur, eis si recte egerint, promittitur continuatio? Impossibile dicunt quidam, et hic florere cum mundo, et in eternum gaudere cum Christo: et sententia quidem uera est, si inter mundi flores, reputes lenocinia uitiorum. Atqui et reges florere  possunt, et mundialium florum dulcissimos et utilissimos in eternum carpere fructus. Quid autem beatius est, quam si de diuitiis ad diuitias, de deliciis ad delicias, de gloria ad gloriam principes transferantur, de temporalibus ad eterna?



CAP. XI. Que sit alia merces principum.

Nec tamen quod littere prima facies promittit excludo, que et longi temporis regnum promittit patribus, et eiusdem successionem protendit ad filios, qui sicut temporalis regni, ita erunt et eterne beatitudinis successores. Scio enim quia lex carnali populo loquebatur, qui cor adhuc habens lapideum, incircumcisus mente, non carne, uitam ex magna parte nesciebat eternam, magnifaciens  si ei bona terre darentur, uel promitterentur in cibum. Carnaliter itaque sapienti facta est promissio carnis, et ei promissa est diuturnitas temporis, qui nondum spem conceperat eterne beatitudinis, et temporale in successionem filiorum protenditur regnum illis, qui nondum querebant eternum. Patri ergo temporaliter succedit filius, si patris iustitiam imitatur. Aufer, inquit Salomon, impietatem de uultu regis, et firmabitur iustitia thronus eius . Si enim a uultu, id est a uoluntate recedit impietas, totius regni opera, uirga equitatis, et cultu iustitie diriguntur. Unde illud: Rex qui sedet in sole iudicii, dissipat omne malum intuitu suo . Ecce quanto priuilegio gaudeant principes, quibus ut de eterna beatitudine  taceam, perpetuatur regni gloria, etiam in carne et sanguine suo. Gloriatur Dominus se uirum inuenisse secundum cor suum, et cum eum in regni apicem postmodum sublimasset, succedentium sibi filiorum curriculo, regnum ei perpetuum pollicetur. De fructu uentris tui, inquit, ponam super sedem tuam, et si custodierint filii tui mandata mea, que iam dedi, et testimonia mea que per me uel uicarios meos docebo illos, et ipsi et filii eorum sedebunt super sedem tuam , et ponam in seculum seculi sedem eius, et thronum eius sicut dies celi. Si autem dereliquerint filii eius legem meam, et in iudiciis meis non ambulauerint, si iustitias meas profanauerint, et mandata mea non custodierint,  uisitabo in uirga iniquitates eorum , ut translato regno de gente in gentem, et deletis his heredibus, qui secundum carnem esse uidentur in semine, transferatur successio ad illos, qui fidei et iustitie inueniuntur heredes. In eoque promissionis subsistit ueritas, et rata permanent que ex ore Altissimi processerunt, quod iustis regibus successione fidelium semen permanet in eternum. Hec autem ut ad presens de Christo, qui factus ex semine Dauid secundum carnem, Rex regum est, et Dominus dominantium, nulla sit mentio, etiam secundum litteram, perpetuo arbitror obtinere, ut succedant parentibus filii, si eos in mandatis Domini fideliter fuerint imitati. Adeo siquidem, ut si omnibus recte dispositis, et in eo manentibus,  nulla uideatur esse sollicitudo, uel officium presidentis, constat his qui semel principem admiserunt, de semine illius successionem non defuturam, etsi non ob aliud, uel ad conseruandam sanguinis claritatem. Quod et historiarum liquet exemplis. Fertur enim quod cum magnus Alexander ultimum littus Oceani perlustraret, Brachmanorum insulam debellare parabat. Ad quem illi in his uerbis epistolam miserunt: »Audiuimus, inuictissime rex, prelia tua, et felicitatem uictorie ubique subsecutam. Sed quid erit huiusmodi satis, cui totus non sufficit orbis? Diuitias non habemus, quarum cupiditate nos debeas expugnare, omnium bona omnibus communia sunt. Esca est nobis pro diuitiis, pro cultibus et auro, uilis et rara uestis.  Femine autem nostre non ornantur, ut placeant; quem quidem ornamentorum cultum, potius oneri deputant, quam decori. Etenim nesciunt in augenda pulchritudine plus affectare, quam quod nate sunt. Antra nobis duplicem usum prestant, tegumentum in uita, in morte sepulturam. Regem habemus, non pro iustitia, sed pro nobilitate conseruanda. Quem enim locum haberet uindicta, ubi nulla fit iniustitia?« His uerbis motus Alexander, nullam ratus uictoriam, si eorum pacem perpetuam turbaret, in quiete sua dimisit. Et forte si eos bello fuisset aggressus, minime preualuisset aduersus innocentes, eo quod innocentia non facile superatur, et ueritas suis uiribus constans, de militia quantumuis armata triumphat. Sed quia  nichil est quod magis desiderent homines, quam ut in bonis suis habeant filios successores, ut qui propriam ex conditione preuident mortem, in propagine carnis sue perpetuent uitam. Hoc principibus est promissum, unde maxime possunt ad cultum iustitie inuitari. Contingit enim eos qui de se ipsis securi sunt, de statu filiorum iugiter esse sollicitos. In eoque nimium caritatis ordo seruatur, quod amorem, qui patrie parentibus precipue debebatur, pater transfundit in filios, dum filialis affectus paterni pectoris cellam solus exhaurit. Condigna quoque uice respondent parentibus filii, eumdem suis impartientes affectum, quo a parentibus accepti sunt, licet alium ordinem exigat caritas  ordinata, quem petarum doctissimus prudenter expressit. Senem namque Anchisen euersa Troia in humeris pii filii collocauit, parentis Aenee dextram dedit Ascanio, et marito coniux Creusa cohesit, antecedentium pro muliebri infirmitate legens uestigia. Compatriotis omnibus ducem dedit, uirum armis, et pietate presignem. Alias enim dux esset inutilis, cum sine uiribus regna acquiri non ualeant, aut sine iustitia retineri. Nunc uero omnium unica sollicitudo est, liberos, qualescunque sint, diuitiis et honoribus potius, quam uirtutibus insignire. Negligitur etenim quod onus reipublice imponatur. Expulso Superbo Tarquinio, qui regnauit in Urbe nouissimus, cum Brutus primus consul liberos suos de reuocandis in Urbem regibus  agere cognouisset, eos protraxit in forum, et in media concione uirgis cesos, tandem securi percuti iussit, ut plane publicus parens, in locum liberorum uideretur populum adoptasse. Ego quidem, etsi parricidium perhorrescam, consulis non possum non approbare fidem, qui maluit salutem liberorum suorum periclitari, quam populi. Recte ne fecerit, iudicent sapientes. Ego enim campum istum oratoribus late patere cognoui, et in eo declamatores in ancipiti materia sepius desudasse, dum in absolutione parricidii fides laborat, et parricidalis impietas meritum fidei conatur exstinguere. Quod si me ad sententiam urges, respondeo quod in causa Smyrnensi areopagitas Cn. Dolabelle inuenio respondisse. Ad quem, prouinciam Asiam proconsulari  imperio obtinentem, mulier Smyrnensis adducta est, confitens se maritum, et filium, datis clam uenenis, occidisse, eo quod illi filium eius ex altero matrimonio optimum, et innocentissimum iuuenem exceptum insidiis nequiter occidissent, sibi licitum esse asserens ex indulgentia legum, et ius ignorare, et suam, et suorum, et totius reipublice sue, tam atrocem iniuriam uindicare. Ius extra causam erat, cum de facto constaret, et de iure quereretur. Cum ergo Dolabella rem in concilium deduxisset, non fuit qui, in causa, ut putabatur, ancipiti, manifestum ueneficium, et parricidium auderet absoluere, uel uindictam, que in impios, et parricidas processerat, condemnare. Rem itaque ad areopagitas Atheniensium, tanquam  ad iudices grauiores exercitatioresque reiecit. At illi, causa cognita, actores et ream mulierem centesimo anno adesse iusserunt. Sic autem neque ueneficium, quod de lege non licuit, absolutum est, neque nocens punita mulier, cui ex sententia multorum uenia poterat indulgeri. Hoc ita fuisse, nonus liber memorabilium dictorum uel factorum ualerii Maximi docet. Ceterum et Brutum, et mulierem deliquisse consentiam facile, eo quod excesserit medicina modum,

. . . . . . nimiumque secuta est,
Qua morbi duxere manum.
Et licet magna fuerint crimina, prestantius fuerat eadem sine punientis crimine uindicari. Unde et  infelicitatis testimonium Bruto perhibet etiam peta laudator, ait enim in sexto uirgilius:

. . Natosque pater noua bella mouentes,
Ad penam pulchra pro libertate uocabat
Infelix, utcunque ferent et facta minores.
At infortunium parricidii sic uersu sequenti excusat, ut inanis glorie arguat ueritatem, dicens:

uincet amor patrie, laudumque immensa cupido.
Sed, ne quis amodo Brutum imitetur, populum liberis preferens, frustra sollicitaberis, cum uel uitia liberorum saluti Reipublice preferantur, licet certum sit quod salutem populi liberis omnibus oporteat anteferri. In libro Regum arguitur Saul, quod cum facto uoto de diurno ieiunio, sub discrimine illius qui ante noctem contra uotum sumeret cibum,  Ionathas filius eius mel, quod sceptro, id est hasta tetigerat, pregustasset, paterno motus affectu, contra religionis uotum pepercit filio, cuius preuaricatione populus Isrel ea die uisus est corruisse. Heli quoque licet sanctus in se fuisse legatur, quia filiorum pepercit uitiis, auersa sella, fractis ceruicibus corruens, exspirauit. Ut de ceteris taceam, quantum, queso, publicam hominum dilexit, et quesiuit salutem, qui proprio Filio non pepercit, sed pro nobis tradidit illum , ut que merueramus uincula, flagella, crucem sustineret immunis, et innocens morte turpissima condemnatus est. Regum scrutare historiam, ad hoc petitum regem a Deo inuenies, ut precederet faciem populi, et preliaretur bella eorum, et ad similitudinem gentium  totius populi onera sustineret. Qui tamen non fuerat necessarius, nisi et Isrel preuaricatus esset in similitudinem gentium, ut Deo rege sibi non uideretur esse contentus. Si enim iustitiam per se coluisset, si in mandatis Domini fideliter ambulasset, pro nichilo humiliaret Deus hostes eorum, et super tribulantes eos mitteret manum suam, ut solito Dei auxilio unus persequeretur mille, et duo fugarent decem millia. Hospitem meum Placentinum dixisse recolo, uirum utique sanguine generosum, habentem prudentiam mundi huius in timore Domini, hoc in ciuitatibus Italie usu frequenti celeberrimum esse, quod cum pacem diligunt, et iustitiam colunt, et periuriis abstinent, tante libertatis et pacis gaudio perfruuntur, quod nichil est omnino,  quod uel in minimo quietem eorum concutiat. Cum uero prolabuntur ad fraudes, et per uarias iniustitie semitas, scinduntur in semetipsis, statim uel fastum Romanum, uel furorem Teutonicum, aliudue flagellum inducit Dominus super eos, et permanet manus eius extenta, donec ipsi ab iniquitate per penitentiam reuertantur. Quo solo remedio apud illos omnis cessat tempestas. Adiiciebat etiam quod merita populi omnem euacuant principatum, aut eum faciunt esse mitissimum, cum econtrario certum sit quod propter peccata populi permittit Deus regnare hypocritam, et impossibile esse ut diu regno gaudeat qui populi humiliatione et proprio fastigio superbe nimis exsultat. Sed illius dicebat protendi  principatum, qui apud se de conscientia humilitatis semper in se angitur quasi regnaret inuitus. Hec mihi Placentinus hospes, et, ut credo, fidei consentaneum est. Tale aliquid inuenitur in scriptis maiorum. Cum enim Helius Rome prefecturam splendidius ageret, ex senatore imperator creatus est: qui, eum obsecrante senatu, ut filium Cesarem, quem habebat, Augustum appellaret: »Sufficere, inquit, debet, quod ego ipse inuitus regnauerim cum non mererer. Principatus enim non sanguini debetur, sed meritis: et inutiliter regnat, qui rex nascitur, non meretur. Et procul dubio parenti: affectum exuit, qui paruulos suos importabili mole superiecta exstinguit. Hoc quidem est suffocare liberos, non promouere. Alendi prius sunt, et in uirtutibus  exercendi; et cum in eo profecerint, ut probentur illos uirtutibus antecedere, quos debent honore anteire, inuitati ascendant, et se ciuium suorum nequaquam subtrahant uotis. Quis enim illos ambigit aliis preferendos, qui quasi naturali probitatis priuilegio ampliati, maiorum titulis inuitantur ad uirtutem, et eorumdem beneficio future bonitatis aliis faciunt fidem?« Hec ille. Et quidem eleganter priuilegium expressit principis, cui, ex antiquo munere Dei, succedunt filii indubitanter, nisi iniquitas subuertat principatum.



CAP. XII. Ex quibus causis transferantur principatus, et regna.

Celebre est illud Sapientie, quia regnum a gente in gentem transfertur propter iniustitias, et iniurias,  et contumelias, et diuersos dolos . Nonne uides quam breui subuersum sit solium primi regis in populo Dei? Saul et Ionathas cum ceteris filiis, exigentibus culpis, in montibus corruerunt, ut thronus illius, qui de post fetantes electus est, firmaretur. Omnium historiarum percurre seriem, et regum successiones in breui uidebis, et quasi in exordio tele, Domino precidente, succisas. Et quo reges fuerint clariores, eo citius, si aduersus Deum intumuerint, conculcatur semen eorum. Non est sapientia, non est prudentia, non est consilium contra Dominum, certe nec fortitudo. Si ille insurgit, si persequitur, ad emendicata sacramentorum suffragia, et ad presidia munitionum frustra decurritur, quia non  est, qui de manu illius possit eruere. Quis Alexandro maior in Grecia? Et tamen non suus legitur successisse, sed filius saltatricis. Quis Cesaree domus seriem nescit? Rarus eorum, aut nullus filium reliquit heredem, et omnes in breui post uaria pericula, et cedes sui, et suorum plurimas diuersis mortibus, et fere ignominiosis, quasi in momento deleti sunt, et descendentes ad inferos, successores habuerunt aut hostes aut ignotos: »Quid, obsecro, tam potentia regna, tam cito subuertit et transtulit?« Certe indignatio Dei, quam in se multiplex iniustitia prouocabat. Est autem, ut Stoicis placet, iniustitia mentis habitus, que a regione morum exterminat equitatem. Animam namque priuare iustitia, uel ex priuatiua particula nominis declaratur. In eo autem maxime iustitia constat, si non  noceas, et ex officio humanitatis prohibeas nocentes. Cum uero noces, accedis ad iniuriam. Cum nocentes non impedis, iniustitie famularis. Est autem contumelia, quando tumorem mentis in lesione alterius manifesta operis sequela comitatur. Eoque iniquitati seruit, quod in eum, cui reuerentia pro conditione officii uel nature consortio debetur, insolenter insurgit. Dolus autem est, ut diffinit Aquilius, cum aliud agitur, et aliud simulatur. Malus utique, quoties fit intentione nocendi. Differt autem plurimum dolus a contumelia, quoniam hec superbe et manifesto, ille fraudulenter et quasi ab insidiis nocet. Hec sunt, que cum incurrunt, cathedras  subuertunt omnium potestatum, quia a contrariis perpetuatur principum gloria. Dolus namque ex timiditatis imagine infirmitatis notam habet, et fortitudini plurimum aduersatur. Contumeliam prudentia reprimit, ingeminans iugiter, quid in terram et cinerem superbit terra et cinis? Iniuriam temperantia non admittit, nolens inferre alii, quod sibi nollet ab alio irrogari. Et iniustitiam iustitia excludit, usquequaque faciens alii, quod faciendorum uellet ab alio fieri sibi ipsi. He sunt quatuor uirtutes, quas philosophi cardinales appellant, eo quod a primo fonte honestatis, quasi primi riuuli emanare credantur, et de se bonorum omnium fluenta propagare. Hec forte sunt quatuor flumina, que de paradiso deliciarum Dei egrediuntur,  ut irrigent omnem terram, quo fructum desiderabilem afferat in tempore suo. Utinam et ad me de fonte uite  huius plenitudinis pertranseant riuuli, ariditatis mee inebriantes terram, ut succrescente fructu bonorum operum, saltem declinare ualeam imminentis securis ictum, que, exigentibus culpis meis, ad radicem meam, quasi ad radicem infructuose arboris, posita est! Quodcunque lignum secus aquas istas positum est, non arescit. Quod uero uel radicitus non humectant, dissoluitur, et aridum perit tanquam puluis, quem proiicit uentus a facie terre. Hinc quidem non duces exceptos arbitror, non potentes, quia regum gloria transferetur, si iniusti, iniuriosi, contumeliosi, inuenti fuerint aut dolosi. Os siquidem  Domini locutum est. uerumtamen saluo intellectu sapientiorum, non abs re est, ut opinor, quod nomina uitiorum, locutione plurali exposuit, et in ipsa pluralitate diuersitatem quamdam prudenter inseruit. Ait enim, ut predictum est: Quia regnum de gente in gentem transferetur, propter iniustitias, et iniurias, et contumelias, et diuersos dolos. Quod autem diuersos in fine subiecit, puto communiter ad omnia referendum, et tam pleno concipiendum intellectu, ut non modo referatur ad diuersas species uitiorum, sed et uarias figuras personarum complectatur, et modos omnes, quibus a quocunque hec uitia committuntur. Princeps enim tenetur de omnibus, et omnium auctor esse uidetur, quia, cum omnia possit corrigere, eorum merito particeps  est, que noluit emendare. Cum enim potestas publica sit, ut prediximus, omnium uires exhaurit, et ne in se deficiat, incolumitatem omnium debet procurare membrorum. Quot autem in administratione principatus exstant officia, tot sunt principalis corporis quasi membra. Dum autem singulorum officia integritate uirtutis, et suauitate opinionis conseruat, quamdam quasi membris sanitatem procurat et decorem. Cum uero ex negligentia aut dissimulatione potestatis circa officia, sit uirtutis aut fame dispendium, quasi in membra eius, morbi et macule incurrunt. Nec diu subsistit incolumitas capitis, ubi languor membrorum inualescit.



LIBER QUINTUS.



PROLOGUS.


Non solent ad unguem grandia sine mora lustrari, nec facile est prouinciarum longitudinem et latitudinem in momento transcurrere. Sic res magna succincte quidem a sapiente interdum proponitur, sed nunquam perfecte sub angustia sermonis nimia explanatur. Quid autem in humanis rebus maius est principatu, cuius officium quodammodo omnia circumit, implet, et penetrat, et quasi robore uirtutis sue, totius Reipublice molem portat? Eius itaque contemplatio tractum habet, et moram exigit, tum pre magnitudine sui, tum pre uenustate, quam in capite Reipublice iucundum est omnibus contemplari. Modesta ergo breuitate, in inspiciendo corpore eius immoremur, et quid super hoc Plutarchus  censeat audiatur. Nam, deducta superstitione gentilium, fidelis est in sententiis, in uerbis luculentus, et in sacrario morum tantus arbiter, ut facile preceptorem Traiani possis agnoscere. Si quid autem apud eum a fide dissentit, aut moribus, tempori potius, quam uiro ascribatur. Si enim uirgilio licuit aurum sapientie in luto Ennii querere, que inuidia est ea, que ad eruditionem nostram a gentilibus scripta sunt, nostris communicare! His ergo omissis ad reliqua procedamus.



CAP. I. Epistola Plutarchi instruentis Traianum.

Exstat epistola Plutarchi, Traianum instruentis, que cuiusdam politice constitutionis exprimit sensum. Ea dicitur esse huiusmodi.---Plutarchus Traiano  salutem dicit. Modestiam tuam noueram non appetere principatum, quem tamen semper morum elegantia mereri studuisti. Quo quidem tanto dignior iudicaris, quanto a crimine ambitionis uideris esse remotior. Tue itaque uirtuti congratulor, et fortune mee, si tamen recte gesseris, quem probe meruisti. Alioquin te periculis, et me detrahentium linguis subiectum iri non dubito, cum et ignauiam imperatorum Roma non ferat, et sermo publicus delicta discipulorum refundere soleat in preceptores. Sic Seneca Neronis sui merito detrahentium carpitur linguis, adolescentium suorum temeritas in Quintilianum refunditur, et Socrates in pupillum suum fuisse clementior criminatur. Tu uero quiduis rectissime geres, si non recesseris a te ipso. Si  primum te composueris, si tua omnia disposueris ad uirtutem, recte tibi procedent uniuersa. Politice constitutionis maiorum uires tibi expressi, cui si obtemperas, Plutarchum uiuendi habes auctorem. Alioquin presentem epistolam testem inuoco, quia in perniciem imperii non pergis, auctore Plutarcho.



CAP. II. Quid Respublica secundum Plutarchum, et quid uicem anime in ipsa obtineat, aut membrorum.


Sequuntur eiusdem politice constitutionis capitula, in libello qui inscribitur: Institutio Traiani, que pro parte presenti opusculo curaui incerere, ita tamen ut sententiarum uestigia potius imitarer, quam passus uerborum. Est ergo primum omnium, ut princeps se totum metiatur, et quod in toto corpore Reipublice, cuius uice fruatur, diligenter aduertat. Est autem Respublica, sicut Plutarcho placet, corpus quoddam, quod diuini muneris beneficio animatur, et summe equitatis agitur nutu, et regitur quodam moderamine rationis. Ea uero que cultum religionis in nobis instituunt, et  informant, et Dei  ceremonias tradunt, uicem anime in corpore Reipublice obtinent. Illos uero, qui religionis cultui presunt, quasi animam corporis suspicere et uenerari oportet. Quis enim sanctitatis ministros Dei ipsius uicarios esse ambigit? Porro sicut anima totius habet corporis principatum: ita et hi, quos ille religionis prefectos uocat, toti corpori presunt. Augustus Cesar eo usque sacrorum pontificibus subiectus fuit, donec et ipse, ne cui omnino subesset, uestalis creatus est pontifex, et paulo post ad deos relatus est uiuus. Princeps uero capitis in Republica obtinet locum, uni subiectus Deo, et his qui uices illius agunt in terris, quoniam et in humano corpore, ab anima uegetatur caput et regitur.  Cordis locum senatus obtinet, a quo bonorum operum et malorum procedunt initia. Oculorum, aurium, et lingue officia, sibi uindicant iudices et presides prouinciarum. Officiales et milites manibus coaptantur. Qui semper assistunt principi, lateribus assimilantur. Questores et commentarienses, non illos dico qui carceribus presunt, sed comites rerum priuatarum, ad uentris et intestinorum refert imaginem. Que si immensa auiditate congesserint et congesta tenacius reseruauerint, innumerabiles et incurabiles generant morbos, ut uitio eorum totius corporis ruina immineat. Pedibus uero solo iugiter inherentibus, agricole coaptantur, quibus capitis prouidentia tanto magis necessaria  est, quo plura inueniunt offendicula, dum in obsequio corporis in terra gradiuntur, eisque iustius tegumentorum debetur suffragium, qui totius corporis erigunt, sustinent, et promouent molem. Pedum adminicula robustissimo corpore tolle, suis uiribus non procedet, sed aut turpiter, inutiliter, et moleste manibus repet, aut brutorum animalium  ope mouebitur. Ponit in hunc modum, more suo, quam plurima, que diligentius diffusiore tractatu prosequitur, ad informationem Reipublice, et magistratuum eruditionem. Que omnia syllabatim exsequi, seruilis interpretationis est, que potius affectat speciem, quam uires auctoris exprimere. Et quia apud ipsum de ceremoniis, et cultura deorum, plura que religioso principi putabat ingerenda, superstitiosius disputata sunt, his omissis, que ad idololatrie cultum pertinent, perstringamus breuiter sensum hominis, quo principem et officia Reipublice ad cultum iustitie informabat.



CAP. III. Que precipue uersentur in intentione Plutarchi: et de reuerentia exhibenda Deo, et rebus sacris.

 In summa ergo quatuor sunt, que nititur Reipublice principibus inculcare: reuerentiam Dei, cultum sui, disciplinam officialium et potestatum, affectum et protectionem subditorum. Deum ergo in primis asserit honorandum, deinde se ipsum colendum unicuique, ut, secundum quod Apostolus sentit , unusquisque uas suum possideat in sanctificatione et honore . Post, ut doctrinam prepositi totius disciplina domus redoleat, et tandem uniuersitas subiectorum, de capitis prepositorum sibi incolumitate letetur. Magnorum quoque uirorum strategematibus et strategematicis utitur, que si per singula inserantur, tediosa erunt lectori, et pro parte a fidei nostre sinceritate recedent. Ceterum,  quia sancti Patres, et principum leges, illius deducta tamen perfidia, uidentur inherere uestigiis, doctrinam eius, sermone catholico et succincto, adiectis ex parte strategematicis eius, attingamus. Porro ei initium a reuerentia numinum est, nobis a Deo, qui ab omnibus generaliter amandus est, et colendus ex toto corde, ex tota anima, ex omnibus uiribus suis. Probatio uero dilectionis, exhibitio operis est. Et licet per se ipsum possit amari, tanquam qui citra opem medii se infundat amanti, tamen ad cultum exteriorem alicuius medietatis interuentus necessarius est, eo quod Deum nemo uiderit unquam. uidendi uero nomen ad appellationem omnium sensuum utriusque nature dilatabis, quia presentialiter et pure non sentiet eum homo, et  uiuet, nisi forte ea sensuum parte, que corporis nescit angustias, nec defectum temporis sentit, sed uiuacitate sui, ex gratia permanet in eternum. Charitatem loquor, que non euacuatur, sed proficit, quanto ad eum, quem desiderat, familiarius accedit. Nam fides uelum habet, et spes de gratie meritique fomento, conscientiam demulcente, uoti sui letitiam in futura protendit. Fides itaque et spes imitantur quidem sensum, subsistunt tamen citra, agentes interim quasi per speculum, et in enigmate, donec earum species, immutata ueritatis substantia, plenarie illucescat. Qui uero nullo potest sensu perspicue uideri, facile nequit agnosci. Quod autem non agnoscitur, diligenter coli non potest,  nisi per medium. Unde et Numam Pompilium ceremonias quasdam legimus indixisse Romanis et sacrificia, ut sub immortalium deorum pretextu, ad colendam pietatem, religionem et fidem, et cetera, que eis intimare uolebat, ipsos facilius inuitaret. Testantur hoc ancilia atque Palladium, sacra quedam imperii pignora, Ianus bifrons, belli et pacis arbiter, focus ueste uirginibus consecratus, quo in honore celestium siderum flamma, custos imperii, iugiter uigilaret. Sed et annus in menses duodecim dilatatus, fastorum et nefastorum dierum uarietate depictus, pontifices, augures, et sacerdotiorum uarii ritus, quibus ita barbariem occupauit, ut ab iniuriis temperarent, feriarentur ab armis, iustitiam colerent, et ciuilem sibi inuicem impartirent  affectum; eoque ferocem redegit populum, ut imperium, quod ui, ut dicitur, et iniuria occupauerat, iustitie et pietatis legibus feliciter gubernaret. Sed quid profero Numam, cum et patres fidei nostre, ueteris legis sacrificia asserant instituta, ne in demoniorum cultu populus occupatus, uere religionis dedisceret cultum, ritu gentium sacrificia sua demoniis immolans, et non Deo? Colitur ergo Deus, aut affectu mentis, aut exhibitione operis. Sed affectus dilectionis ipsum pure attingit, licet aliquo sensu corporis uel anime, dum peregrinatur a Domino, et mens mole corporis pregrauatur, plene nequeat comprehendi; et certe eo amatur ardentius, et studiosius queritur, quo altitudo et immensitas diuitiarum potentie et sapientie sue omnem  exsuperat intellectum: uirtute tamen tanta omnem creaturam circumit, penetrat, implet et protegit, ut nequaquam latere ualeat quamlibet rationabilem creaturam. Ipsa quoque irrationabilia ipsum esse, et talem esse, et tantum, plurimis indiciis protestantur. Miro itaque modo sic intelligentiam sui infundit, ut subtrahat: sic subtrahit, ut infundat, et secundum mensuram beneplaciti sui sic operatur in singulis, ut cum intensionis et remissionis uices ignoret, etsi non per essentiam, qua omnem replet uniformiter creaturam, plus uel minus uideatur inesse per gratiam. Nam per unionem in solo unigenito uirginis Filio esse fideliter approbatur. Est itaque nunc quasi singula in singulis futurus, ut scriptum est, omnia in omnibus electis. Et sicut natura  ignis, collatione tamen dispari, quoniam ei nichil potest pariliter comparari, a sole diuersos, pro corporum diuersitate, producit effectus: sic illa  in multis multipliciter lucet. Solaris siquidem radius, si forte incidat in carbunculum, egrediens aut reuerberans rutilus, uicinum facit erem rutilare. Idem ignis in smaragdo uirescit, firmamento puriori in sapphiro conformatur. Hyacinthi quoque speciebus efficitur concolor. In topazio, qui quo rarior est eo pretiosior est, omnium fere colore superbit. Si ei Irim obiicias, Thaumantiadis representabit imaginem. Aque superiectus, undat in lacunari, sed et ignem celestem in supposita traiicit per berillum. uides  igitur in multis quam multa sit ignis natura. Sic in aliis est prudentia, fortitudo in aliis, temperantia in quibusdam, in quibusdam iustitia, in nonnullis fides, longanimitas spei in aliis. In his est feruor caritatis: hic patientia taborum, illic dolorum consolatio, alibi perseuerantia bonorum operum, que tamen singula in singulis est unus et idem Deus. At in futuro, quando immediata facie per gratiam eius uidebimus eum sicuti est, omnia in omnibus erit, quando nulli ad beatitudinem alicuius uirtutis substantia deerit, cum ipse in omnibus futurus sit plenitudo uirtutis, et cumulus beatitudinis; adeo quidem, ut iuxta traditionem Patrum, tanta maiestatis sue plenitudine uideatur adesse electis, ut nichil eis desit in ulla gratia, et ipse fere solus uideatur  in illis, et illius nomine censeatur, salua ueritate substantie, et sine omni uersabilitate nature. Hinc forte est illud: Exsultabunt sancti in gloria, letabuntur in cubilibus suis , cum sibi tunc peruia credantur esse corda sanctorum, et unusquisque non modo in sua, sed et in omnium conscientia glorietur. Sicut enim ignis, ut in predicta moremur similitudine, ferri naturam penetrat, et accendit, ut nichil cernatur in eo nisi ignis, et sicut solaris radius illustrans erem, solis uel radii censetur nomine, sic Deus omnes replebit electos, ut, omni infirmitate et mutabilitate absorpta, cum mortale immortalitatem, et corruptibile, incorruptibilitatem induerit, Deus fere solus in omnibus agnoscatur. Ad hanc nonnulli sententiam referunt,  quod angeli iam future beatitudinis participes, uisi ab hominibus adorantur, eo quod in eis uisa est quedam presentia Deitatis, cum tamen creaturam a creatura adorari omnino non liceat. Sic etiam in facie Saluatoris aliquid Deitatis resplenduit, quando de funiculis facto flagello, uendentes et ementes eiecit de templo, docens omnem negotiationem exterminandam esse a domo orationis. In aliis uero etsi adsit Diuinitatis presentia, plenitudo eius in presenti nequaquam adest, sed usquequaque latere non potest. Est igitur in maiestate mirabilis, uenerabilis in sapientia, a bonitate amabilis, et hunc cultum citra omnem medietatem potest ei fidelis impendere creatura. Quid enim necesse est ad hoc ut eum timeamus, ueneremur et diligamus? Et hic forte  est funiculus triplex inter Creatorem et creaturam, qui facile solui non potest. Sed omnium tenacissima est uis amoris. Charitas siquidem nunquam excidit, que si quis adheret Deo, unitur ei, et cum eo unus spiritus est. Utique qui unitur ei, et sicut unus spiritus, sic familiaris est, et ab obsequio eius quod est in spiritu, arceri non potest. Ille autem cultus, qui in exterioris operis exhibitione consistit, medio indiget, eo quod ad spiritum, corporalis nobis non patet accessus: quod et illum planum est docuisse, qui in Samaritana Ecclesiam instruens, ait: Spiritus est Deus, et eos qui uolunt adorare, in spiritu et ueritate oportet adorare . Ut tamen ad thronum illius quocunque modo humilitatis nostre  conscendat infirmitas, et aliquam habeat materiam meritorum, sensualiter coli uoluit, qui sensum dedit, et qui animam glorificabit, et carnem, utriusque fidelem expetit famulatum. Se quoque uoluit etiam corporaliter honorari, ut quantauis tarditas infidelitatis, aut negligentie, excusationem non habeat.



CAP. Iu. De reuerentia personarum, et rerum, et quot modis persona sit uenerabilis.

Reuerentia ergo que corporaliter impenditur, aut in personis consistit, aut in rebus. Personarum uero ratio habetur aut a natura, aut ab officio, aut a moribus, aut a conditione, aut a fortuna. Natura parentes ueneramur et liberos, et quos nobis caro coniunxit, utputa uxorem, cognatos et affines. Unde et gentium iure receptum est, eo quod pereque  fit apud omnes gentes. Ad hoc etiam diuino iure urgemur, qui scriptum nouimus: Honora patrem tuum et matrem, ut sis longeuus super terram: et qui patri uel matri maledixerit, morte morietur . Liberos non multum oportuit commendari, eo quod nemo carnem suam odio habuit . Sed nec uxorem, propter quam homo patrem relinquit et matrem, adherens uxori sue, ut sunt duo in carne una . Non tamen in hac parte diuine legis mandata desunt, etsi propter nature stimulum, qui satis urget, rarius inserantur, protenduntur tamen ad cognatos et affines, quos per se natura commendat. Officium uero est debitum exsequendi que unicuique ex institutis, aut  moribus agenda sunt. Ex eo namque personis singulis proprii congruunt actus. In his autem que sic agenda sunt, alia ad publicum, alia ad suum cuiusque pertinent statum. Ex quo liquet officiorum quedam publica, quedam priuata conuenienter dici. Priuatorum uero tanta multiplicitas est, quanta fere est diuersitas personarum. Publica quidem omnia referuntur ad duas species, aut enim a diuino, aut ab humano iure descendunt. Hec autem ex libris officiorum latius patent, sed pertinent ad presentem articulum, ut publicis officiis reuerentia impendatur. Tanta namque debetur eis, quanta est eminentia cuiuslibet magistratus. Hanc quidem aut facit, aut indicat uniuscuiusque competens iurisdictio, cum reuerentia magistratuum, aut contemptus  redundet in honorem, aut contumeliam subiectorum. Unde in constitutionibus principum, et magistratuum edictis, aut promulgationibus, per prolepsim plurium fit conceptio personarum, ut non tam persone quam uniuersitatis tota constitutio uideatur esse, uel queuis alia promulgatio. Hoc etiam iura, uel canones ignoranti, ex usu quotidiano perspicuum est. Porro rationem officiorum, non modo canonum et legum scita, sed et ethicorum omnium precepta exsequuntur. Mos autem est mentis habitus, ex quo singulorum operum assiduitas manat. Non enim si quid fit semel aut amplius, statim moribus aggregatur, nisi assiduitate faciendi uertatur in usum. Hic autem uirtutes et uitia eque  complectitur, licet uitia non mores esse, sed a plerisque dicantur moribus obuiare. In quo planum est, solas uirtutes censeri nomine morum, cum bonos tamen, aut malos dicimus mores, uitia distinguimus et uirtutes. Unde moratos a bono, siue morigeros, morosos uero a uitiis nominamus. Quod et ipsum plenitudinis nomen uidetur innuere, cum nulli in carne contingat adesse satietatem morum, et multis adsit superfluitas uitiorum. Cum itaque a moribus qui reuerentiam contrahere dicitur, ei uirtutes quibus honor exhibendus est, inesse significatur. Quis enim non ueneretur, et uereatur illum, quem prudentem, fortem, temperantem, credit et iustum? Hinc est etiam consilium sapientis, ei qui timeri appetit, amari, honorari, et preferri, ut  Deum timeat, amet, ueneretur, et ei se tota deuotione submittat. Conditionem quidam esse definiunt, fortuitum persone statum, quo aut aduersis deprimitur, aut extollitur prosperis, et alterutrius sortis naturam sui ipsius facie protestatur. Quale est quod alios ueneramur ingenuos; aliis seruiles contumelias irrogamus. Istorum diuitias colimus; illorum contemnimus paupertatem. Naturam diffinire difficile est, ut asserit Tullius. Ego difficilius credo diffinire fortunam, eo quod huius nulla, illius aliqua substantia est. Natura siquidem rebus originem prebet; quod nequaquam esset, si in ueritate ipsa non esset. Quod enim omnino non est, alicui prestare non potest ut sit. At fortuna cum  non sit, non potest diffiniri. In eo siquidem quod non est, non potest cuiquam constare quid sit. Efferant Epicurei precipuas sententias suas, quas uocant, quibus totius philosophie putant seruire processum, et more suo fortune subiiciant uniuersa. Ego in hoc, sicut et in plurimis, Plutarchum censeo audiendum, qui deam cecam colendam esse negat, asserens eam nisi a cecis coli non posse. Multa quoque proponit exempla, quibus liquet omnes cece dee cultores cecatos, et precipitatos tandem in foueam exterminii. Testatur hoc Galba, qui totam etatem luculenter producens in senium, huius dee familiaritate et cultu in breui elatus, et in breuiori precipitatus est. Qualiter autem, apud Suetonium quere. Queritur  tamen prefatus philosophus, et in aure iam dicti principis lacrymabiliter ingemiscit, quod hec uitio cecitatis, et temeritatis probrosa dea, et omnibus ignominiosa numinibus, omnium deorum templa fedauerit, et deorum omnium preripuerit cultum, ut preter edes priuatas, quas in orbe et urbe passim habet, rupem etiam Tarpeiam occupauerit, supremo Ioui cequata, et publice Fortune imago aurea in Capitolio ab aduenis, conuenis, et indigenis, publice adoretur, et tantam pre ceteris habet auctoritatem, quod in tota ratione mortalium  sola utramque paginam uidetur implere. uideas eam ibi rota uersare uolubilem, quodque magis mirere, eiusdem rote impulsu de pectore Iouis sororum pensa precipitat, et conculcat.  Quisquis enim fortunam statuit, fata precipitat, et conuellit.

Fata, inquit Stoicus, regunt homines, fatum est in partibus illis,
Quas sinus abscondit.
Huic paradoxe Stoicorum, Epicuri reclamat. Fatalem, inquit, tolle necessitatem, quia,

Si fortuna uolet, fies de rhetore consul;
Si uolet hec eadem, fies de consule rhetor.
Ceterum ut cum fortuna uel mitius agamus, sit inopinatorum euentuum forma, et licet conditioni uideatur plurimum uicinari, eo quod fortuitorum concursus statum efficiat, quam conditionem esse prediximus, in eo tamen plurimum differt, quod conditio nunc a natura, nunc ab officio, nunc a moribus est, nunc a uariis figuris euentuum. Fortuna  semper consistit in his que improuisa emergunt. Eam usquequaque nititur euacuare Plutarchus, et ex premissis quatuor locis, nature, officii, morum, conditionis, totius reuerentie manare credit originem. Superstitiosius tamen hoc infidelium more exsequitur. Unde nonnullas sententias eius, sensu et sermone catholico curaui inserere. Ille quidem in cultum deorum eos precipue asserit uenerandos, qui ei familiarius et uicinius accedunt: aut natura, ut Liber Indorum domitor, Hercules, qui eo ipso in se Iouem protestatus est, quod angues iugulauit in cunis; aut officio, ut pontifices, prefectosque sacrorum; aut moribus, ut philosophos, qui mentis diuine haustum inuestigatione et dispensatione sapientie indicant; aut  conditione, ut quos fauor numinis extulit, ut aliis preessent, ex causa potius familiari, quam officio publico. Sermo quidem perfidus est, et omni reprobatione dignus, sensusque uerborum, qui philosophum non decet. Sed forte quid de natura deorum sentiret, in auribus corrupti populi proloqui non audebat, qui legerat combustos esse libros philosophi Pythagore, et ipsum actum esse in exsilium ab Atheniensibus, eo quod dubitauerat, an de diis uera essent, que uulgo dicebantur. Quid ergo contrarium auderet asserere, qui nec ipsam dubitationem erroris nouerat impunitam? Est itaque uerisimile quod morem auditoribus gesserit, et ut eos ab illicitis reuocaret, aliquid indulsisse errori. Nam in  doctrina morum, luculentissimus est. Eoque huic opinioni facilius acquiesco, quod Apostolus gentium, fide tamen et religione incolumi, omnibus omnia factus est, ut omnes lucrifaceret. Nos autem quibus de celo ueritas illuxit, non deorum, qui nulli sunt, sed ueri Dei ministris, et amicis, magnam reuerentiam credimus exhibendam; sed et inimicis eius interdum, quoniam hoc ipse precepit, qui sepe maximam ad eruditionem suorum, pessimis hominibus contulit potestatem. Unde illud: Subiecti estote omni humane creature propter Deum, siue regi, quasi precellenti, siue ducibus, tanquam ab eo missis ad uindictam malefactorum, laudem uero bonorum ; et illud: Serui, subditi estote dominis uestris, non tantum bonis et  modestis, sed etiam dyscolis . Amici quidem fiunt Dei, aut gratia, cessantibus meritis, ut Ieremias, et Ioannes sanctificati antequam nati, et gemma sacerdotum Nicolaus quarta et sexta feria semel lactens, in cunis; aut meritis ex gratia, ut qui facili uia bonorum operum, sicut penitens latro, uel difficili et felici transitu merentur regna celorum, uelut apostolorum chorus, et martyrum. Hos autem tres ordines innuit Maro:

   Facilis descensus Auerni.
Noctes atque dies patet atri ianua Ditis:
Sed reuocare gradum, superasque euadere ad auras,
Hoc opus, hic labor est: pauci, quos equus amauit
Iupiter, aut ardens euexit ad ethera uirtus,
Dis geniti potuere. 
 Quos ergo morum elegantia diuine uidemus bonitati conformes, debemus tanquam uerissimam et fidelissimam Dei imaginem uenerari. Ministri uero sunt, quos dispositio diuina uocauit, ut corripiendo et corrigendo uitia, aut uirtutes inserendo, aut propagando, suam et aliorum procurent salutem. Qui uero ei in iure humano ministrant, tanto inferiores sunt his qui ministrant in diuino, quantum diuinis humana cedunt.



CAP. u. Que pena immineat his, qui ministris ecclesie locorumque uenerabilium, iniurias inferunt: et de priuilegiis locorum uenerabilium: et quod absolutio nec per uim extorqueri, nec subripi potest per fraudem.

In his autem qui iura diuina ministrant, Deus pre ceteris honoratur aut spernitur; cum illorum  honorem, aut contemptum proprium reputet. Hinc est illud: Ego dixi: Dii estis ; et: Labia sacerdotis custodiunt scientiam, et legem requirunt ex ore eius, quia angelus Domini exercituum est . Ipsa quoque ueritas ait: Qui uos audit, me audit; qui uos recipit, me recipit, et qui uos spernit, spernit eum qui me misit . Et propheta: Qui tetigerit uos, tangit pupillam oculi mei . Illa uero reuerentia, que in rerum ueneratione consistit, multiplex est. Aut enim corporales res sunt, ut edes et loca sacra, et que piis dicantur usibus, et sacrificia que uisibiliter exercentur. Aut incorporales, ut iura que sacris rebus competunt, que temerare, sacrilegium est morte piandum, aliaue pena grauissima,  pro qualitate admissi. Rerum uero sacrarum immunitatem conuellere, insurgere in Deum est, et quasi uindicare eum in seruitutem. Et quidem de iure diuino pro se possent multa proponi, sed ut emule potestatis non obloquatur audacia, in hac parte statuta principum latius et benignius patent, que fidem Christianam uenerantur, approbant, et ecclesiarum et ministrorum omniumque locorum uenerabilium priuilegia uniuersa confirmant. Quis enim principis, cuius memoria in benedictione est, Arcadium loquor, constitutionem non audiuit? Si quis in hoc genus sacrilegii prorupit, ut in ecclesias catholicas irruens, sacerdotibus et ministris, uel in ipso cultu locoue aliquid importet iniurie, quod geritur a prouincie rectoribus animaduertatur, atque  ita prouincie moderator, sacerdotum et Ecclesie ministrorum, loci quoque illorum et diuini cultus iniuriam, capitali in conuictos siue confessos reos sententia nouerit esse uindicandum. Nec exspectet ut episcopus iniurie proprie ultionem deposcat, cui sanctitas ignoscendi gloriam dereliquit, sitque cunctis laudabile, factas atroces sacerdotibus aut ministris iniurias, ueluti publicum crimen perse qui, ac de talibus ultionem mereri. Item: Placet clementie nostre, ut nichil commune clerici cum publicis actionibus habeant, uel ad curiam pertinentibus, cuius corpori non sunt annexi. Et alibi: Si ecclesie uenerabilis priuilegia cuiusquam fuerint uel temeritate uiolata, uel dissimulatione neglecta, commissum quinque librarum auri condemnatione  plectatur. Que uero priuilegia ecclesiarum locorumque uenerabilium, et ministrorum sunt, diuino fiunt et humano iure notissima, cum uel usu iam liqueat, quod non possunt nisi apud iudices ecclesiasticos conueniri; et si quis in aliquem de clero uiolentas manus iniecerit, anathemate feriatur, ut nisi per Romanum pontificem absolui non possit. Huius criminis alibi frustra queritur uenia, nisi articulus mortis forte immineat, quia nec per uim extorqueri, nec subripi potest per fraudem. Auctore Claudiano Theodosius ait:

. . . . . . . . Non extorquebis amari;
Hoc alterna fides, hoc simplex gratia donat.
Nihilominus uerum est, quia non extorquebis absolui, quod sola contritio cordis, confessio oris, et  satisfactio operis promerentur. Utique non uis, sed gratia sola iustificat impium, et fraus peccatori non prodest, quia Spiritus sanctus discipline effugit fictum, nec habitat in corpore subdito peccatis. Alibi me dixisse recolo, quia, teste magno patre Augustino, simulata innocentia non est innocentia, sed duplex malitia, quia et malitia est, et simulatio. Aequitas quoque simulata non est equitas, sed duplex iniquitas, quia iniquitas est et simulatio. Unde immoderato stupore confundor, cum frequentissime uideam, nescio fideles an infideles dicam, in sacrilegio huiusmodi deprehensos, ad hoc totis uiribus anhelare, ut et minis et terroribus urgeant sacerdotes ad absolutionem prestandam, quam nec isti fideliter dare, nec illi in contumacia utiliter  accipere possunt. Sane facilius est utrumque inuolui, quam alterum istorum expediri. Utrius tamen culpa sit grauior, non facile dixerim. Hec de his que in politica constitutione Plutarchi, uicem anime obtinent.



CAP. uI. De principe qui caput est reipublice, et de electione eius, et priuilegiis, et premio uirtutis et culpe; et quod beatum Iob debeat imitari: et de uirtutibus beati Iob.

Sequitur ut eius imitantes uestigia de membris reipublice despiciamus. Dictum est autem principem locum obtinere capitis, et qui solius mentis regatur arbitrio. Hunc itaque, ut iam dictum est, dispositio diuina in arce reipublice collocauit, et eum nunc arcano prouidentie sue mysterio, ceteris  prefert, nunc quasi suorum iudicio sacerdotum, nunc ad eum preficiendum totius populi uota concurrunt. Unde et in ueteri Testamento legitur, quia Moyses ordinaturus eum, qui preesset in populo, conuocauit omnem synagogam, ut eligeretur astante populo, ne qua postmodum retractatio cuiquam, ne quis scrupulus resideret. Legitur in libro Regum, quod Saul rex futurus, apparens in facie populi, ab humeris sursum supereminebat uniuersum populum. Quare, queso, nisi quia quem oportet preesse aliis, pectore debet et ore prominere, ut quasi bonorum operum ulnis totius populi latitudinem amplexari ualeat, et protegere tanquam dectior, sanctior, circumspectior, et omni uirtute prestantior? Dicit enim Dominus ad Moysen:  »Assume ad temetipsum Iesum filium Naue, hominem qui habet Spiritum Dei in semetipso, et impones manus tuas super eum, et statues coram Eleazaro sacerdote, et precepta ei dato in conspectu totius synagoge, et precipe de ipso coram eis, et dabis claritatem tuam super illum, ut audiant illum filii Isrel.« Audis euidenter ordinationem principis populi tam manifeste descriptam, ut pene expositione non egeat. Si eam tamen manifestius queris, eam tibi auctore Domino, suo loco et tempore cum preceperis, explanabo, adiiciens indumentorum, et quorumdam sacramentorum significationes. Hic autem plane nulla est populi acclamatio, nulla consanguinitatis ratio, nulla propinquitatis habita contemplatio est. Mortuo Salphaat,  filie paternam apud Moysen uindicant hereditatem. Petitionem earum iustam esse, Deus ipse testatur. Propinquis namque agrorum et prediorum hereditas relinquenda est, et, ut plurimum, actionum. Gubernatio uero populi, illi tradenda est, quem Deus elegerit, homini scilicet tali, qui habet Spiritum Dei in se, et precepta Dei in conspectu eius sunt, qui Moysi ualde notus sit et familiaris, id est in quo sit claritas legis et scientia, ut possint eum audire filii Isrel. Nec tamen licitum est fauore nouorum, recedere a sanguine principum, quibus priuilegio diuine promissionis, et iure generis debetur successio liberorum, si tamen  ambulauerint in iustitiis Domini.  Si uero a uia paulisper deflexerint, non statim usquequaque deiiciuntur, sed patienter corripiuntur in iustitia, donec fiat conspicuum eos pertinaces esse in malo. Neque enim Roboam statim excussus est a solio patris, sed ex quo seniorum contempto consilio, recessit a uia Salomonis, onus importabile uolens imponere filiis Isrel. uerumtamen scissum est regnum eius, recedentibus decem tribubus post Ieroboam seruum Salomonis, fueruntque regna diuisa, dum regnum habuit Iuda uel Isrel. Sensit ergo de contumacia penam, de gratia Dei et priuilegio sanguinis misericordiam, ut rex quidem maneret, sed magna regni parte mutilatus. Unde hoc illi? Quia adheserat consiliis iuuenum, contemnens uias et precepta prudentie. Impossibile  enim est, ut salubriter disponat principatum, qui non agit consilio sapientum. ue, inquit, terre cuius rex puer est, et cuius consiliarii mane comedunt. Beata terra cuius rex nobilis est, et cuius principes uescuntur tempore suo, ad refectionem non ad luxuriam . Ibi enim sapientia esse non potest. Hinc sanctus Iob: Sapientia ubi inuenitur, et quis est locus intelligentie? Nescit homo pretium eius, nec inuenitur in terra suauiter uiuentium. Non equabitur ei labentium quidquam, trahitur enim sapientia de occultis . Longe utilius iuuenes repulisset, acquiescens consilio seniorum, uitam beati Iob habens regnandi formam. Audi ergo quid de se fateatur: Quando lauabam pedes meos butyro, et petra fundebat mihi riuos olei. Quando  procedebam ad portam ciuitatis, et in platea cathedram parabant mihi. uidebant me iuuenes et abscondebantur, et senes assurgentes stabant. Principes cessabant loqui, et supponebant digitum ori suo. uocem suam cohibebant duces, et lingua eorum gutturi suo adherebat. Auris audiens beatificabat me, et oculus uidens, testimonium reddebat mihi, eo quod liberassem pauperem uociferantem, et pupillum cui non erat adiutor. Benedictio perituri super me ueniebat, et cor uidue consolatus sum. Iustitia indutus sum, et uestiui me sicut uestimento, et diademate iudicio meo. Oculus fui ceco, et pes claudo. Pater eram pauperum, et causam quam nesciebam, diligentissime inuestigabam. Conterebam molares iniqui, et de dentibus illius auferebam predam. Dicebamque:  In nidulo meo moriar, et sicut palma multiplicabo dies. Radix mea aperta est secus aquas, et ros morabitur in messione mea. Gloria mea semper innouabitur, et arcus meus in manu mea instaurabitur. Qui me audiebant, sententiam exspectabant, et intenti tacebant ad consilium meum. uerbis meis addere nichil audebant, et super illos stillabat eloquium meum. Exspectabant me sicut pluuiam, et os suum aperiebant quasi ad imbrem serotinum. Si quando ridebam ad eos, non credebant, et lux uultus mei non cadebat in terram. Si uoluissem ire ad eos, sedebam primus. Cumque sederem quasi rex exercitu circumstante, eram tamen merentium consolator . Ecce regnandi in uiro iusto ex magna parte expressa est formula, quam si per singula exsequi uoluerimus,  integri libri magnitudinem, insertarum uirtutum series uel sola complebit. Diligens lector singula uerba discutiet, quia in his omnibus, nec iota, nec apex a mysterio salutis uacat. Pauca tamen que in ipsa superficie uerborum eminent, quanta potero breuitate perstringam. Quando, inquit, lauabam pedes meos butyro, et petra fundebat mihi riues olei, cum in parata cathedra residerem in platea, abscondebantur iuuenes, et mihi senes astabant. Innuit ergo quia rerum affluentia, gratiarumque concursus, ei prudentiam non excusserint, sed in his omnibus ex conscientia, et testimonio bonorum operum auctoritas inconcussa permansit. Egrediebatur enim ad portam qui latebris non egebat, et qui docendi  promeruerat sedem, senum prudentiam erigebat, leuitate iuuenii abscondita. Cessabant loqui principes, et lingua ducum gutturi adherebat, non audentes grandia loqui, et imponere in humeris hominum onera importabilia, que nec superficie digiti tangi possunt. Docebat enim omnem uirtutis laudem in actione consistere, cassumque esse splendorem uerbi, cui non subest soliditas operis. In omni opere, inquit Salomon, erit abundantia, ubi autem uerba sunt plurima, ibi frequenter egestas . Principum uero et diuitum est, alios in uia morum precedere, non que facienda sunt, aliis tumide intonare. Auris audiens, et oculus uidens beatificabat me. Instrumenta corporis eleganter expressit quibus sensus anime maxime conualescit.  Exteriorum namque notitia oculi et auris obsequio fidelissime transit ad animam, et thesauros cordis sepius lingua incauta dispergit. Quod uero audiens et uidens adiecit, sapientis iudicium exprimit, iuxta illud: »Beatus qui loquitur in aure audientis.« Non itaque beatificatum se dicit linguis hominum, que in alterutram partem uel amore, uel odio frequenter impelluntur. Sufficit ei testimonium conscientie, presertim cum roboratum sit iudicio sapientum. Eo, inquit, quod liberassem pauperem, pupillum, et periturum, et consolatus sum cor uidue. In his enim maxime principalis claret auctoritas que a Domino instituta est, ad iniurias propulsandas. Hec quidem opera sunt misericordie, et erit nomen agentis ea, benedictum in secula.  Sed nec credas eum remissiore clementia uitiis audaciam prestitisse: Iustitia, inquit, indutus sum, et diademate iudicio meo. Causam quam nesciebam, diligentissime inuestigabam. Oportet enim iudicem cuncta rimari, et ordinem rerum plena inquisitione discutere, nec ante obuiare alicui, quam causa sit legitimis rationibus plenissime limitata. Ut enim ait ethicus: »Ad penitendum properat, quisquis cito iudicat.« Conterebam molas iniqui. Iniquus est, quisquis in iudiciis sequitur non causam, sed predam, qui sic munera diligit, ut sequatur retributiones. Et licet equum sit, quod decernit ad pretium, auaritie seruiens pergit in mortem.

Unde sequitur: Et de dentibus illius auferebam  predam, dicebamque: In nidulo meo moriar. Mentem itaque composuerat, qui rerum suarum amplitudine contentus erat. Nec auaritie aut ambitionis stimulo urgebatur, ut domum domui, agrum agro coniungeret, usque ad terminos loci, ac si solus habitaturus esset in superficie terre. Et sicut palma multiplicabo dies. Rem admirandam! Aristoteles in septimo problematum, et Plutarchus in octauo Memorabilium dicit: »Si super palme, inquiunt, arboris lignum, magna pondera imponas, ac tantum grauiter urgeas, et oneres, ut magnitudo oneris sustineri nequeat, non deorsum cedit, nec in terram flectitur, sed aduersus pondus resurgit, et sursum nititur, recuruaturque. Propterea, inquit Plutarchus, placuit palmam signum esse uictorie in certaminibus,  quoniam ligni ingenium huiusmodi est, ut urgentibus opprimentibusque non cedat.« Fertur item quod ramus eius palme, que Grece dicitur basileros, auelli non potest, si trahatur, deorsum, sed si sursum producas cedit. Constat autem quia truncus palme, uel stipes a radice contrahitur, sed in superioribus dilatatur. Secus autem est in quauis arbore, que tanto magis turgescit, quod ad terram stipes uicinius accedit. Per palmam ergo significatur iustitia inuincibilis, que descensum non nouit, sed solum ad superiora processum. Unde: Iustus ut palma florebit . Radix mea aperta est secus aquas, Scripturarum utique et uirtutum, de quibus supra: Et ros, scilicet gratie, morabitur in messione mea. Intellige bonorum operum,  quorum manipulos electis reponet apud se in illa die iustus iudex. Unde sequitur: Gloria mea semper innouabitur, et arcus meus instaurabitur, quia

Est aliquid quo tendit, et in quo dirigit arcum
iustus,

Nec passim sequitur coruos testaque lutoque.
Qui me audiebant, exspectabant sententiam, etc. Sepe dictum, sententiam in bono semper accipiendam esse, iuxta illud: Sapientior uidetur sibi piger septem uiris loquentibus sententias . Audis in sapiente tria concurrere. Intenti, inquit, tacebant ad consilium meum, uerbis meis nichil addere audebant, stillabat super eos eloquium meum. Res ardua desiderat attentionem, et uirum grauem  decet consilia meditari, ut quidquid agit, quidquid loquitur, sit pro consilio homini sapientiam affectanti. Est autem oris circumcisi illa proferre, quibus nichil liceat demi uel apponi. Est autem uiro graui turpissimum, si iugiter se fabulis et nugis immisceat, et inter congarrientes perstrepat, ueluti rabulus anser admistus oloribus, et omnem materiam credat aptam esse litigiis:

Ambigitur quid enim Castor sciat, an docilis plus,
Brundusium Numici melius uia ducat, an Appi.
Preterea que abundant, sui copiositate uilescunt, et cum multiloquio peccatum non desit, pauca prudenter loquentis sermo est pretiosus. Unde Socrates querenti quo modo quis famam optimam  compararet: »Si gesserit, inquit, optima, et locutus fuerit pauca.« Hoc est quod uir iustus, et ueritus delinquere in sermone, dicit stillasse eloquium suum. Qui enim non delinquit in uerbo, hic perfectus est uir. Si quando ridebam ad eos, non credebant. Risus leuitatis indicium, et quo patentior, eo impudentior, et reprehensibilior est. Ait enim: Stultus in risu exaltat uocem suam ; et Saluator fleuit, qui utique risisse non legitur. Nec enim facile crediderim pronum esse ad cachinnum, qui sub tanta ambiguitate de risu loquitur, ut etsi riserit non credatur. Et lux uultus mei non cadebat in terram. Risit forte uir iustus, sed eum in hilaritate, temporalis ineptia non resoluit, et quidquid terrenum erat in moribus, uultum uerebatur austerum.  Si uoluissem ire ad eos, sedebam primus. Prima siquidem cathedra dignus erat, qui alios tantarum uirtutum itinere precedebat. Cum sederet quasi rex famulantibus aliis, lacrymas merentium abstergebat. Iucunda siquidem conclusio; cum potestas publica sic studet preesse, ut in uniuersitate sua tristem aliquem esse non patiatur. Qua uero arte id fiet, moralis campus subiectus exsequitur, tanta quidem amenitate florum, et fructuum ubertate, ut si quis eum ingreditur, paradisi se deliciis gaudeat interesse. Miraris forte et attonitus obstupescis, quemquam in exsilio carnis huius, tante dulcedinis esse participem, et celestium ciuium esse conciuem. Sed an ita esse possit, ex operibus uiri iusti tu ipse diiudica. Si negaui  quod uolebant pauperibus, et oculos uidue exspectare feci. Si comedi buccellam meam solus, et non comedit pupillus ex ea, quia ab infantia creuit mecum miseratio, et de utero matris mee egressa est mecum. Si despexi pretereuntem, eo quod non habuerit indumentum, et absque operimento pauperem. Si non benedixerint mihi latera eius, et de uelleribus ouium mearum calefactus est. Si leuaui super pupillum manum meam, cum uiderem me in porta superiorem, humerus meus a iunctura sua cadat, et brachium meum cum ossibus conteratur. Semper enim quasi tumentes fluctus super me timui Deum, et pondus eius ferre non potui. Si putaui aurum robur meum, et dixi obrizo: Fiducia mea. Si letatus sum super multis diuitiis meis, et quia plurima reperit manus  mea. Si uidi solem cum fulgeret, et lunam incedentem clare, et letatum est in abscondito cor meum, et oscalatus sum manum meam ore meo, que est iniquitas maxima, et negatio contra Deum altissimum. Si gauisus sum ad ruinam eius qui me oderat, et exsultaui quod inuenisset eum malum. Si non dixerunt uiri tabernaculi mei, Quis det de carnibus eius ut saturemur? Foris non mansit peregrinus, ostium meum patuit uiatori. Si abscondi quasi homo peccatum meum, et celaui in sinu meo iniquitatem meam. Si expaui ad multitudinem nimiam, et despectio propinquorum terruit me, et non magis tacui nec egressus sum ostium. Si aduersum me terra clamat, et cum ipsa sulci eius defient; si fructus eius  comedi absque pecunia, et animam agricolarum eius afflixi, pro frumento oriatur mihi tribulus, et pro hordeo spina . Annon credis eum ambulare in latitudine deliciarum Dei, qui de corde puro, et conscientia bona, et fide non ficta, sub imprecatione tanta de se ista fatetur? Quis istorum uerborum desiderat interpretationem, aut in tanta uirtutum luce non uidet? Nimium plane hebes est, et obtusi ingenii, cui per se ista non lucent. In unum hic plurima congeruntur, quorum uel unum, orbem quemdam illustrare sufficeret. Si principes plura legere, uel audire fastidiunt, saltem hoc tantillum legant, audiant, et inquisitione diligenti discutiant dum imitentur. Sequitur enim in eodem: Si audierint reges, et obseruauerint uocem Domini,  complebunt dies suos in bono, et annos suos in gloria. Si autem non audierint, transibunt per gladium, et consumentur stultitia . uidesne inutilium regum duplicem exitum? Aut enim per gladium transeunt, aut stultitia consumuntur. Et recte dicuntur transire per gladium, non finiri, eo quod gladius quasi quidam transitus est eis ad locum, ubi secundum multitudinem iniquitatum suarum, potentes potenter puniuntur. Sed et stultitia consumit impios, quia in depressione populi robur principis eneruatur. Populus namque contritus, erigere uires principis non potest, aut non uult.



CAP. uII. Que mala uel bona subiectis proueniant de moribus principum: quod et aliquorum strategematicis roboratur exemplis.

 Quasi, inquit, qui mittit lapidem in aceruum Mercurii, sic qui dat insipienti honorem. Hoc a diuersis diuerso modo exponitur. Ego, sapientiorum uenia impetrata, aceruum credo Mercurii, in quo consistit ratio calculandi, quia Mercurius numen eorum est qui negotiationem exercent, et ratiociniis suis diligenter inuigilant. Mittere ergo lapidem in aceruum, quo regitur ratio calculandi, est totam turbare calculi rationem: et honorem conferre insipienti, est reipublice subuertere uitam. Et impossibile est, ut alios utiliter regat, quem proprius subuertit error. Ait enim: Ubi non est gubernator, populus corruet . Et alibi: Rex insipiens perdet populum suum, et ciuitates habitabuntur super  sensum prudentium. Omnis potentatus uita breuis, languor prolixior grauat medicum. Breuem languorem precidet medicus, sic et rex hodie est, et cras morietur. Cum enim morietur homo, hereditabit serpentes, et bestias, et uermes . Nunquid, queso, pauperes opprimuntur iniuriis, attenuantur exactionibus, rapinis multiplicibus spoliantur, iubentur in se concurrere populi, et orbem concutere, ut potentibus isti succedant heredes? Isti namquo succedunt omnibus iure suo, nec desideratur solemnitas testamenti, ab intestato emergunt; uelis nolis, hos habebis heredes. In secularibus litteris fertur dixisse Plato: »Perinde est cum subditos opprimit magistratus, ac si caput corporis intumescat, ut a membris aut omnino, aut sine molestia ferri non  possit. Hanc autem passionem sine grauissimo dolore membrorum tolerari uel curari, impossibile est. Si uero incurabilis fuerit passio, sic uiuere quam mori miserius est. Miseris autem nichil utilius est quam utcunque finire miseriam.« Idem quoque dixisse legitur: »Cum in subiectos potestas seuit, idem est ac si tutor pupillum persequatur, uel eum suo mucrone iugules, ob cuius defensionem, ab eodem traditum tibi gladium accepisti. Rem namque publicam frui iure pupilli percelebre est, et eam tunc demum recte procedere, cum caput eius se utile esse cognoscit, nisi fideliter membris cohereat.« Hec ille, et quidem eleganter et uere. Sed, ut mihi uidetur, coherentia fidelis et firma esse non  potest, ubi non est unio tenax uoluntatum, et quasi ipsarum animarum conglutinatio. Que si defuerit, hominum frustra sibi congruunt opera, cum dolus in perniciem pergat, sine affectu proficiendi. Simulatores, inquit Iob, et callidi prouocant iram Dei, neque clamabunt, cum uincti fuerint. Morietur in tempestate anima eorum, et uita eorum inter effeminatos . Operibus namque causam prestat nunc pudor, timore interdum. Sed iunctura illa solidissima est, que ex adipe fidei et dilectionis procedit, in solo uirtutis fundamento subsistit. Opera tamen quia morum argumenta sunt, gratiam pariunt, quia nichil utilius, nichil efficacius est ad statum magistratuum, et processum. Inde est illud imperatoris, aut  uersificatoris  egregii, dum tamen idem eos sensisse non ambigas.

Sis pius in primis, nam cum uincamur in omni
Munere, sola deos equat clementia nobis.
Neu dubie suspectus agas, neu falsus amicis,
Rumorumue auidus: qui talia curat, inanes
Horrebit strepitus, nulla non anxius hora.
Non sic excubie, nec circumstantia pila,
Quam tutatur amor; non extorquebis amari:
Hoc alterna fides, hoc simplex gratia donat.
Alexander cum hieme ducens exercitum, resideret ad ignem, recognoscere pretereuntes copias cepit, cumque conspexisset quemdam prope exanimatum frigore, iussit eum sedere in loco suo, dicens: »Si in Persis natus esses, in regia sella resedisse capitale foret, sed in Macedonia nato conceditur.«  Fertur et aliud de eodem, quod cum uirgo eximie pulchritudinis, finitime gentis principi desponsata, inter captiuas adesse nuntiaretur, ei abstinentia summa pepercit, ut ne illam quidem aspexerit. Qua mox ad sponsum remissa, uniuerse gentis per hoc beneficium sibi mentes reconciliauit. Sic humanitate suorum, alienorum animos sibi iustitia deuinxit. Simile est quod Scipio Africanus in Hispania egisse legitur, cui cum uirgo nobilis omnium in se decoris admiratione conuertens oculos, adducta esset, eam sponso nomine Alicio reddidit, adiiciens et aurum, quod parentes in redemptionem captiue attulerant, ut esset uirgini in dotem, aut marito in munus nuptiale. Itaque multiplici magnificentia  uniuersa gons uicta, que forte alias cessura non fuerat, Romani imperii populo accessit. Camillo Faliscos obsidenti, magister ludi liberos Faliscorum tanquam ambulandi causa, extra murum eductos, tradidit, dicens retentis obsidibus, ciuitatem, necessario facturam imperata. Camillus uero non solum spreuit perfidiam, sed restrictis manibus post terga, magistrum uirgis agendum ad parentes pueris tradidit, adeptus beneficio uictoriam, quam fraude non concupierat. Nam Falisci ob hanc iustitiam sponte se dediderunt. Exstat quoque eiusdem Camilli non ignobilior titulus. Cum enim post subactas ciuitates et triumphos insignes, militaris manus inuidia concitata, damnatus et expulsus esset ciuitate, quasi preda communi iniquius distributa:  irruentibus Senonibus Gallis in urbem, et Romanis undecimo milliario uictis apud flumen Alliam, nec in ipsa urbe quidquam preter Capitolium seruari posset, et hoc auro dato, ut Galli recederent, Camillus etiam ingrate compatiens patrie, eosdem cecidit, aurum abstulit, Romanorum aquilas reportauit. Unde in sexto uirgilii, inter ceteros Aeneadas predicit Aeneas

referentem signa Camillum.
Itaque ab exsilio reuocatus, tertio triumphans urbem ingressus est, et appellatus secundus Romulus, quasi alter patrie conditor. Iulius Hyginus in libro sexto De uita rebusque uirorum illustrium, quod de Fabricio sequitur, refert.  uenerunt ergo secundo legati Samnitum ad C. Fabricium, multas et magnas res memorantes, que bene ac beniuole post redditam pacem Samnitibus fecerat, offerentes dono grandem pecuniam, et orantes ut eam acciperet et uteretur, eo quod multa ad necessitatem uictus, et splendorem domus tanto uiro deesse constaret. Nihil enim lautum, paratumque erat pro amplitudine hominis, et dignitate uirtutis. Fabricius uero planas manus ab auribus et ad oculos, et infra, et deinceps ad nares, et ad os, et ad gulam, et deinde ad uentrem et ima, deduxit, et legatis in hec uerba respondit: »Dum omnibus his membris, que attigi, resistere atque imperare potero, mihi nichil omnino deerit, ideoque uobis reseruate pecuniam  necessariam usibus uestris, nec eam quibus necessaria, aut grata non est, ingeratis. Romani siquidem non curant habere aurum, sed imperare uolunt habentibus aurum.« Hoc Iulius Hyginus. Frontinus uero refert, quod ad Fabricium ducem Romanorum, medicus Pyrrhi Epirotarum regis peruenit, pollicitus se uenenum daturum Pyrrho, dum merces sibi in qua opere pretium foret, constitueretur. Quo facinore Fabricius egere uictoriam suam non arbitratus, regi medicum detexit. Atque ea fide meruit, ut ad amicitiam Romanorum appetendam, compelleret Pyrrhum. Pace mea decertent in casu isto ualerius Maximus, et Claudius Quadrigarius, contendentes de nomine et officio proditoris.  An Timochares fuerit iuxta ualerium pater illius, qui in regis conuiuio pocula ministrabat, an secundum Quadrigarium Nicias medicus, non multum curo, dummodo constet consules Romanorum eo subegisse Pyrrhum, quod perfidiam fuerant aspernati. Epistolam uero consulum ad Pyrrhum, hanc fuisse Quadrigarius refert.---»Consules Romani salutem dicunt Pyrrho regi. Nos pro tuis iniuriis continuo animo commoti, inimiciter tecum bellare studemus, sed cum muniis exempli et fidei. Ergo uisum est ut te saluum uelimus, quo sit, quem armis possimus uincere. Ad nos uenit Nicias familiaris tuus, qui sibi a nobis premium peteret, si te clam interfecisset. Id nos negauimus uelle, neue ob eam rem quidquam commodi exspectaret, denuntiauimus.  Simul etiam uisum est, ut te certiorem faceremus, ne quid huiusmodi, si accidisset, nostro consilio factum putarent ciuitates, sciture quod nobis non placet promissis, aut pretio, aut dolis pugnare. Tu, nisi caues, iacebis.« Quid referam, quod cum ei regni medietatem Pyrrhus obtulisset, ut pacem conditionibus equis admitteret, contemptus est. Sed nec regni medietatem acquieuit accipere, ut amicitiam promitteret regi. Cum uero Cyneas uir prestantissimus, qui Romam missus fuerat reuersus interrogaretur qualis Roma esset, respondit se regum uidisse patriam, eo quod fere omnes tales essent illic, qualis esset solus Pyrrhus in Epiro, uel reliqua Grecia. Audita ergo constantia Fabricii, inquit rex: »Hic est utique ille Fabricius,  qui difficilius a uirtute, quam sol a cursu suo auerti potest.« Imperator Cesar Augustus Germanicus, eo bello quo uictis hostibus Germanici cognomen meruit, cum in finibus copiarum castella poneret, pro fructibus locorum, que uallo comprehendebat, pretium solui iussit, atque ita iustitie fama omnium fidem astrinxit. Quid de continentia dicam, rerumque contemptu, quandoquidem Plutarchi strategematica nonnulla promisi? M. Catonem eodem uino, quo remiges, contentum fuisse traditur. Attilius Regulus, cum summis rebus prefuisset, adeo pauper fuit, ut se, coniugem, liberosque toleraret agello, qui colebatur per unum uillicum. Cuius audita morte, scripsit senatui de  successore sibi creando, et destitutis rebus obitu serui, necessariam esse presentiam suam. C. Scipio post res prospere in Hispania gestas, in summa paupertate decessit, ne ea quidem relicta pecunia, que sufficeret in dotem filiarum; quas ob inopiam publice dotauit senatus. Idem prestiterunt Athenienses filiis Aristidis post amplissimarum rerum administrationem in summa paupertate defuncti. Hannibal de nocte surgere solitus non quiescebat ante noctem, crepusculo demum socios ad cenam uocabat, neque amplius quam duobus lectis discumbebatur apud eum. Idem cum sub Hasdrubale militaret imperatore, plerumque super nudam humum, sagulo tectus, somnos capiebat. Aemilianum Scipionem traditur in itinere cum amicis ambulantem,  accepto pane uesci solitum. Item et de Alexandro Macedone dicitur. Augustus Cesar minimi cibi erat atque uulgaris. Fere secundarium panem, et pisciculos minutos, et caseum bibulum manu pressum, et ficus biferas, uirides maxime, appetebat. uescebaturque ante cenam, quocunque tempore et loco stomachus desiderasset. Unde ipse in quadam epistola: »Nec Iudeus equidem, mi Tiberi, tam diligenter Sabbatum seruat, quam ego hodie seruaui, qui in balneo post horam primam noctis, duas buccatas manducaui, priusquam ungi inciperem.« Iram quoque citissime remittebat, dum iniuriantis animum uideret immutatum, et sicut ipse dicebat, celerius quam asparagi coquantur. Hoc enim uerbo rei festinate uelocitatem solebat  exprimere. In sermone siquidem et hoc, et quedam alia nobiliter usurpauerat, quod littere eius antigraphe ostendunt. In quibus cum aliquid nunquam futurum credebat, illud fore dicebat ad Kalendas Grecas. Masinissam nonagesimum etatis annum agentem, meridie ante tabernaculum stantem, uel ambulantem, capere solitum cibos legimus. C. Curius cum uictis ab eo Sabinis, ex senatusconsulto ampliaretur ei modus agri, quem consummati milites accipiebant, gregalium portione contentus fuit, malum ciuem dicens, cui non esset idem, quod ceteris, satis. Uniuersi quoque exercitus sepe notabilis fuit continentia, sicut eius qui sub M. Scauro insignem gloriam meruit. Nam memorie tradidit Scaurus continentiam militarem:  »Pomiferam, inquit, arborem, quam in pede castrorum fuerat complexa metatio, postremo die concinentibus eneatoribus, et abeuntibus nobis, intactis fructibus exercitus reliquit indemnem. Auspiciis ergo imperatoriis Cesaris Domitiani Augusti Germanico bello, quod Iulius Ciuilis in Gallia mouerat, Lingonum opulentissima ciuitas, que ad Ciuilem desciuerat, cum aduenientem ab exercitu Cesaris populationem timeret, quod preter spem inuiolata, nichil ex rebus suis amiserat, ad obsequium redacta, septuaginta millia armatorum tradidit mihi.« Lucilius Mummius qui Corintho capta non Italiam solum, sed etiam prouinciam tabulis statuisque exornauit, adeo nichil ex manubiis  tantis in suum conuertit usum, ut filiam eius inopem senatus ex publico dotauerit. Constantia quoque cum ex pluribus strategematibus pateat, in uirtute Romanorum maxime claret. Eorum siquidem magnificentia et uirtute, si omnium gentium historie reuoluantur, nichil clarius lucet. Declarat hoc amplissimi splendor imperii, quo nullum maius ab exordio, neque maioribus incrementis processu continuo dilatatum, humana potest memoria recordari. Nam et quiete libertatis, iustitie cultu, reuerentia legum, finitimarumque gentium amicitiis, maturitate consiliorum, et grauitate uerborum, et operum, obtinuerunt, ut orbem sue subiicerent ditioni. Sed quia de constantia eorum cepimus, unum de Strategematibus Iulii Frontini, pro multis  ponatur in medio. Cum itaque urbis menibus Hannibal assideret, ostentande fiducie gratia, supplementum exercitibus, quos in Hispania habebant, diuersa porta miserunt. Iidem agrum in quo castra Hannibalis erant, defuncto forte domino, uenalem ad id pretii licendo perduxerunt, quo is ager ante bellum uenierat. Hi dum ab Hannibale obsidentur, et ipsi obsiderent Capuam, decreuerunt ne nisi ea capta, reuocaretur inde exercitus.



CAP. uIII. Quare Traianus uideatur omnibus preferendus.

Nunc autem, ut in Traiano Plutarchi Strategematicis ponatur modus, tante fortitudinis et ciuilitatis  fuit, ut Romani imperii fines, quod post Augustum defensum magis fuerat, quam nobiliter ampliatum, longe lateque diffunderet. Gloriam tamen militarem moderatione superauit, Rome, et per prouincias omnibus se equalem exhibens, amicos salutandi causa frequentans, uel egrotantes, uel festis diebus cum eisdem indiscreta uicissim habens conuiuia, uehiculis eorum, et uestibus indifferenter utens, publice et priuatim ditans omnes, immunitates ciuitatibus largiens, relaxans tributa prouinciis, nulli grauis, carus omnibus, adeo ut usque ad nostram etatem, in senatu, non aliter principibus acclametur: Felicior Augusto, melior sis Traiano! Sic itaque memorie eius delatum est, et opinio bonitatis eius in tantum preualuit,  ut amicis laudantibus uel assentantibus occasionem magnificentissimi prestet exempli. Recte laudatur in Iulio animi magnitudo inuicti, et efficacia operis, cum illius mens, et manus ad fere impossibilia sibi suffecerint. Quantus in armata militia fuerit, non modo Galli, Britonesque primum ab eo subacti, sed tota ciuilis belli fortuna, et Cesaree domus series protestatur. In litteratorio studio tantus erat, ut quaternas simul dictaret epistolas. Quis in iuris ciuilis peritia fuerit, ueteres Romanorum indicant leges. Potentis ingenii uires quam iugiter in philosophia exercuerit, predicat et extollit uel sola inuentio Bissexti. Quod autem omnibus mirabilius est, amoribus, et negotiis simul operam dabat, et in singulis, que aggrediebatur,  tantus erat, ut eis solis uacare crederetur, simul totus erat singulorum, et omnium. Laudes uero Augusti totus orbis concelebrat, et Titum amorem humani generis, suas scilicet delicias, iucunda memoria ueneratur. Ego his omnibus Traianum preferre non dubito, qui in solius uirtutis cultu, regni constituit maiestatem. Ethicum iuxta qui recte fecerit, regem arbitratur. Tale est illud quod sub nomine Theodosii precipit Claudianus:

Tu licet extremos late dominere per Indos,
Te Medus, te mollis Arabs, te Seres adorent,
Si metuis, si praua cupis, si duceris ira,
Seruitii patiere iugum, tolerabis iniquas
Interius leges, tunc omnia iure tenebis
Cum poteris rex esse tui: procliuior usus
In peiora datur, suadetque licentia luxum,
 Illecebrisque effrena fauet, tunc uiuere caste
Asperius, cum prompta uenus: tum durius ire
Consulitur, cum pena patet: sed comprime motus,
Nec tibi quid liceat, sed quid fecisse decebit
Occurrat, mentemque domet respectus honesti.
Ut uero in laude Traiani facilius acquiescant, qui alios ei preferendos opinantur, uirtutes eius legitur commendasse sanctissimus papa Gregorius, et fusis pro eo lacrymis, inferorum compescuisse incendia, Domino remunerante in misericordia uberi iustitiam, quam uidue flenti exhibuerat Traianus. Cum enim memoratus imperator, iam equum ascendisset, ad bellum profecturus, uidua apprehenso pede illius, miserabiliter lugens, sibi iustitiam fieri petiit, de his qui filium eius optimum, et innocentissimum  iuuenem iniuste occiderant: »Tu, inquit, Auguste, imperas, et ego tam atrocem iniuriam patior?---Ego, inquit imperator, satisfaciam tibi cum rediero.---Quid, inquit illa, si non redieris?---Successor meus, ait Traianus, satisfaciet tibi.« Et illa: »Quid tibi proderit, si alius benefecerit? Tu mihi debitor es, secundum opera mercedem recepturus. Fraus utique est, nolle reddere quod debetur. Successor tuus iniuriam patientibus, pro se tenebitur. Te non liberabit iustitia aliena. Bene agetur cum successore tuo, si liberauerit se ipsum.« His uerbis motus imperator, descendit de equo, et causam presentialiter examinauit, et condigna satisfactione uiduam consolatus est. Fertur autem beatissimus Gregorius papa tandiu  pro eo fudisse lacrymas, donec ei in reuelatione nuntiatum sit Traianum a penis inferni liberatum, sub ea tamen conditione, ne ulterius pro aliquo infideli Deum sollicitare presumeret. Unde et merito prefertur aliis, cuius uirtus pre ceteris ita sanctis placuit, ut eorum meritis, solus sit liberatus. Et hec quidem de capite reipublice dicta sunt.



CAP. IX. De his qui in republica obtinent locum cordis, et quod iniqui arcendi sunt a consiliis potestatum, et de timore Dei, et sapientia, et philosophia.

Cordis locum, auctore Plutarcho, senatus obtinet. Senatus uero, sicut maioribus placuit, officii  nomen est, et habet etatis notam. Siquidem senatus dicitur a senectute. Eum uero Athenienses Areopagum dicebant, eo quod in illis totius populi uirtus consisteret, et cum ab eis preclara plurima inuenta sint, nichil salubrius, nichil gloriosius institutum est quam senatus. Quid enim nobilius est cetu senum, qui emeriti a uulgaribus officiis, ad consilii et regiminis officium transeunt, et in marcido corpore exerunt mentis uires? Eo sapientie magis apti negotiis, quo in exercitiis corporis minus possunt. Eorum utique tantus honor exstitit apud Grecos, ut duces reipublice nusquam procederent, nichil egregium ageretur, quod senes instituti non inducerent, aut approbarent, et quod  magis est ab initio urbis condite, nomina eorum aureis litteris scripta sunt. Ipsique patres conscripti appellati, qui alios sapientia, etate, et effectu paterno precedebant. Penes istos consiliorum erat auctoritas, et omnium publice gerendorum. Ceterum licet ab etate nominis uideatur esse origo, hanc ego arbitror tam corporis esse quam mentis. Aetas namque mentis sapientia est, in qua omnium officiorum consistit distributio, et artificium totius uite. Ars namque recte uiuendi  ars artium est. Nullam uero esse artem maximarum rerum, cum in minimis quoque artem esse nullus ignoret, opinio est hominum parum considerate loquentium, et in maximis rebus errantium, omnia magis pro libito statuentium,  quam pro ueritate. Est autem, ut antiquis philosophis placet, sapientia, rerum diuinarum humanarumque princeps, et gerendorum omittendorumque scientia. Huic uero insistere philosophari est, eo quod philosophia sit studium sapientie. Ut ergo antiquis placuit, ad ostium sapientie philosophia pulsat, et cum ei apertum fuerit, anima rerum luce dulciter illustrata, nomen philosophie euanescit. Aut, sicut perspicacioribus uisum est, uoluntatis appetitus impletur, cum flos studii uergit in fructum. Nam philosophie finis, sapientia est. Sed nescio quonam pacto iam uersamur in fine illius, cuius initium nondum agnouimus, quod in rebus omnibus potentissima pars esse censetur. uerumtamen qui finem nouit, initium ignorare non potest,  cum radix initii, per multiplices uirtutis tramites, usque ad coronam finis, fructusque dulcedinem, uiuacitatis sue soliditate pertranseat. Ecce, inquit beatus Iob, timor Domini ipsa est sapientia, et recedere a malo intelligentia . Aliam uero radicem sapientie nusquam inuenio, cum in eo consentiant omnes, quod initium sapientie timor Domini . Timor ergo initium, et in timore processus est, et omnium uirtutum culmen, siue illud caritatem, siue sapientiam dicas, non usquequaque alienum est a timore. A filiali seruilem diuide: in hoc initium, in illo sapientie constitue profectum, et exinde perfectionem. Quocunque modo se luxus uerborum extollat, uerum est, quia sapientia initiatur in timore, et quod sanctus timor Domini  permanet in seculum seculi. Manet itaque radix, et incrementis gratie inualescens in ramos uirtutum proficit, et uis eius ad fructum perfecte caritatis usque pertingit, que penarum nescit aculeos, cum non sit metus in caritate, qui penam habet, et sit timoris indicium, quod bona opera iugiter facit, et iustitie continens eamdem apprehendit. Metus ergo uidetur cedere, dum gratia proficit ad uirtutem; qui iam non timet seruiliter, qui filiali affectu ad reuerentiam, et bona opera incitatur. Semper, inquit beatus Iob, quasi tumentes fluctus super me timui Deum, et pondus eius ferre non potui . Utique se non quandoque dicit timuisse, sed semper, et eum perfectum esse non dubitas, cui ipsius Domini testimonio, uir similis non erat  in terra. Nec eum metu penarum, caritate deducta, credibile est a malis temperasse, quem in perfectione iustitie fuisse non ambigis consummatum. Iam in commendatione timoris sermo processit, et nondum innotuit, quid sit timor. Sed utinam consistat in corde, cuius appellatio toties uersatur in ore. Si enim mentem ille tetigerit, lingua efficacius, et sibi salubrius disputabit. Nam in ore frustra uoluuntur uerba, si uirtutis deficiunt opera. Est autem timor Dei, sicut beatissimus papa Gregorius asserit, nichil eorum que agenda sunt, pretermittere. Hoc utique pretermittitur, quod nec opere, nec uoluntate impletur. Quidquid enim uis, et non potes, factum Deus reputat, eo quod uoluntas  plena totius operis mercedem consequitur. Certum est autem, quia qui Deum timet, nichil negligit, et bona facit. Qui uero diligenter omnia inuestigat, et cognitis rebus, que sunt agenda exsequitur, procul dubio sapiens est, et aptissimus consiliis principum [seu a prelatione non est arcendus, si morum grauitate illustratur]. Ubi tanta morum grauitas innotuerit, etatem corporis frustra quisque causatur. Hic est enim senex, quem preeligendum consiliis, sapientie monita docent. Ait enim: Senectus uenerabilis est, non diuturna, neque numero annorum computata . Gloria senum canities . Cani sunt sensus hominis, et etas senectutis uita immaculata . Beatus plane qui hanc apprehendit etatem, ut de innocentia  uite, conscientie sue testimonio gaudeat. Sed dicis forte: Quis est hic, et laudabimus eum?  Utique non eum arbitror exspectandum dandis consiliis, qui peccatum non fecerit, sed quem peccare non iuuat, qui peccatum oderit, uirtute gaudeat, et eam magno desiderio concupiscat, hominem scilicet bone uoluntatis.

Sed nec istud ad unguem resecandum est, benigniori potius ut dicitur Minerua, qui non simpliciter, sed aliorum collatione innocens uideatur. Quis enim gloriabitur, se usquequaque castum habere cor, cum et astra munda non sint in conspectu illius, qui in angelis suis reperit prauitatem? Iniqui ergo arcendi sunt, superbi et auari, et omnis huiusmodi pestis hominum. Nihil enim perniciosius  est iniquo diuitis consiliario. Omni, inquit, custodia serua cor tuum, quoniam ex ipso uita procedit . Est itaque prouidendum potestati, ne consiliarii eius indigeant, ne aliena immoderatius concupiscant. Quod etiam ad eos usque protenditur, qui in corpore reipublice, interiorum obtinent uicem, quos questores et commentarienses, et rerum priuatarum comites esse prediximus. Hec enim omnia ad satietatem reficienda sunt, et hanc ex necessitate, et usu, habita ratione personarum, oportet interpretari. Si enim reficiantur auidius, et minus digerant, generant morbos, aut incurabiles, aut difficiles. Impossibile siquidem est, quemquam iustitiam et pecuniam sequi. Aut enim uni istorum quilibet adherebit, et alterum contemnet, aut torquebitur  altero, melioris expers. Auaro namque, teste sapientia, nichil scelestius, et nichil iniquius quam amare pecuniam. Hic enim animam suam uenalem habet, et in uita sua proiecit intima sua. Et forte ideo crates pectoris, costarumque soliditatem, et extreme cutis claustrum, natura diligentissima parens, circumposuit intestinis, duo aduersus omnem exteriorem uiolentiam fierent tutiora, et eis, quod necesse est, ministrat, nec unquam sine salutis sue dispendio, exterioribus exponuntur. Oportet autem in republica hanc nature opificis seruari imaginem, et his necessariorum copiam de publico ministrari.



CAP. X. De lateribus potestatum, quorum necessitas explenda est, malitia reprimenda, [  et de causidicis, quorum lingua damnifica, nisi funibus argenteis uincta fuerit, de munerum acceptoribus, et quod munus est a manu, a causa, a tempore, a loco, uel modo.]


Sed et in lateribus, his scilicet qui principibus debent assistere, hec nature formula seruanda est. Constat enim quia a conuictu mores formantur. Qui tangit picem inquinabitur ab ea ,

Uuaque contacta liuorem ducit ab uua. 

Nec domi illorum iustitiam esse credas, aut ueritatem, aut pietatem, apud quos uides omnia esse uenalia. Christus ipse exclusus est, et si pulsat ad  ostium, non aperitur ei, fugiunt et fugant gratiam, qui omnia ad pretium, et gratis faciunt nichil. Si preces porrigende sunt, si causa examinanda, si exsecutioni mandanda sententia, si conficienda cautio, omnia nummus agit, ueritas ceca est, pietas manca, dum

Quantum quisque sua nummorum seruat in arca,
Tantum habet et fidei.
   Contemnere fulmina pauper
Creditur atque deos, diis ignoscentibus ipsis.

Qui corruptior moribus, et corrumpentior muneribus, apud istos beatior est. Si principum manus euaseris, grandis tibi restat uia, arcta, et ardua: antequam tortores extremos effugias, sudandum est tibi. Ecce instrumenta tua conficit Cossus, si eum  salutare licuerit, pro magno reputa. Si schedulam non attuleris, frustra accedes. Si autem attuleris, inutilis est, nec acquiescet ut manus nobilis uitio membrane degeneret. Quid multa? Suam necesse est comparari, cum nec opera, nec calamus, aut sepiole, aut nigre loliginis succus, tibi constet inemptus. Sed et ipsas syllabas, et apices, nisi eum tibi propitium feceris, sic distorquebit, tot tibi uerborum ponet tendiculas, ut pro pace bellum, pro quiete litigium, amici instrumento uideatur inscribere. Si cingulum forte tibi uenustius fuerit, si incisorium aptius, si quid in minuta supellectili decentius, rebus eius connumera, nisi tibi perire uelis operam, et impensam. Aut enim precibus extorquebitur, aut eas liberalitate preuenies. Tandem  pileum qualecunque sit, asportabit amicus in memoriam tui. Iam a Cosso digrederis, sed tibi ignis purgatorius imminet, superest ueiento, quem multa sollicitabis instantia, et magno artificio gestus, precum, et munerum, ut te clauso labello respiciat. Tunc de singulis uerbis in consilium itur, deliberationi prescribitur tempus, et apices singuli ponuntur in statera. Nisi eum premulseris, occurret tibi non fideliter rei geste concepta series, aut stylus incultus oberit, aut a publica forma notarii uel scriniarii diuertens benignitas, aut negligentia iuris, et aliquis semper nodus pecunia uindice indigebit. Ut uero minimum ledat. longa exspectatione torqueberis,  dum differtur quod negari non potest. Experto crede, in manus eorum millies incidi, et ut aliquid de fabulis mutuemur, portitor immitis Charon, qui nemini pepercit unquam. istis longe clementior est. Stipe siquidem, uel triente solet esse contentus. At isti asses integros sibi multiplicari iubent. Sed quid est, quod apud curiales omnia queror esse uenalia, cum ea etiam que non sunt, rerum scilicet priuationes, uenalitio constet esse obnoxia? Non opus, non sermo, gratuitus est, non tacetur nisi ad pretium. Silentium namque res uenalis est. Hoc forte a Demosthene acceperunt, qui cum Aristodemum actorem fabularum interrogasset, quantum mercedis uti ageret accepisset, et responderetur ei talentum: »At ego, inquit Demosthenes, plus accepi ut  tacerem.« Causidicorum siquidem est lingua damnifica, nisi eam, ut dici solet, funibus argenteis uincias. Nec unum nisi forte potentissimus sit, proficit illaqueare muneribus, quia in quo unius tibi conciliatur gratia, aliorum inuidia concitatur. Sibi namque prereptum arbitrantur, quod aliis erogatur. Hoc autem a maximis pertransit ad minimos, qui nisi mulceantur obsequiis, et reficiantur muneribus, sibi fieri iniuriam suspicantur.

Maxima queque domus seruis est plena superbis, 
et eadem cupidis plena est et auaris. Illi tamen perniciosius nocent inter omnes curie nugatores, qui sub pretextu honestatis et liberalitatis, miserie sue solent ineptias colorare, qui nitidiores incedunt,  qui splendidius epulantur, qui propriam ad mensam sepius extraneos compellunt accedere, humaniores domi, foris benigniores, affabiliores in sermone, liberiores in sententiis, in proximorum cultu munifici, et omnium uirtutum imitatione preclari. Ut enim ait ethicus: »Totius iniustitie nulla est capitalior, quam eorum, qui cum maxime decipiunt, id agunt, ut boni uiri esse uideantur.« His utique et uirtutis umbra licentiam facit, et unde uix oportuerat sperari ueniam, gloriam assequuntur. Possunt impune plurima extorquere, qui paruo non possunt, imo non dignantur esse contenti. Notum quidem est, et generale prouerbium, quia

Seruiet eternum, qui paruo nesciet uti.
 Ne tamen cum his me bellum inexorabile gerere putes, munera curiales licenter accipiant, dum non extorqueant impudenter. Pudor autem abiicitur, simul ac ad exactiones uentum est. uerbum, inquit, uerecundum supplici ac submissa uoce dicendum, Rogo, nec gratis tulit, qui cum rogaret accepit. Bis enim emit, qui rogat. Ad rei namque uel spei pretium, uerecundiam uendidit. Munus uero iuste reprehensionis non habet notam, quod deuotio liberalitatis obtulit, non improbitas deprecantis extorsit. Ita tamen ut iniquorum munera non acceptet, cum ingrati hominis sit, uotis non fouere beneficium, et impium pro muneribus iustificare, dicente  Domino, sit iniquum. Utique beneficium accipere est uendere libertatem, et dedecens est seruos esse qui debent aliis imperare. uerumtamen et cause ratio habenda est et persone, ut nec a turpi, nec turpiter accipiatur, quod ex loco, et tempore, et modo latius oportet inquiri. Nam plerumque a manu, plerumque a causa, a tempore interdum, interdum a loco, uel modo, splendent munera uel sordescunt. At improbitas curialium eo usque innotuit, ut de testimonio conscientie, de uenustate morum, de odore opinionis, de sinceritate cause, de torrente eloquentie, nisi pretio interueniente, quis frustra confidat.

Ipse licet uenias Musis comitatus, Homere,
   Si nichil attuleris, ibis, Homere, foras.
 Non modo leones et tigrides, eloquentie beneficio lenisse dictus est Orpheus, sed apud ipsum Ditem uox dulcior perorauit, canemque tricipitem exorauit causa fauorabilior, ut admissam semel Eurydicem contra morem inferorum liceret educere. Tu uero licet Orpheus sis, aut Arion, uel ille qui solo testudinis sono, saxa, ut dicitur, emolliuit, nichil apud curiales efficies, nisi plumbea eorum corda aureo uel argenteo malleo uanitatis uel cupiditatis incude emollias. Inclementiam Cerberi omnes abhorrent. Ego me credo uidisse ostiarios Cerbero duriores. Apud inferos tamen Cerberus unus est. Quot sunt diuerticula Curialium, tot Cerberi sunt. Atrienses quoque Cerberos sustinebis, totamque familiam, que semper aut mordet, aut latrat. Omnes uero quotquot  sunt, in uno medicos audierunt, dicentes: »Dum dolet accipe, facturi etiam si sibi expedire crediderint, ut doleat quod sanum est.« In uno tamen piissimos esse miraberis, quod querelas libenter audiunt, fouent humiliorum causas, et eo usque patrocinantur afflictis, dum exhauriant loculos pleniorum. Nam quocunque modo causa procedat, hoc semper agitur ut loculi impleantur, etsi auaritia nequeat satiari. Quisquis in istorum manus inciderit, si penitens inuenitur, opinor hec tormenta ei sufficere posse ad ueniam. Nihil enim adeo graue est, quod hic expiari non possit. Quid enim miserius est, quam superbis assidere liminibus, pretergredientium tolerare fastum, et contemptibilium calcari  contemptu, perferre molestias excussorum, et ab indignis queuis indigna perferre? Socrates, cum eum Alcibiades interrogaret, quare Xanthippem uxorem admodum morosam et iurgiosam, et que diu noctuque mulieribus scatebat molestiis, domo non abigeret, inquit: Cum talem domi perpetior, insuesco, et exerceor ut ceterorum quoque foris petulantiam, et iniuriam facilius feram. ueteri celebratur prouerbio: »Quia uacue manus temeraria petitio est, et profecto importunus precator est, qui dandas res ad uerba confidit.« Utrobique enim, scilicet apud curiales et medicos, obtinet,

Pro solis uerbis, montanis utimur herbis,
Pro caris rebus, pigmentis et speciebus.
 Inter alios tamen benigniores sunt, qui minimum possunt, licet, fere omnes proni sint ad nocendum, quod cuiuis longe facilius est, quam prodesse. Exerceant ergo nundinas suas, loculos alienos exhauriant, farciant suos, possideant quantum Pacuuius, montibus aurum exequent, nec ament aliquem, nec amentur ab ullo, sint admirationi ignotis, dum domesticis sint odio, uel contemptui. Tale aliquid in ueterum Romanorum scriptis inuenies. Cum P. Cn. Grecinus, aut si alio potius dicitur nomine, argueretur ab amicis, quod uxorem formosam, castam, et nobilem repudiaret, respondit: »Et hic soccus quem cernitis, nouus, elegans, et inspectoribus omnibus placens est, sed nemo scit preter me solum ubi me premat.« Legitur in libro Numerorum, quod  cum Madianitis fornicans Isrel, indignationem Domini prouocauerit, donec Phinees Zambri, filium Salomi cum succuba Madianitide, educto ense transuerberauit, et in occasu nocentum quieuit ira Dei. Factus est ergo sermo Domini ad Moysen dicens: Tolle cunctos principes populi, et suspende eos contra solem in patibulis . Peccauerat quidem populus, et fornicatio principum non exprimitur, rapi tamen precipiuntur principes ad patibulum, et in pena eorum quies delinquenti populo reparatur, eo quod ex negligentia presidentium sepissime prouenit excessus subditorum. Refert itaque potestatis istorum cohibere malitiam, et eisdem de publico prouidere, ut omnis grassandi occasio subtrahatur. Quod et in iure Romano antiquitus  cautum est, alioquin auctor uidebitur maleficii, quod pretermisso officio emendare contemnit. His enim flagellis hominum, innocentiumque terroribus, quo preclarior et potentior, eo plenior et perniciosior curia est. Frequens etenim est, ut curia recipiat uel faciat uitiosos, apud quos inualescit audacia delinquendi, cum ex familiaritate potentum, uitiis indulgetur. Sed et de anteacta uita cuiuscunque, frustra presumitur, cum inter curiales uix possit innocentia retineri. Quis est enim cui uirtutem non excutiant curialium nuge? Quis est tantus, quis tam solidus, ut corrumpi non possit? Optimus est qui resistit diutius, qui ualidius, qui corrumpitur minus. Nam ut sit uirtus incolumis, a curialium  uita diuertendum est. Prouide, quisquis hoc dixerit, et prudenter curie naturam expressit:

   exeat aula,
Qui uult esse pius. 
Unde eleganter fons Salmacis, infamia mollitiei insignis, eidem comparatur. Ut enim in fabulis est, unda illius aspectu decora est, gustu dulcis, suauis tactu, et omnium sensuum usu gratissima, sed tanta mollitie ingredientes eneruat, ut uiris effeminatis nobiliorem adimat sexum; nec ante quisquam egreditur, quam stupeat et doleat se mutatum esse in feminam. Aut enim cedens omnino sexus in deteriorem degenerat, aut ueteris dignitatis aliquo manente uestigio, hermaphroditum induit, qui  quodam delinquentis nature ludibrio, sic utriusque sexus ostentat imaginem, ut neutrius retineat ueritatem. Hac autem petici nube figmenti nugarum curialium representatur imago, que uiros abiecta uirtute emolliunt, aut uirtutis imagine retenta peruertunt. Qui curialium ineptias induit, et philosophi, uel boni uiri officium pollicetur, Hermaphroditus est, qui duro uultu et hispido muliebrem deturpat uenustatem, et uirum muliebribus polluit, et incestat. Res siquidem monstruosa est, philosophus curialis: et dum utrumque esse affectat, neutrum est, eo quod curia philosophiam excludit, et ineptias curiales philosophus usquequaque non recipit. Non tamen ad omnem curiam comparatio transit, sed ad illam duntaxat, que insipientis  distemperatur arbitrio. Qui enim sapiens est, nugas abigit, componit domum, et uniuersa illius subiicit rationi. Ut enim ait Sapientia: Que communicatio sancto homini ad canem, aut luci ad tenebras? Omne animal diligit sibi simile, et omnis homo proximum suum. Omnis caro ad similem sibi coniungitur, et omnis homo sociabitur simili sibi. Si lupus agno aliquando communicauit sic peccator iusto .



CAP. XI. De oculis, auribus, et lingua potestatum, et de officio presidis, et quod iudicem oportet habere iuris et equi notitiam, uoluntatem boni, et potestatem exsequendi, et quod iuramento debet esse alligatus legibus, et a sordibus munerum alienus.

 Sequitur oculorum, aurium, et lingue, collatio, quam in presidibus prouinciarum consistere superius dictum est. Preses igitur est qui in iure reddendo, prouincialibus presidet. Hic autem equi et iniqui debet habere notitiam, et facultatem, et animum eius, quod iustum est, exsequendi. Nam sicut medico euentus mortalitatis imputari non debet, ita si quid triste per imperitam eius contigerit, ei merito imputatur. Quod si nouit, et non uult, non ex ignorantia, sed ex malitia condemnatur. Finis siquidem utriusque damnatio est: licet ignari mitius puniantur, nisi forte ignorantiam negligentia procurauerit. Nam si ignorantia inuincibilis est, non affert mortem, sed ab innatis tenebris  excusatur. Si uero scit, et uult equitati seruire, nec potest, non tam presidis est culpa, quam principis. Sed ad religionem iudicis hec eadem pertinere, certissimum est, cum ipsum iuris oporteat habere notitiam, uoluntatem boni, uires exsequendi, et sacramento debeat esse legibus obligatus; ut sibi omnino illicitum nouerit, ab earum sinceritate diuertere. Nam de sapientia eius, Sapientia docet. Iudex, inquit, sapiens iudicabit populum suum, et principatus sensati stabilis erit, Secundum iudicem populi, sic et ministri eius, et qualis rector est ciuitatis, tales et inhabitantes in ea . Sed et uires necessarias esse, non tacuit, dicens: Noli querere iudex fieri, nisi ualeas uirtute irrumpere iniquitates, ne forte extimescas  faciem potentis, et ponas scandalum in agilitate tua. Non pecces in multitudine ciuitatis, nec te immittas in populum, neque alliges duplicia peccata, nec enim in uno eris immunis. Noli esse pusillanimis in anima tua, exorare et facere eleemosynam non despicias. Ne dicas: In multitudine munerum meorum respicies Deus, et offerente me Deo altissimo munera mea suscipiet. Non irrideas hominem in amaritudine anime, est enim qui humiliat et exaltat circumspector Deus . Ex his diligenti lectori occurret, quod uoluntas boni non minus iudici necessaria est, quam notitia, uel potestas, cum non modo de suis, sed ex alienis delictis teneatur, et duplici suorum et aliorum prematur onere, ut nec in multitudine munerum citra munditiam uoluntatis sit ei  fiducia ante Deum. Unde et Plato egregie quidem et luculenter  eos, qui de reipublice gerendo magistratu contendunt, ita inter se uersari asserit, ut si naute sub aduersa tempestato decertent, quis eorum potissimum debeat gubernare. In quo fortune calculo, aut nullus, aut rarus, idemque temerarius est, qui sine arte et uiribus uindicet magistratum. Et in eo quidem tempore nichil miserabilius uidi, quam iudices scientie legis ignaros, bone uoluntatis inanes, quos conuincit amor munerum et retributionum, et id uirium quod habent in obsequio auaritie, iactantie, aut carnis et sanguinis exercentes, et a necessitate sacramenti legitimi absolutos. Ex quo pianum est,  principes qui eis ordinariam iurisdictionem contulerunt, iuris esse ignaros uel contemptores. Sed quidquid de peritia iuris dicamus, aut de uiribus exsequendi, iudicem oportet esse religiosissimum, et qui omne iniquum morte ipsa magis oderit. Quia ergo presides ordinariam habent iurisdictionem, uel iuris dicendi potestatem, ipsorum et iudicum aliorum una est speculatio, et quod de his dicitur, facile ad aliorum consequentiam trahitur. Est itaque primum quod ex necessitate officii utrisque indicitur, ut iustitie in omnibus pareatur, et nichil eorum que facienda sunt, fiat ad pretium. Nam quod iniustum est, usquequaque non licet, ut nec pro temporali uita fieri liceat. Quod uero iustum est, mercedis interuentu non indiget, cum per  se fieri debeat, et iniquum sit uendere quod debetur. Iustitiam ergo uendere iniquitas est; iniustitiam, iniqua insania. Hec siquidem ubique reprobata est, ut nusquam esse debeat, illa ubique debita est, ut sine scelere uendi non possit. Neque enim Balaam ex eo culpatur, quod populi Dei causam condemnauerit, aliudue dixerit, quam quod Dominus inspirabat, sed quia auaritia excecatus est, infidelium causam instruens quomodo ad prouocandum iram Dei delinqueret Isrel, dictante malitia procurauit. Querebat ergo quomodo iuste iustificaret causam impii, et quasi illuso Deo, gratiam eius subtraheret electis. Aut si aduersa iustificari non posset causa, hoc saltem agebat, ut et ab ista recederet Deus. Compugnantibus namque  iniquis, uincere  consueuit, qui uiribus superior est. Balaamitas uideas plurimos, qui licet iniquam nolint ferre sententiam, corrupti tamen muneribus, iustitiam partis unius, in alteram quauis arte transferre moliuntur. Non facile dixerim utrum sit nequius, licet uenditor equitatis, malitiam fuco fallaciori coloret. Potest tamen uideri nequior, qui officii sui principem et reginam, cui fides famulatur, quasi mercem in foro distrahit, ac si seruus infidelis dominum uendat. Omnis enim magistratus, iustitie famulus est. Constat enim quia equitas alienatur a uenditore, licet ad emptorem non transeat, et empta iniquitas sic ad emptorem transit, ut nequaquam a uenditore recedat. Et quod in aliis contractibus non reperitur, solus ille  iustitiam uendit, qui non habet. Siquidem ante commercium relinquit sordidum uenditorem. Nonne sordidus est, qui ad acceptas, uel oblatas sordes, conscientiam polluit, et non tam iustitiam uenalem habet, quam animam suam? Doctor gentium diuitias, honores, et totius mundi uariam supellectilem contemnit ut stercora, ut solum lucrifaciat Christum, ratus omnia, que dispendium saluti afferunt, sordibus aggreganda. Recte quidem et fideliter, eo quod nichil mundum, nichil honestum, nichil decens salutem impedit, sed sola turpitudo, que sicut dedecet, sic et immunda est, et certe inutilis, adeo damnosa, ut nullo temporali emolumento ualeat compensari. Quid enim prodest homini, si uniuersum mundum lucretur, faciens detrimentum anime sue?   Et uide, quia non dixit mundum inutilem ubi salus perditur, sed etiam ubi minuitur gloria. Quantumuis rutilent gemme, aurum splendeat, et omnibus lenociniis suis arrideat mundus, quidquid munditiam hominis perimit, sordidum; quod decorem anime exstinguit, turpe; quod honestatem subuertit, ignominiosum est. Unde et apud antiquos, etiam salutifere ueritatis ignaros, omne quod ex debito officii gratuitum esse oportet, si fiat ad pretium, in sordibus computantur. Ipsius quoque pretii sic dilatant interpretationem; ut non modo pecuniam, speciemue contineat, sed obsequium, omnemque operam, quatenus alias non debetur. Quod enim ex sordibus est, quid erit nisi sordidum? Non enim potest  arbor mala fructus bonos facere, cum in eo uis nature consistat, ut similia ex similibus procreentur.

Ceterum quia presidum, et aliorum iudicum, communem esse inspectionem premisimus, equitatis, et publice quietis ministri sunt, quos tanto circumspectiores, et cautiores oportet esse, magisque sollicitos, quo illius reseruantur examini, cuius prudentia circumueniri non potest, aut iustitia corrumpi: illo obtinente, ut in quo iudicio iudicauerint, iudicentur, et mensuram bonam et confertam, et coagitatam, et supereffluentem in sinus suos a iudice iusto recipiant.



CAP. XII. De sacramento iudicum, et collatione Pythagore et Alexandri, et in quibus rebus gratiam partibus possit facere iudex, et de questionibus captiosis.


Et quidem iudices sacramento legibus alligantur iurati, quia omni modo iudicium cum ueritate, et legum obseruatione disponent. Ipso quoque iure cautum est, ut sacrorum Euangeliorum scripture terribiles, ante sedem iudicialem deponantur, ibique ab initio litium, ad finem usque permaneant, nec amoueantur, nisi sententia recitata, quo totius consistorii latitudo, Dei ipsius repleta presentia, omnibus ad sacrosanctas Scripturas metum incutiat, et reuerentiam, et ab inquisitione ueritatis omnis iniquitas propulsetur. Omnes quoque carnis et sanguinis,  religio iudiciaria, propellit affectus, euacuans iram et odium, metum et amicitiam: quia, ut ait Iulius Cesar, haud facile animus uerum prouidet, ubi ista proficiunt. Hinc est illud prouerbium, auctore Cicerone apud antiquos celeberrimum: exuit personam iudicis, quisquis amicum induit. Aequitas enim cui iudex obsequium debet, odii sinistram, aut amoris dextram nescit. Nam a ueritate non licet in iudiciis declinare. Ut uero plurimum indulgeatur amicitie, amico interdum dilationis gratiam facit. Hoc tamen ipsum raro, et non nisi causa cognita. Porro dum causa anceps est, dilatio protelatur, si non contentionis, saltem decisionis. Nam iudicia festinata, penitentiam pariunt. Unde et Greci, cum urgentur ad sententiam antequam de  causa liqueat, respondent patres suos solem apud antipodes non uidisse; sed exspectasse semper, donec et ipsis oriretur. Dicunt enim preproperum esse uiatorem, qui antequam lucifer oriatur, crassis adhuc tenebris, luceque remota, dietam aggreditur. Sed nec iudicem terreat auctoritas ligatorum, cum Pythagore in longissimum tempus sit dilata petitio, et Alexandri Macedonis in castrensi iudicio sit causa damnata. Quod et ille acceptum habuit, iudicibus agens gratiam, quorum in eo fidem probauerat, quod iustitiam omni potentatui preferebant. Nihil uero preclarius de Alexandro illo, quem publica opinio magnum asserit, in aliqua historia meo iudicio reperi. Mihi quidem semper, ut tamen pace eorum loquar, qui temeritatem uirtuti  preferunt, ditissimo Alexandro pauper Pythagoras maior erit. Quod ut mecum coniicias, collationem Philippi et Alexandri, Trogo Pompeio, uel Iustino compendiario eius, si mauis, auctore, reuoluamus. Ait ergo: »Fuit Philippus rex, armorum quam conuiuiorum studiosior, cui maxime opes erant instrumenta bellorum, diuitiarum questus, quam custodia solertior. Itaque inter quotidianas rapinas, semper inops erat; misericordia in eo et perfidia, pari iure dilecte. Apud eum nulla ratio uincendi turpis, blandus pariter et insidiosus alloquio, qui plura promitteret, quam prestaret. In seria et iocos artifex, amicitias utilitate, non fide colebat. Gratiam fingere in odio, instruere  inter concordantes odia, apud utrumque gratiam querere, solemnis illi consuetudo. Inter hec eloquentia et insignis oratio, acuminis et solertie plena, ut nec ornatui facilitas, nec facilitati inuentionis deesset ornatus. Huic Alexander filius successit, et uirtute et uitiis patre maior. Itaque uincendi ratio utrique diuersa. Hic aperta, ille artibus bella tractabat. Deceptis ille gaudere hostibus, hic palam fusis. Prudentior ille consilio, hic animo magnificentior. Iram pater dissimulare, plerumque etiam uincere: hic ubi exarsisset, nec dilatio ultionis, nec modus erat. uini nimis uterque auidus, sed ebrietatis diuersa uitia. Patri mos erat etiam de conuiuio in hostem procurrere, se temere periculis offerre. Alexander non in hostes, sed in suos  seuiebat. Quamobrem sepe Philippum uulneratum prelia remisere, hic amicorum interfectorum conuiuio frequenter excessit. Regnare cum amicis ille uolebat, hic in amicos regna exercebat. Amari pater malle, hic metui. Litterarum cultus, utrique similis. Solertie pater maioris, hic fidei. uerbis atque oratione Philippus, hic rebus moderatior. Parcendi uictis, filio animus promptior et honestior. Frugalitati pater, luxurie filius magis deditus erat. Quibus artibus orbis imperii fundamenta pater iecit, operis tanti gloriam filius consummauit. Ast in uno non modo patris, sed omnium ingenuorum transcendit uitia, quod incontinentissime fuit inuidie, adeo ut etiam paterni triumphi ei lacrymas  extorquerent, ac si ei uirtus paterna omnium gerendorum preriperet gloriam. Eos etiam aut propriis manibus interficiebat, aut rapi precipiebat ad penam, qui paterne uirtutis preconia predicabant. At Pythagoras apud philosophos tante exstitit auctoritatis, ut ad omnium questionum decisionem sufficeret, si in parte crederetur Pythagoras exstitisse. Tantum namque opinio preiudicata poterat, ut nichil conualesceret ab opposito, dum hoc ipse dixisse diceretur, et ex usu acquiescentium, uox ipse pronominis, Pythagoram indicabat. Cum enim simpliciter dicebatur, »Ipse hoc dixit,« ex precepta auctoritate, teste Tullio, Pythagoram intelligi oportebat. Hic tamen tota auctoritate sua, nequaquam iudicium flexit, sed adhuc interueniente dilatione,  propter rei ambiguitatem pendet sententia. Thema quidem huiusmodi est: Euallus adolescens diues, eloquentie discende gratia, causasque orandi cupiens fuit. Hic in disciplinam Pythagore se dedit, promittens pecuniam quantam Pythagoras petierat, data medietate antequam ingrederetur, daturus alteram quo primum die causam apud iudices perorasset, et uicisset. Postea cum diutius auditor, assectatorque Pythagore fuisset, facundiamque promouisset a studio, et transcurso tempore longiori, causantibus patrocinium denegaret, ut putabatur, ne doctoris impleret mercedem, habito consilio, litem cum eo Pythagoras contestatur. Cum ergo ad iudices ineunde constituendeque cause uenissent gratia, Pythagoras sic exorsus est: »Disce,  inquit, stultissime adolescens, utroque id modo fore, uti reddas quod peto, siue pro te pronuntiatum erit, siue contra te. Nam si contra te lis erit data, merces debebitur mihi ex sententia, quia ego euicero: sin uero secundum te iudicatum erit, merces mihi ex pacto debebitur, quia tu uiceris.« Ad ea placide Euallus: »Opto, inquit, huic tue tam ancipiti captioni isse obuiam, si uerba non ipse facerem, atque alio patrono uterer. Sed magis in ista uictoria, preludium est, cum te non in causa tantum sed in argumento quoque isto euicero. Disce ergo tu, magister sapientissime, utroque modo futurum uti non reddam quod petis, siue contra me pronuntiatum fuerit, siue pro me. Nam si iudices pro causa mea senserint, nichil tibi ex  sententia debebitur, quia ego uicero; si contra pronuntiatum fuerit, nichil tibi ex pacto debeo, quia non uicero.« Sic ab adolescente discipulo, magister eloquentie inclytus suo argumento confutatus, et captionis uersute, et excogitate frustratus fuit. Tunc iudices, ut antique historie uerbis utar, dubiosum hoc inexplicabileque esse quod utrinque dicebatur rati, ne sententia sua utramque in partem dicta, ipsa sese rescinderet, iniudicatam reliquerunt, causam in diem longissimum protelantes. Nec multum refert ad propositum, Pythagoras, an Protagoras, sicut Quintiliano placet et Aulo Gellio, litigauerit, neque enim uis est in nomine, dum constet rem ambiguam sine temeritate  diffiniri non posse. Sunt autem multe captiose questiones, que tutius et commodius, presertim in iudiciis, differuntur, quam accelerentur. Unde et apud Dialecticos, genus hoc Tractus appellatur, et a Grecis dicitur ubi, quidquid uerum esse statueris, falsum reperitur. Et, si plerumque in his per exceptionem doli mali possit res temperari, et equitas ipsa iuris interdum queat mitigare rigorem, nisi urgentissima rerum necessitas cogat, in talibus sententiam expedit differre, quam ferre. Fere a puero didicisti, quia in questionibus que habent positiones implicitas, et que latenter inuoluunt contraria, laboriosa solutio est, nisi forte te antiquo Nestore reputes cautiorem. Ne credas somnio, Agamemnoni dictum est in somnis, dum  in excidio Troie Grecia laboraret. Huius quoque somnii interpretationem, Ioui censuerunt Grecorum sapientissimi reseruandam. Laborantes uidi quamplurimos, dum queritur an qui dicit, ego mentior, uerum dicat. Sed neminem uidi qui Scyllam uitaret et Charybdim, nisi debilem aut propitium sustinuerit hostem. At in litigiosis disputationibus et declamationibus scholasticis, sine periculo isto ista uersantur. Sed ubi ad forum uentum est, in quo inanis ostentatio ingenii conquiescit, et seria duntaxat agitantur, sine periculo litigatorum, aut iudicis, in sententie calculo non erratur. Nec est, ut opinor, quidquam utilius, quam periculum differri, si omnino uitari non potest. Iniquissimum tamen est, iurgia protelari, cum alterutrius litigantium  periclitatur utilitas, et rei difficultas moram non contrahit. Quidquid igitur expediri potest, accelerandum est; quod consultiore tractatu indiget, differendum.



CAP. XIII. Quomodo iudicium debeat ordinari, et de conceptione sacramenti calumnie, quod ex necessitate prestant actor et reus, et quid immineat illi, qui iuramentum subire detrectat, et de sacramento aduocatorum, et pena calumniatorum, siue preuaricantium, aut tergiuersantium.

Ut uero rerum ueritas citius illucescat, litigatores ipsos, personas uidelicet principales, non ante ad litem iudex admittet, quam ei prestito sacramento faciant fidem, quod iustitie insistent, et calumniam omnem procul facient. Actor quidem iuret, non calumniandi  animo litem mouisse, sed existimando bonam habere causam, et quod nichil in tota lite faciet calumniose, ut nec probatio, nec dilatio frustratoria exigatur, sed id solum quod iustitia uidetur exigere. Reus autem iurabit, quod putans se bona instantia uti, peruenit ad reluctandum, et quod in nullo totius litis articulo calumniose uersabitur, id solum a iudice, uel aduersario exigens, quod pro ueritate putat ex necessitate iustitie exhibendum. Uterque uero iuramenti sui extrema clausula hoc complectetur, ut iurent se nichil dedisse, aut promisisse, aut daturos esse, uel per se, uel per mediam personam, siue iudicibus, siue aliis quibuscunque personis pro ea causa, exceptis his, que aduocatis, et quibusdam aliis certis personis de iuris  indulgentia prestari licet. Quod si actor sic iurare recusauerit, exclusus a lite cadit ab actione, tanquam improbus litigator. Reus uero detrectans subire iuramentum, habetur pro confesso, et sententiam damnationis exspectat. Sed et ipsi patroni causarum, quo fidelior possit esse examinatio, ab ipsa contestatione litis, iuramento arctantur ad ueritatem et fidem, iurantes quod cum omni uirtute sua, omnique ope, quod iustum et uerum examinauerint, clientibus suis inferre procurabunt, nichil studii relinquentes prout cuique possibile est; et quod ex industria sua non protrahent lites. Nam eas oportet a iudicibus infra biennium uel triennium terminari. Ipsos quoque aduocatos pari distributione partibus exequabit, siue eos petierint, siue non, ut  equo Marte possit causa procedere. Hec autem paritas, et in uirtutis merito, et uiuacitate ingenii, consilii profunditate, et opinione scientie, et nominis auctoritate consistit, ut hec omnia, si fieri potest, apud partes quadam equitatis lance librentur. Quod si unius pre ceteris est fama hilarior, ex officio iudicantis prout poterit parti aduersarie compensabitur. Qui tamen alicuius litigatorum arcana prenouit, non patrocinabitur aduersario, nisi forte citra conuenientiam iudicis, separatim cum pluribus aliter tractauerit, ut alteri paris defensionis copia subtrahatur. Nec est qui a iudice monitus sine excusatione probabili, possit cuicunque parti patrocinium denegare, nisi forum sibi precludi  uelit, ut postmodum in causis agendis minime audiatur. Si uero preuaricatus fuerit aduocatus, in conuictum oportet, pro qualitate commissi, penam grauissimam exercere. Munus siquidem patrocinii fidelissime implendum est, et sine aduersariorum iniuria. Rationibus namque, non probris contendendum est, et ex edicto principis patitur opinionis dispendium, quisquis negotio derelicto, procax in aduersarii sui contumeliam aut palam pergit, aut subdole. Sed licet patrono merces ex causa honorarii debeatur, concinnatorem uel redemptorem litium esse non licet, ut certe partis emolumentum cum graui damno litigatoris, et quadam deprecatione paciscatur. Quidquid autem patronus allegauerit presente domino, perinde est habendum, ac  si proferatur a domino, nisi ex continenti, id est infra proximum triduum contradixerit. Licet autem patronum uinci contigerit, in nullo leditur fama eius, si nichil omisit ex contingentibus, et clientis sui iustitiam fideliter fouit. Non enim cogitur patrocinari mendacio. Si quid uero lesionis affert causa, in litigantes cadit, siue ciuiliter, siue criminaliter actum sit. Hoc autem quidquid sit, sententia diffinitiua declarat, que reos condemnat, uel absoluit, et interdum in ipsos auctores consultissime acerbitatis effundit aculeos. Nam ut de ciuilibus taceatur, in quibus tamen est eadem inuenire, accusatorum temeritas tribus modis detegitur, tribusque subiicitur penis. Aut enim calumniantur, aut preuaricantur, aut tergiuersantur. Est autem calumniari,  crimina falsa intendere. Preuaricari, uera abscondere. At in uniuersum ab accusatione desistere, tergiuersari est. Sed lege Remia calumniantes ad uindictam poscit similitudo supplicii, ita tamen ut postquam reus absolutus fuerit cum de accusatoris consilio et mente constiterit, si iusto errore lapsus est, absoluatur. Si uero in euidenti calumnia deprehensus est, pena legitima condemnetur. Quod ipsius pronuntiationis manifestatur uerbo. Nam si pronuntiatum est, »Non probasti,« pepercit actori; si uero »calumniatus es,« condemnauit eum: et licet de pena infamie nichil subiecerit, tamen potestas legis aduersus eum exercebitur, adeo ut importet infamiam.



CAP. XIu. De ratione instrumentorum.


At in ipsa disquisitione consilii, tam in ciuilibus quam criminalibus causis, ad examinandas probationes, instrumentorum ratio habenda est. Et quidem instrumenta dicuntur omnia, quibus causa instrui potest, siue sint testimonia, siue testes: hec tamen illis potiora sunt, eo quod testes testimoniis preferantur. Nam cum testes examinari possint, testimonia semper, et apud omnes eadem sunt. In ipsa uero testium examinatione, non potest ex regula aliqua diffiniri, quid magis iudicem sequi oporteat. Si enim omnes testes eiusdem honestatis et estimationis sint, et negotii qualitas, ac iudicis motus cum his concurrerit, sequenda  sunt omnia testimonia. Sin uero quidam eorum aliud dixerint, licet in pari numero, credendum est quod nature negotii conuenit, quod inimicitie aut gratie suspicione caret, confirmabitque iudex motum animi sui ex argumentis et testimoniis, que rei aptiora, et uero proximiora esse compererit. Non enim ad multitudinem respici oportet, sed ad sinceram testium fidem, et testimonia, quibus potius lux ueritatis assistit. Ipsis quoque presumptionibus frequentissime stabit, donec probetur contrarium. Nam et Salomon, cum in litigio meretricum infantem diuidi precepisset, et altera eum mallet alteri uiuum cedere, ipsa tamen reclamante: Nec mihi nec tibi sit, sed diuidatur, illi uiuum infantem restituendum censuit, que non  acquieuit, ut uiuus moreretur . Argumento siquidem probabili trahebatur, ut matrem crederet que diligebat; cum opinionem eius, aut fidem, aduersa probatio nequaquam euacuaret. Unde et D. Adrianus rescripsit, iudicantis dilatans in examinatione testium facultatem; et uerba quidem epistole sunt hec: Tu magis scire potes quanta fides habenda sit testibus, qui cuius dignitatis, et cuius estimationis sint, et qui simpliciter uisi sint dicere, utrum unum eumdemque sermonem meditatum attulerint, an ad ea que interrogaueris, ex tempore uerisimiliter responderint. Que argumenta, et quemadmodum, cuique rei probande sufficiant, nullo certo modo satis diffiniri potest. Alias numerus testium, alias dignitas et  auctoritas, alias ueluti consentiens fama confirmat rei, de qua queritur fidem. Hoc igitur solum tibi respondere possim summatim, non utique ad unam speciem, probationis cognitionem statim allegari debere, sed ex sententia animi tui, te estimare oportere, quid aut credas, aut parum probatum tibi opineris. Iudici uero plurimum licet, dum in omnibus seruiat ueritati, quam si  apud improbos periclitari cognouerit, ad professionem eius qui necessarii fuerint, euocabit, et ad testimonium compellet inuitos: his tamen exceptis, quos aduersus certas personas testificari iura non cogunt.



CAP. Xu. Que pertineant ad religionem proconsulum, presidum, et ordinariorum iudicum, et quatenus xenia protendi liceat; et de Cicerone, Bernardo, Martino, Gaufrido Carnotensi.


Pertinet autem ad religionem presidis, prouidere ne potentiores uiri iniuriis afficiant humiliores, ne defensores eorum calumniosis criminibus insectentur innocentes. Prohibebitque illatas exactiones, et uiolentias factas, et extortas metu uenditiones, et cautiones, uel sine pretii numeratione, ne et ipse prouinciam in prebendis hospitiis oneret, denique ne quis iniquum lucrum, uel damnum sentiat, precauebit. Congruit enim bono et graui presidi, curare ut pacata et quieta sit prouincia: quod facile obtinebit si sollicite agat, ut malis hominibus prouincia careat, eosque conquirat. Nam  et sacrilegos, latrones, fures, plagiarios conquirere debet, et prout quisque deliquerit, in eum animaduertere, receptatoresque eorum, sine quibus latro diutius latere non potest. Omni uero ius reddenti obseruandum est, ut in adeundo quidem facilem se prebeat, sed contemni non patiatur. Unde mandatis adiicitur, ne presides in ulteriorem familiaritatem prouinciales admittant. Nam ex conuersatione equali, contemptio nascitur dignitatis. Et summatim ita ius reddi debet, ut auctoritatem dignitatis ingenio suo augeat. Sed et in cognoscendo, nec excandescere aduersus eos, quos malos putat, nec precibus calamitosorum illacrymari oportet. Id enim non est constantis et recti iudicis, cuius motum animi uultus detegit. Quid enim in uiro graui  deformius, quam si ad auram gene pallent, cutis in rugas contrahitur, scintillant oculi, turbatur uultus; aut si sanguinem faciei ira accendit, et quasi excludit in superficiem, spumantia torquentur labia, brachia iactantur, saliunt pedes, corpus trepidat, et toto gestu non tam iratum exprimit, quam insanum. Certe cum tales uideo, compatior illis, mihique metuo, memor hominum, quos in Africa esse, in libro naturalis Historie apud Plinium didici. Dicuntur enim effascinare uoce et lingua, ut si impensius forte laudauerint pulchras arbores, segetes ameniores, letiores infantes, equos egregios, pecudes pastu et cultu optimas, repente moriantur, aut pereant. Fascinatio quoque oculorum exitialis est. Refert idem homines esse in Illyricis,  qui interimant uidendo, quos diutius irati uiderint. Eosque ipsos mares, feminasque qui uisu nocentes sunt, pupillas in singulis oculis habere bina. Apollonides quoque perhibet, in Scythia nasci feminas, que Bithie uocantur, et easdem in oculis binas habere pupillas, et perimere si quem uisu forte irate aspexerint. uereor ne his cognati sint iudices iracundi. Tradunt etiam physiognomi, eos qui habent oculos maculosos, ad nequitiam proniores. Que uero de presidibus, aliisque iudicibus dicta sunt, debent et apud proconsules, quos nostrates uulgariter dicunt iustitias esse errantes, obtinere. Et nomen quidem erroris, etsi non officio, personis tamen eorum conuenit qui euntes post concupiscentias suas, in sectatu auaritie, et depredatione  popularium, a tramite equitatis aberrant. Debent autem officia omnium esse gratuita, ut nichil ultra statutum exigatur, sed nec recipiatur. Sed forte quid statutum sit, queris. Plebiscito continetur, ne quis presidum munus donumue caperet, nisi esculentum poculentumue, et id quidem intra dies proximos prodigatur. Quod et ad proconsules, aliosque magistratus ex mandato principis transit. Non uero in totum debent xeniis abstinere, sed modum adhibere. Ut uero nec in totum abstineant, nec auare modum xeniorum excedant, diuus Seuerus, et imp. Antonius elegantissime sunt epistola moderati. Cuius epistole uerba sunt hec: »Quantum ad xenia pertinet, audi quod sentimus.« uetus  prouerbium est: »Nec omnia, nec semper, nec ab omnibus.« Nam ualde inhumanum est a nemine accipere; sed passim, uilissimum; et per omnia, auarissimum. Quod autem mandatis continetur, ne domum uel munus ipse proconsul, uel qui in alio officio erit, accipiat, ematue quid, nisi uictus quotidiani causa, quod ad xenia iam non pertinet, sed ad ea que eduliorum excedant usum. Sed nec xenia producenda sunt, ad munerum qualitatem.

Licet enim patrocinium iustum possit uendere aduocatus, et peritus iuris sanum consilium, iudicium uendere omnino non licet. Cicero cum in Palatio domum uellet emere, et pecuniam in presens non haberet, a Sylla qui tunc reus erat, mutuo sestertium uicies tacite accepit. Ea res priusquam  emeretur, prodita est, et in uulgus exiuit. obiectumque est ei quod pecuniam domus emende causa a reo accepisset. Tunc Cicero inopinata exprobratione permotus, accepisse se negauit, dicens se domum non esse empturum. Atque adeo falsum est quod, inquit, obiicitis, ut uerum sit me pecuniam accepisse, si domum emero. Sed cum postea emisset, et hoc mendacium in senatu ei ab inimicis obiiceretur, risit satis, atque inter ridendum: »Imprudentes, inquit, homines estis, cum ignoratis prudentis et cauti patrisfamilias esse, quod emere uelit, se empturum esse negare, propter competitores emptionis.« Sic itaque, quod inficiari non poterat, urbano facetoque diluit dicto, rem magis dignam faciens risu quam crimine. Familiare  siquidem habebat, ut quoties obiectum turpe abnegare non posset, responsione ioculari illud eluderet. Amplectende memorie, et imitande sanctitatis summus pontifex Eugenius, quem uidisti, nullum omnino munus hominis litigantis recipiebat, aut cui litem crederet imminere. Unde cum in aduentu suo prior quidam modice facultatis, cuius causam nondum audierat, ei marcam auri deuotione multa instanter offerret: »Nondum, inquit, domum ingressus es, et iam uis corrumpere dominum? Corruptionem namque uir sanctus credidit, quidquid offerebatur iudici lite pendente. Bernardus Clareuallensis monachus, et sanctorum Cosme et Damiani diaconus cardinalis, Rome degens in excelsis  singulariter habitauit, excutiens manus suas ab omni munere, ut nondum natus sit, cuius aurum, uel argentum in munus acceperit. Quid referam Martinum, qui contra morem a legatione rediens pauper, cum ab episcopo Florentino equum, socio necessarium, magna compulsus instantia, accepisset, eumdem restituit donatori, ex quo eum ab initio dati muneris, causam in Romana Ecclesia uentilandam habuisse cognouit. Quod et plenius S. Bernardus Clareuallensis abbas, qui eum perfectius nouerat, refert in libro doctrinali, quem ad S. Eugenium de contemplatione uel consideratione scribit. Taceo quod uenerabilis Pater Gaufridus Carnotensis, legatus Aquitanie, prouincialium munera non recepit, nisi in causa esculenti et poculenti, et  hoc cum summa frugalitate; sed omnia que in xeniorum ratione offerebantur, ut stercora contemnebat. Testatur sanctus Clareuallensis, quod piscem, quem uulgo sturionem dicunt, a deuoto quodam legationis sue clerico gratis accipere noluit, nec ante acquieuit offerentis improbitati, quam ei pro admisso xenio pretium numeraret.



CAP. XuI. De crimine repetundarum, quo tenentur et presides et iudices, qui aliquid omnino accipiunt propter eas res que sibi sunt ex officio faciende: et de Samuele, qui docet iuge sacrificium esse debere in domo iudicis, que se ipsam oblatione iustitie, et bonorum operum exhibet templum Dei.

Sed crebrescentibus uitiis, etiam in clero sunt hodie continentie tante exempla rarissima, cum  tamen de censura legum, summa continentia magistratibus omnibus sit indicta. Adeo quidem, ut qui ordinariam gesserit potestatem, quidquid ex uetere delegationis titulo profligauerit, cum dispendio pudoris atque fortune, id est honoris atque dignitatis, de propriis facultatibus intra prouinciam positus inferre cogatur. Lege quoque Iulia repetundarum tenetur, qui, cum aliquam potestatem haberet ob iudicandum, uel non iudicandum, decernendum uel non decernendum, aut ob denuntiandum testimonium, uel non denuntiandum, pecuniam acceperit; et in summa, quo magis aut minus quid ex officio suo faceret. Nec usu capi potest quod accipitur, antequam redeat in potestatem eius a quo profectum est, aut heredis. uenditiones quoque et locationes,  pluris minorisue factas, lex ista rescindit, et ea damnati, testimonium publicum dicere, aut iudices esse, aut postulare prohibentur. Et licet conuicti extra ordinem hodie puniantur, plerumque damnantur exsilio, uel etiam durius, prout admiserint. Sed et ab heredibus pena repetitur. Inspice uerba legis, et quanta indignatione crimen hoc persequatur attende. »Ut unius, inquit, pena metus possit esse multorum, ducem qui male egit ad prouinciam quam nudauerat, cum custodia competenti ire precipimus, ut non solum quod egit, non dicam domesticus, sed manipularius et minister accepit, uerum ut id quod ipse a prouincialibus meis rapuit, aut sustulit, in quadruplum inuitus exsoluat.« Itemque:  »Omnes cognitores et iudices a pecuniis atque patrimoniis manus abstineant, neque alienum iurgium putent suam predam. Etenim priuatarum litium cognitor, idemque mercator, statutam legibus cogetur subire iacturam.« Et illud: »Iubemus quoque et hortamur, ut, si quis forte honoratorum, decurionum, possessorum, postremo etiam colonorum, a cuiuslibet ordinis iudice fuerit aliqua ratione concussus, si quis sciat uenalem de iure fuisse sententiam, si quis penam uel pretio remissam, uel uitio cupiditatis ingestam: si quis postremo quacunque de causa improbum iudicem potuerit approbare, is uel administrante eo, uel post administrationem depositam in publicum prodeat, deferat crimen, delatum approbet, cum probauerit, et uictoriam  reportaturus et gloriam. Utinam hec uel audiantur a nostris, nam ut seruentur optare uix audeo! Quos quoties diligentius intueor, concussores mihi potius uideor uidere quam iudices, ac si ad hoc solum dati sint, ut prouinciam spolient. Sed et leges ipse et consuetudines, quibus nunc uiuitur, insidie sunt et laquei calumniantium. uerborum tendicule proponuntur, et aucupationes syllabarum; ue simplici qui syllabizare non nouit! Feci, inquit, iudicium et iustitiam, non tradas me calumniantibus me ;« ac si aperte dicat: Qui iudicium peruertunt, et iustitiam deserunt, tradantur calumniatori, qui filios Adam ante conspectum Domini accusat die ac nocte. Legitur in libro Regum ad uniuersum Isrel dixisse Samuelem: Ecce audiui  uocem uestram iuxta omnia que locuti estis ad me, et constitui super uos regem. Et nunc rex graditur ante uos, ego autem senui et incanui. Porro filii mei uobiscum sunt. Itaque conuersatus sum coram uobis, ab adolescentia mea usque ad diem hanc. Ecce presto sum. Loquimini de me coram Domino, et coram christo eius, utrum bouem cuiusquam tulerim, aut asinum, si quempiam calumniatus sum, si oppressi aliquem, si de manu cuiusquam munus accepi, et contemnam illud hodie, restituamque uobis . O pudicum animum! o continentem manum! o iudicem incorruptum, et uocem magnificam, admirandam, et imitandam uniuersis, que de conscientia pura sic loquitur! Loquimini de me coram Domino et Christo eius, qui in celo et terra iudices  iudicant. Loquimini, inquam, si bouem cuiusquam aut asinum tulerim. Utique uillas et predia, aut immensa pondera auri uel argenti, aut pretiose supellectilis onera non extorserat, qui magni reputabat iudicem bouem oblatum accepisse uel asinum. Si quempiam calumniatus sum, si oppressi aliquem. Neminem iniuste uexauerat, qui omnes calumnias excludebat, nec iudicium eius peruertebat caro uel sanguis, qui nullum unquam oppressit. Si enim in manus eius quisquam inciderat, non eum iudex, sed propria iniquitas opprimebat. Si de manu cuiusquam munus accepi, contemnam illud hodie, restituamque uobis. Quid, queso, expressius dici poterat? Ut in summa omnem auaritie suspicionem tollat, nullius  muneris conscientiam docet se habuisse, paratus contemnere et restituere, si quid omnino exigi posset. Malebat enim illud restituere in presenti, quam cum usuris reddere in futuro, et contemnere illud hodie, satius iudicabat, quam in conspectu Dei et omnium electorum, ex ea causa in euum contemptibilis apparere. Sed quid ad hanc constitutionem eius respondit auditor? Audi. Et dixerunt : Qui? Utique totus Isrel. Nam ad omnes sermonem direxerat. Non es calumniatus nos, neque oppressisti, neque tulisti de manu alicuius quidpiam . Si quis proconsulum presidumue, aut tribunus, aut centurio, decurioue, aut omnino aliquis magistratus tale testimonium a prouincialibus meruit, ad prouinciam nostram, queso, accedat, ut nostros doceat  magistratus. Nam de uicecomitibus, et iustitiis, que, ut uulgari nostro utar, recte dicuntur errantes, nichil tale auditur, eo quod diligunt munera, et sequuntur retributiones, nec liberant pauperem a potente, aduene et pupillo non iudicant, et causa uidue non ingreditur ad eos. Porro nec iudices ecclesiastici sequuntur Samuelem, sed sicut populus, sic et sacerdos. In commune conqueritur Sapientia: Tenentes legem nescierunt me; principes facti sunt, et ego ignoraui . Quod ut ab humilioribus liqueat, qui decani sunt, uel archidiaconi, nisi illi, ut Simon noster uenerabilis doctor in lege Domini, dicere consueuerat, in quorum manibus iniquitates sunt, dextera eorum repleta est muneribus?  Felicisimum regem Anglorum, et Normannie, et Aquitanie  adhuc inuictissimum ducem, interroga quid etiam de suis sentiat, quos intrudit, et dicet, ut opinor: »Non est malum in clero, quod isti non faciant.« Episcoporum nomen et officium uenerabile est, si tanta impleretur sollicitudine, quanta interdum petitur ambitione. Et diligerentur ut patres, timerentur ut domini, colerentur ut sancti, si exactionibus parcerent, et proiicerent ex animo quidquid prouenit ex calumnia, et omnem questum minime crederent pietatem. Ceterum sibi reuerentiam subtrahunt et amorem, dum honores ambiunt, pecuniam cupiunt, et uel suas faciunt, uel alienas calumnias fouent. Et quidem nescio quomodo notam et penam omnem euadant qui exactionem totius calumniosi questus sibi ad minus bessem uindicant.  Nam aut solidum assem usurpant sibi, aut ut multum, trientem duntaxat archidiaconis et aliis officialibus, ne dicam cum populo ministris iniquitatis, cedunt. Sed nec legati sedis apostolice, manus suas excutiunt ab omni munere, qui interdum in prouinciis ita debacchantur, ac si ad ecclesiam flagellandam egressus sit Satan a facie Domini. Concutiunt angulos domus, ut prosternant filios et filias eius, qui languores et dolores animarum curauit in cruce. Commouent et conturbant terram, ut uideantur habere quod sanari oporteat. Hic tamen non de omnibus sermo est, sed de his qui, Patris uoluntate contempta, seruiunt sue. Constat enim quia in omni officio domus Domini, sic relinquuntur quidam, ut  alii assumantur. uidi ego ipse in omnibus his, decanos scilicet, archidiaconos, episcopos et legatos, tanta sollicitudine operari in messe Domini, ut merito fidei et uirtutis, recte uideri posset uineam Patris in manu eorum prudenter et utiliter collocatam. At alii sic uersantur, ac si ad Thebas in facinus excitandas mittatur ab inferis Thesiphone uel Megera. Nam fere sic ab aula contra omnium uota fidelium, ad Ecclesie publica officia accesserunt. Apud hos

. . . iudicium nichil est, nisi publica merces,
Atque eques, in causa qui sedet, empta probat.
Iustificant impium pro muneribus, exsultant in rebus pessimis, letantur cum mala fiunt:

uixque tenent lacrymas, cum nil lacrymabile cernunt. 
 Siquidem peccata populi comedunt, et uestiuntur eis, et in eis multipliciter luxuriantur. Acceptores personarum, et quasi quidam bonorum mallei: hoc enim didicerunt ab eis a quibus electi sunt. Ait Sapientia: uenatio leonis onager in eremo, sic et pascua diuitum sunt pauperes. Et sicut abominatio est superbo humilitas, sic exsecratio est diuitis pauper. Diues commotus confirmabitur ab amicis, humilis autem cum ceciderit, expelletur et a notis. Diuiti decepto multi recuperatores: locutus est superba, et iustificauerunt illum. Humilis deceptus est, et insuper arguitur. Locutus est sensate, et non est ei datus locus. Diues locutus est, et omnes tacuerunt, et uerbum illius usque ad nubes perducent. Pauper locutus est, et dicunt: Quis est hic? Et si offenderit, subuertunt  illum . Et hec quidem sunt iudicia eorum, quos curia docuit, imo omnium qui iustitie diuitias preferunt, et nichil potius ducunt, quam habere diuitias, quo tamen uix aliquid inutilius est. Nullus istorum exsultat, cum Christum uidet in terris, nullus eorum est qui uelit eum cum hominibus conuersari, nullus qui ad bona opera proximorum decantet: Gloria in excelsis Deo, et in terra pax hominibus bone uoluntatis . Hoc siquidem canticum est fidelium prelatorum, qui speciosis incedunt pedibus, et ex eo beatis, quod pacem portant, et pacem sanctimonie sociam, sine qua nemo uidebit Deum. Dicunt et hi cum Sapientia, quia bona est substantia, cui non est peccatum in conscientia, et nequissima paupertas in ore impii .  Clamitant in plateis, quia beatus uir qui inuentus est sine macula, et qui post aurum non abiit ; ac si aperte dicant: Quisquis in munere cuiuslibet magistratus, aurum querit, maculam inuenit, sine qua nec acquiri, nec esse potest apud auidum possessorem. Quis unquam pecuniam sine sordidatione manuum tractauit diutius? Ex ea tamen certe minus manus sordet quam animus. Nolo mihi malorum frigescant limina, aut de nare canina sonare hic littera uideatur, non pono os meum in celum, ut de patribus, qui orbem iudicant, et a nullo iudicantur in terris, aliquid dicam, nisi plenum fide, caritate et reuerentia. Dicam tamen quod uerum est, adeo ut ei nemo fidelium audeat refragari,  dicam quod ipsi predicant. Dicam, inquam, quia non potest ciuitas abscondi supra montem posita, et nequaquam latere possunt notitiam publicam, que in conspectu gentium fiunt: siquidem

Omne animi uitium tanto conspectius in se
Crimen habet, quanto maior qui peccat habetur. 
Sal quoque infatuatum ad nichilum ualet ultra, nisi ut proiiciatur foras, et conculcetur ab hominibus, utpote uilis abiectio, que nec ad stereorationem agrorum prodest. Sol quoque orbem illustrat plenius, quia in eminenti est. Quid multa? Opera singulorum, testimonium perhibent de eis. Sic Samuel operum testimonio iustificatus est. Sed ne uideretur populus ei blandiri, et quasi ex timore uel fallacia  false innocentie, et inanis iustitie, testimonium perhibere, populum religione iuramenti ad professionem ueri tamen arctandum censuit, dicens: Testis est Dominus aduersus uos, et testis christus eius in die hac, quia non inueneritis in manu mea quidpiam. Et dixit populus: Testis ; ac si fidem Deo et regi suo debitam, religiose affirmationis obsidem faciant. Quod autem esculentum et poculentum acceperit, de Scriptura certum non habeo. Sic enim scriptum est: Iudicabat quoque Samuel Isrel cunctis diebus uite sue, et ibat per singulos annos circumiens Bethel, et Galgala, et Masphat, et iudicabat Isrelem in supradictis locis, reuertebaturque in Ramatha. Ibi enim erat domus eius, et ibi iudicabat Isrel . Quid aliud  uidetur sonare littera, nisi quod prouinciam ex officio circuibat, ad expletionem iudicii, et reuertebatur domum, ut de proprio satisfaceret necessitati? Aedificauit etiam ibi altare Domino . Recte quidem, eo quod iuge sacrificium esse oporteat in domo iudicis, que cultu iustitie, et morum honestate, et luce bonorum operum, se ipsam exhibet templum Dei. Ubi amodo non immolatur sanguis hircorum et uitulorum, nec cinis uitule inquinatos sanctificat ad emundationem carnis, sed per pontificem magnum, qui penetrauit celos, Iesum Filium Dei, ubique locorum offerri debet

Compositum ius fasque animi, sanctique recessus
Mentis, et incoctum generoso pectus honesto. 
 ueri siquidem adoratores sic adorant Patrem in spiritu et ueritate. Anne credis eum accepisse aliquid nomine sportularum? Hoc enim pretextu non tam iudices quam iudiciorum caupones, qui nequitiam suam honesta uolunt palliare licentia, iniquitatem suam colorare nituntur, querentes scilicet aliqua emolumenta negotiorum, quorum pro parte onera portant. Aut si emolumentum esse non licet, sit saltem compensatio sumptuum et damnorum. Hi tamen rari sunt. Quis enim erubescit dicere: Quid mihi dabis ut tibi iustitiam faciam? Nam ut pro se ipsa exhibeatur, frustra exspectas. Nonne simile est, ac si dicatur, quid uultis mihi dare ut me ipsum abnegem, officium prodam, et Dominum  uendam?



CAP. XuII. Pecuniam contemnendam esse pre sapientia: quod etiam ueterum philosophorum probatur exemplis.

Leguntur plurimi philosophorum non modo diuitias contempsisse, sed abiecisse, quasi impedimentum sapientie et uirtutis. Fecit hoc Socrates, quem omnium philosophorum secte quasi prudentie et ueritatis unicum fontem uenerantur. Antisthenes quoque cum gloriose rhetoricam docuisset, audissetque Socratem, dixisse fertur ad discipulos suos: »Abite, magistrum querite, ego enim iam reperi.« Statimque uenditis que habebat, et publice distributis, nichil sibi plus quam palliolum reseruauit. Huius Diogenes ille famosissimus sectator  fuit, potentior rege Alexandro, et nature humane uictor. Cum autem Antisthenes discipulorum nullum reciperet, et perseuerantem Diogenem remouere non posset, nouissime ei minatus est clauam, nisi abiret. Tum ille subiecisse caput fertur atque dixisse: »Nullus tam durus baculus erit, qui me a tuo possit consortio separare.« Refert satyrus, qui uirorum illustrium scribit historias, quod iste Diogenes palliolo duplici usus sit propter frigus, peram pro cellario habuerit, secumque portauerit, et quod clauam gerebat ob corpusculi fragilitatem, qua iam senex membra sustentare solitus erat, et emorathios uulgo sit appellatus, in presentem horam poscens a quolibet et accipiens cibum. Habitauit autem in portarum uestibulis, et in porticibus  ciuitatum, usquequaque profitens uerum, et transeuntium abigens aut notans uitia, que mores fedabant. Cumque se torqueret in dolio, se domum uolubilem habere iocabatur, et se cum temporibus immutantem. Frigore enim os dolii uertebat in meridiem, estate ad septentrionem; et ubicunque sol se inclinauerat, Diogenis simul pretorium uertebatur. Quodam uero tempore, cum in usum potandi calicem ligneum gereret, uidit puerum manu concaua bibere, et elisit eum in terra dicens: »Nesciebam quod natura haberet poculum.« Nihil unquam de animi rigore remisit, in eodem uultus tenore etiam aduersis interpellantibus perstitit, et ut plene Socraticum nosses, calcatis turbinibus fortuitorum, aduersus omnem dolorem et miseriam  uniformi durauit proposito. Dicebat enim hec semper a philosopho aliena, et impotem sui animum, in quem fortune quidpiam licet. uirtutem eius et continentiam, mors quoque indicat. Nam cum ad agonem Olympicum, qui magna frequentia in Grecia celebrabatur, iam senex pergeret febri in itinere apprehensus, occubuit in crepidine uie. uolentibus autem amicis, aut in iumentum, aut in uehiculum tollere, non acquieuit, sed transiens ad arboris umbram, ait: »Abite queso, et spectatum pergite. Hec nox aut me uictorem probabit, aut uictum. Si febrem uicero, ad agonem ueniam; si me uicerit, ad inferna descendam.« Ibique per noctem eliso gutture, non tam mori se ait, quam  febrem morte excludere. Deceptus opinione uirorum fortium et exemplo, in extreme difficultatis articulo, ne aliunde inferretur, mortem ultroneam credidit appetendam. Preiudicata siquidem opinio sapientioribus persuaserat in commune, ut mortem prouocare mallent, quam turpe aliquid sustinere. Fecit hoc Cato, fecerunt et alii, qui fertum aut cicutam, aliudue toxicum preoccupantes, omnem et solam  turpitudinis effugiebant notam. ueritatis namque ignorantia eis patrocinari uidetur; sed crassa est et supina, que certa postponit incertis, et quidquid habetur optimum ex causa inani abiicit et expellit. Nec in eo fortitudinis nomen assequitur, quod se pre ceteris fraudulenta opinio consequi gloriatur. Utique  fraudulenter et uane, quia, ut ait ille:

Rebus in aduersis facile est contemnere uitam.
   Fortius ille facit qui miser esse potest.
Nemo eorum qui mortem prouocant excusabilis est. Excusabiliores sunt qui imminentem abhorrent. Quis enim cognouit consilium Domini, et an possit mortem impendentem quacunque ratione effugere? Sandrococtus a rege Alexandro interfici iussus, salutem celeritate pedum quesiuit. Ex qua fatigatione cum somno captus iaceret, leo ingentis forme, ad dormientem accessit, sudoremque fluentem lingua ei detersit, et blande expergefactum reliquit. Hoc prodigio, primum ad spem regni, maiestate ominis impulsus est. Molienti deinde bellum aduersus prefectos Alexandri, elephantus infinite  magnitudinis ultro se obtulit, et ueluti domita mansuetudine, eum tergo suscepit, duxque belli, et preliator postmodum insignis exstitit. Andronicus quoque, damnatus ad bestias, cum leoni obiectus esset, qui et uastitudine corporis, et impetu feruoris fremituque terrifico, sonoro quoque tono, comisque ceruicum fluctuantibus, animos omnium oculosque in se conuerteret, illesus euasit, eo quod ubi eum leo procul aspexit, repente quasi admirans stetit, ac deinde sensim et quasi iocabundus placide accessit ad hominem. Tum caudam more atque ritu adulantium canum, clementer et blande mouit, hominisque se corpori adiungens, crura eius et manus, prope iam metu exanimati, lingua leniter demulsit, cum homo inter  illata atrocis fere blandimenta, amissum animum recuperare posset, et uix paulatim oculos ad contuendum leonem aperire. Hoc se Apion in urbanis spectaculis Rome uidisse refert, adiiciens quia, tunc facta quasi recognitione mutua, letos, inquit, uideres et gratulabundos leonem et hominem. Et hanc ob rem, et clamores populi maximos, accersitus est homo a Cesare, et quare illi uni atrocissimus leo pepercerit, diligenter quesitum est. Ille utique rem mirificam narrans ait: »Cum prouinciam Africam proconsulari imperio meus dominus obtineret, ego ibi iniquis eius, et quotidianis uerberibus, ad fugam coactus sum, et quo mihi latebre terre illius forent a domino tutiores,  in camporum et arenarum solitudines concessi. Et quasi aliud defuisset, consilium fuit quocunque modo mortem petere. Cum itaque sole medio rapido et flagranti, quamdam pro tempore caueam nactus essem latebrosam, in eam penetro, meque recondo. Nec multo post ad eumdem specum uenit hic leo, debili, et cruento et crudeli pede, gemitus edens et murmura, dolorem cruciatumque uulneris ingemiscens, cum miserantia auditoris, si quis adesset. Atque illic primo quidem conspectu aduenientis leonis territus sum, et quasi toto animo consternatus. Sed postquam introgressus leo, uti res ipsa apparuit, in habitaculum illud suum, me uidet ingressum procul, et delitescentem, mitis et mansuetus accessit, et sublatum  pedem ostendere mihi, et porrigere opis gratia, uisus est. Ibi, inquit, ego stipitem ingentem, uestigio pedis eius herentem, reuulsi, conceptamque saniem uulnere intimo expressi, accuratiusque iam sine magna formidine siccaui penitus, omnemque detersi cruorem. Ille tunc mea opera et medela leuatus, pede in manibus meis posito, recubuit et quiuit, atque ex eo die totum triennium ego et leo in eodem specu eodemque uictu uiximus. Nam si quas uenabatur feras, membra opimiora ad specum suggerebat, que ego, ignis copiam non habens, meridiano sole tosta edebam. Sed ubi me, inquit, uite illius ferine iam pertesum est, leone uenatum profecto, reliqui specum, et uiam ferme tridui permensus, a militibus uisus, apprehensus,  et ad dominum ex Africa Romam deductus sum. Is me statim rei capitalis damnandum, dandumque ad bestias procurauit. Intelligo autem hunc quoque leonem, me tunc separato captum, gratiam nunc beneficii referre et medele.« Solutus itaque est pena Andronicus, et eidem leo totius populi suffragio donatus. Exinde amicantibus sibi homine et leone, et urbem peragrantibus et circumeuntibus, dicebant omnes: »Hic est leo hospes hominis, hic est homo medicus leonis.« Querisne historias notiores? De lacu leonum exiuit Daniel, et pueri de camino ignis euaserunt illesi. Et apud omnes gentes ex gratia, preter opinionem, ab imminentibus malis liberati sunt plurimi. Unde nullus eorum, qui manus iniecerunt sibi, satis excusatus  est mihi, licet magnis preconiis ecclesiastica historia aliquos efferat, prouocantes mortem, quia temporariam uitam apud se, quam pudicitiam periclitari malebant. At eos sic excusant infirmitas carnis, et ignorantia iuris, et incendium caritatis, et forte mandatum familiare Dei, ut sic in simplicitate sua saluentur, ut nequaquam ad consequentiam transeat, quod simpliciter presumpserunt. Quis enim locus est fortitudini, si sic tedeat animam uite sue, ut quasi patientia uicta, et precisa semita meritorum, quod precipitur, aut nequeat, aut negligat sustinere? Apud sapientes sic uita contemnitur, quod turpitudinis pretium, etiam etas altera sordet, sic diligitur, ut dum innocenter  teneri potest, nullius difficultatis irruente articulo propellatur. Sic ergo seruanda est uita, ut sit contemptui; sic contemnenda est, ut proficiat saluti. Sed quis est qui hodie contemnat animam, cum nullus, aut rarus sit, qui toto mentis hiatu pecuniam non concupiscat? Quidni?

Cum genus et formam regina pecunia donet,
Ac bene nummatum decoret Suadeta uenusque, 
qui diues est, qui prosperatur in uiis suis, sapiens et felix iudicatur. Ad hoc alius uxorem ducit, alius quinque iuga boum, aut uillam emit, commutantes pro his animam suam. Cecosque, et claudos et debiles reputant, quibus mundus nequaquam arridet,  quos tamen eiectis diuitibus in cenam nuptialem Sapientia introducit , ubi inebriantur ab ubertate domus Dei, et torrente uoluptatis eterne potantur . Interim quicunque non habet diuitias stultus est, asinus, stipes, caudex, plumbum, aut si quid insensibilius est. Stultus ergo miserque est, si quis est pauper. Sed nec amari potest ab aliquo, quem mala fortuna premit, eo quod

Nulla fides unquam miseros elegit amicos,
et iuste creditur quisque mala ferre, que sustinet, adeoque regnum pecunie inualuit, ut desperetur de fide iudicis, qui repellit munera offerentis. Si pacisci detrectas, pollicentis uideris odisse causam. Et fortasse affectu, uel munere esse crederis precorruptus,  si permanere uis incorruptus. Sententia uel opinio philosophorum omnino euanuit, dum sic omnes post diuitias currant, ac si alibi laborum requies, dolorumque solatium inueniri non posset, ac si naufragi de profundo queant enatare facilius, si pregraui sarcina fuerint onerati. Sed quis unquam ulcerosus spinas congessit, ut uolutatus in eis quiescat molliter? Profecto si ei perfecte crederetur qui ait, diuitie sunt spine, minime tanto studio a sapientibus nostri temporis quererentur. Ut ergo Publius Carpus ait, diuites pauperibus miseriores sunt, eo quod a sapientia longius abeunt. Appetitus diuitiarum sapientie exclusio est, et fuga uirtutum; fecunda uirorum paupertas, naturam optimam bene uiuendi ducem imitatur, et uirtutum  parens et custos est, solaque securitatem parit, que sola nescit incentiua bellorum. Non habet iurgia qui contentionis causas ignorat. Trepidat orbis, et Cesaream manum solus pauper non timet. Utique si ob aliam causam non fugerentur, aut contemnerentur diuitie, nisi quia sapientie uias sepiunt spinis, eas oportuerat non amari. Ne tamen his qui paupertatis erubescunt uilitate sordescere, philosophorum sit molesta opinio, diuitiarum non indicit fugam philosophia, sed inhibet appetitum. Mentem sui compotem querit, et que in omni fortune calculo sufficiat sibi, ita tamen ut sufficientia eius ex Deo sit. Sic auro tanquam fictilibus; fictilibus quasi auro utatur. Nam sicut opes admittuntur ad usum, sic a sapiente contemnuntur  abusu. Sed forte supellex uilis uidebitur ignominiosa magnatibus, et honoris splendorum res tenuis decolorat. Atqui longe prestantius est moribus splendere, quam rebus, nec rerum unquam specie illustrabitur, quem sue turpitudinis macula dehonestat.

Fictilibus cenasse ferunt Agathoclea regem,
   Atque abacum Samio sepe onerasse tuto.
Fercula gemmatis cum poneret aurea uasis,
   Et misceret opes, pauperiemque simul,
Querenti causam respondit: Rex ego qui sum
   Sicilie, figulo sum genitore satus.
Fortunam reuerenter habe, quicunque repente
   Diues ab exili progrediere domo. 
 Res itaque non sunt in uitio, sed usus. Et est philosophantis animi fructus nobilis, generosa equanimitas mentis. Nam si ex stupore est, ut equanimiter omnia portet, mens egra ab incolumitatis uirtute degenerat. Cum uero philosophandi sint multe semite, illa pre ceteris mihi uidetur esse nobilior, et laudabilior,

Que sic prandet olus patienter, rebus ut uti
Nouerit, et rerum que sic uersatur in usu, 
ut olus, et quelibet extreme paupertatis xenia docta sit non fastidire. Fructus siquidem philosophie eximius est, ut nouerit quis abundare, et penuriam pati, ut leto animo equanimiter omnia  portet, ut obiecto solide uirtutis obice, omnem fortunam exarmet. Profecto quisquis hec assecutus est, non sperat aut extimescit, et in eum semper fortuna quelibet manca ruit. »Quid, inquit, curiosus philosophie perscrutator, tibi philosophia contulit?« Et Aristippus: »Ut cum omnibus, ait, hominibus intrepide fabularer.« Utique si honoris esset, aut pecunie, reiue alterius cupidus, hoc minime posset ueraciter respondere. Ad salutem tamen uia tutissima est, diuitiis et rebus aliis expedito. Difficillimum enim est, ut possessorum sui non impediant cursum. Quis nescit Hippodamiam preuolasse ad palmam, dum concertantium procorum cursum, proiecto auro potuit retardare? Mansit itaque uirgo inuicta, donec uentum est ad pecunie  contemptorem, qui in contemptu auri uirginem superauit, aurum obtinuit, et ex eo  certatricis puelle cereos axes fecit, dum incorruptionis amor pecunie amorem absorbuit. Nonne hoc ipsum commendat iudicium Dei, et eas contemptibiles facit, quod in egestate bonorum, ipsis iniqui affluunt? Fit tamen interdum nescio quo  pacto, ut ad subuersionem iustorum, se eis ingerant, et quo diligentius excluduntur, ad ostium contemptoris studiosius pulsant. Quod beatus Eugenius munera cautius abigebat, ad eum undique multiplicibus confluebant. Hoc quoque fere ubique accidit, ut fugiant, dum queruntur; dum fugantur, accelerant. Et hec quidem uia compendiosa, et honestissima est ad diuitias. Cum enim diuitie prudenter excluduntur, et uita eterna acquiritur, et cumulus diuitiarum accedit. Et si hoc nimis arduum uidetur aliis, uel a iudicibus tam ecclesiasticis quam mundanis, qui professione aut sacramento iustitie obligati sunt, impleri oportet. Utrorumque siquidem forma Samuel est, qui sic prefuit sacrificiis, ut non parceret sanguini impiorum; sic  iudicia utraque exercuit, ne ullum opprimeret, et de manu cuiusquam nichil accepit. Hoc testatur conscientia Samuelis, attestatur et populus, et tamen non satis fit conscientie scrupulose, nisi sacramento suum populus testimonium roboraret. Ait enim: Testis est Dominus aduersus uos, et testis Christus eius in die hac, quia non inueneritis in manu mea quidpiam. Et dixit: Testis. Cuicunque obtestati prouinciales tale testimonium perhibent, ad iudicium omnipotentis, et omnia scientis Dei securus accedat. Prouide namque causam instruit, qui in examine conscientiam producit, et diem humanum, quorum est iudex conscius in excelso. Qui uero cum Samuele non discutiunt hic iudicia sua, sed prompti ad excusationes in peccatis, quasi lotis  manibus cum Pilato clamant: Mundus ego sum a sanguine iusti huius , quia contra legem peccauerunt, et per legem damnabuntur. Sed et illi damnationis erunt participes, qui eos possunt cohibere nec uolunt. Et de his quidem uatis dictum est sapienti. Proinde ad proportionem manuum, quam Plutarchus induxit, transeat stylus.



LIBER SEXTUS.



PROLOGUS.


 Notum est illud ethici, quia

Aemilium circa ludum faber unus et ungue
Exprimet, et molles imitabitur ere capillos.
Infelix operis summa, quia ponere totum
Nesciet. Hunc ego me, si quid componere curem,
Non magis esse uelim, quam naso uiuere prauo,
Spectandum nigris oculis, nigroque capillo. 
Dum Plutarchi uestigia in Traiani institutione familiarius sequor, me ipsum hac imagine arbitror compellari, eroque ludibrio omnium, nisi diligentius persequar quod incepi. Me enim in presenti clientem eius esse professus sum. Sequor ergo eum, et a capite reipublice cum eo usque ad pedes descendam, ea tamen conditione, ut si his, quibus iura permittitur ignorare, mordacior in hac parte  apparuero, id non mihi, sed Plutareno ascribant,  aut sibi potius, qui regulam quam profitentur, et qua uiuendum est eis, discere noluerunt. Nam quod de nostratibus dictum est, ea sola intentione adieci, ut ad uirtutis uiam redeant uel inuiti. Eos namque ad agenda sufficiunt animare tam exempla maiorum, quam principis magnitudo inuicti, cuius titulos nunc apud me in unum congero, ut cum aliorum tuba et litui, et omne genus musicorum, laudes eius pariter in unum conclamabunt, ego uir plebeius et indoctus, mei similibus preconia eius fistula stridenti dispertiam. Nam quis a semipagano tibiam aurichalco iunctam, et emulam tube grandioris exspectet? Adero tamen, et me tantis solemniis ingeram, et quod ingenii uena subtrahit, deuotionis copia supplebit.


 Dum iuga montis aper, fluuios dum piscis amabit,
Dumque thymo pascentur apes, dum rore cicade,
Semper honos, nomenque tuum, laudesque manebunt. 

Quod si duces in iniuriam suam aliquid dictum putant, doceantur a principe, quia non in perniciem, sed salutem egrotantium propinantur amare medicine. His premissis, ad reliqua progrediatur oratio.



CAP. I. Quod manus reipublice aut armata est, aut inermis; et que sit inermis, et de officio eius.

Manus itaque reipublice aut armata est, aut inermis. Armata quidem est, que castrensem et cruentam exercet militiam. Inermis, que iustitiam expedit, et ab armis feriendo iuris militie seruit.  Neque enim reipublice militant soli illi, qui galeis thoracibusque muniti, in hostes exercent gladios, aut tela quelibet, sed et patroni causarum, qui gloriose uocis confisi munimine, lapsa erigunt, fatigata reparant; nec minus prouident humano generi, quam si laborantium uitam, spem, posterosque, armorum presidio ab hostibus tuerentur. Militant et publicani, apparitores, et officiales omnium iudicum. Sicut enim alia sunt officia pacis, alia belli, ita eadem necesse est per alios et alios expediri. Armata itaque manus in hostem duntaxat exercetur, at inermis extenditur et in ciuem. Porro utriusque necessaria est disciplina, quia utriusque solet insignis esse malitia. Usus quoque manuum  capitis sui protestatur imaginem, quia, ut ait Sapientia: Rex iniquus omnes ministros impios habet; et qualis rector est ciuitatis, tales sunt et inhabitantes in ea . »Oportet, inquit Pericles, collegam Sophoclem arguens, pretorem non modo manus, sed oculos habere continentes.« Est autem presidentium continentia illa laudabilis, cum ab actionibus et iniuriis continent manus suas, et cohibent alienas. Manus tamen utriusque militie, armate uidelicet et inermis; manus est principis; et nisi utramque cohibeat, parum continens est. Et quidem arctius compescenda est inermis, eo quod cum armati precipiantur abstinere ab exactionibus et rapinis, inermis etiam a muneribus arceatur. Si tamen pena alicui irrogatur legitima, si exigitur  aut accipitur quod iure statutum est uel concessum, nequaquam punitur aut reprehenditur. Hoc enim quidquid sit, exactionis nomen non recipit; neque cadit in muneris rationem, quod officiales accipere prohibentur. Quia uero officialium licentia maior est, dum sub pretextu officii, spoliare possunt, aut uexare priuatos, quod contra officium presumunt, pena feriendum est grauiori. Ait enim beatus Laurentius, Mediolanensis episcopus: Quid est publicanus? Nonne caput rapine, et lex uiolentie? Quid est publicanus? Predo sine pudore, medicus exterminii. Nonne immanior est furibus publicanus? Fur namque uel timens furatur: hic autem delinquit confidenter. Fur laqueos legis timet, hic quidquid fecerit, legem putat. Lex furem deterret ab  illicitis; hic ad iniquum malitie sue compendium, legem trahit. Quis eo iniquior, qui uerbis iustitie iustitiam damnat, et armis innocentie, spoliat, uulnerat, occidit innocentes? Lege utique legem perimit, et dum alios urget ad legem, exlex est. Nam sicut pretor, etiam cum inique deceruit, ius dicit, habito tamen respectu non ad id quod facit, sed ad id quod facere debet: sic et publicanus etiam, cum delinquit, ius uidetur implere, habita tamen officii, non malitie ratione. Sed quid est officium publicani? Luca referente didicimus quia publicani uenerunt ad Ioannem, ut baptizarentur ab eo: et dixerunt: Magister, quid faciemus? Respondens autem dicebat illis: Nihil amplius quam quod constitutum est uobis exigatis . Ecce  officium publicani exigere et recipere quod statutum est. Quidquid autem amplius est, a malo exigentis est et accipientis, non prebentis. Hoc autem ad omnium magistratuum officiales porrigitur, ut ab eis nichil amplius exigatur. Apparitores itaque licenter exigunt quod eis debetur ex sportulis, et omnium stratilatum ordines, salarium constitutum iuste accipiunt. Concutere tamen et uexare non licet, ut extorqueantur et munera. Ignis, inquit beatus Iob, deuorabit tabernacula eorum, qui munera libenter accipiunt. Concepit dolorem conuentus eorum, et peperit iniquitatem, et uterus eius preparat dolos . Publicanorum omnium a maximo usque ad minimum cetus, concussioni  nunc potius, quam iustitie uacat, et ita in populum debacchatur, ut quod reliquit unus, alii non morentur auferre, ac si iuxta conquestionem propheticam ad hoc constituti sint, ut residuum locuste comedat bruchus. Et ut eis sit maior licentia nocendi, unus in se plura coaceruat officia, ut quod ab uno non accepit officio, tollat ab alio. Tradunt physiologi quod ex locusta nascitur bruchus, qui ita uocatur quousque alas habeat. Exinde sucrescentibus alis, cum ceperit uolitare, uocatur athelebus. Cum enim plenissime uolare poterit, efficitur locusta. Iterum et multo grauior est bruchus, quam locusta, et athelebus, quia ei desunt ale, nec cito potest abscedere. Ideoque quocunque uenerit, fruges omnino consumit. Locusta tamen  et athelebus quocunque uenerint nocent, et forte in locis pluribus, sed tamen minus brucho, qui cum insederit non mouetur, donec labores hominum omnino exhauriat. At in officialibus eumdem bruchum, athelebum inuenies, et locustam, qui propinquis noceat et remotis, et illius cui semel insederit, fortunam deuoret, nec ante abscedat, quam omnes eius auferat facultates. Quis numerare potest quot pupillos officiosissime circumscripserit, et quot uenales iniuria fecerit agros, et quot apud nos licentia istorum suis nudatos bonis, sub imagine religionis alioue pretextu, non tam Romipetas et peregrinos, quam exsules fecerit? Utique iam fiunt ista palam, nec eos presides aut proconsules cohibent, quia  operibus lupi congratulatur  coruus, et ministro iniquitatis impius iudex applaudit.

Hoc autem omnibus his usu innotuit, principes quorum infideles sunt socii furum, quos cum in maleficio uiderint, currunt cum eis, adiicientes iniquitatis partem, ut lucri quamcunque recipiant portionem. Si misertus fueris pauperis, si occasum iustitie fleueris, si decreueris subuenire, si obmutire audes, ut ad singula que dicunt, aut faciunt, non dixeris euge, euge, accusantibus Herodianis, lese maiestatis reddes coram preside rationem. Cui nisi in omnibus acquieueris, Cesari contradices, et quidquid dictet, nisi sic eat, et nisi sic stet, est in personam regis contraque coronam. Consurget, ingeminabitur, et usque ad nubes inualescet  officialium clamor, replicantium uoce magna: Hunc inuenimus subuertentem populum, et prohibentem tributa dari Cesari, negantemque Cesarem regem esse, et ministris eius uniuersa de iure licere. Hunc inuenimus euacuantem paternas leges, nouas introducentem, et uetustissime consuetudinis contemptorem. Huius rei testes sumus . Quod si tuam purgare uolueris innocentiam, aut pro iustitia quidquam astruere, si Christum dixeris regem esse , cui magis oporteat quam hominibus obediri , si Ecclesie eius, quoniam hoc odiosissimum est, aliquod protuleris priuilegium, continuo uociferantes intonabunt: Quid amplius desideratis testes? Ecce uos ipsi audistis blasphemiam. Quisquis asserit talia contradicit  Cesari . Si uero iudex innocentiam uidens, iustitiamque reueritus dissimulauerit, undique conclamabunt: Si hunc dimittis, non es amicus Cesaris . Ut unius pena liberatio sit multorum, tolle et dele hunc, ut uiuat et ualeat Barrabas. Omnes enim sunt quasi corpus unum, quod sicut manifesta conuincunt opera, ex patre diabolo est, cuius isti sunt membra. Egregie quidem de istis beatus Iob ait: Corpus illius quasi scuta fusilia et compactum squamis se prementibus. Una uni coniungitur, et ne spiraculum quidem incedit per eas. Una alteri coherebit et tenentes se, nequaquam separabuntur . Assistunt sibi, quia conuenerunt in unum aduersus Dominum, et  aduersus Christum eius, tantaque uigent auctoritate, ut quidquid dixerint ita obtineat, ac si inueniatur in actis. Attestatio eorum ueritati preiudicat. Non est preter principem, cui liceat obuiare eorum sententiis. Nisi eos princeps cerceat, licet omnes dicant quia pax est, non est utique pax, aut illa pax sola est, in qua est amaritudo amarissima. Nam cum alias habita moderatione inculpate tutele, uim ui repellere liceat, concutientibus, spoliantibus, torquentibus his, mutire non licet. Iuris etenim uidentur esse ministri. Excusatur qui aliquid ob tutelam proprii corporis fecerit, si tamen quauis iniuria trahentibus his restiterit, dignus pena qualibet iudicatur. Si crinem turbatum et turpatum protrahit, si barbam uellit, si aures quasi  nimium breues producit, si dat alapam, aut percutit pugno impie, si alterum eruit oculum, sustine patienter, nisi utrumque mauis amittere; quia quidquid presumunt, Cesaris dextra factum iactitant. Si telum manu gestas, si spontaneam detractas prebere ceruicem, uentrem nudat, ostentat iugulum, ceruicem extendit, et te prouocat, ut si audes, Cesaris intestina telo rimeris, et quo libuerit modo, manum mittas in Cesarem. Se enim personam Cesaris gerere gloriantur. At si hec est dextera Cesaris, quenam sinistra erit? Profecto factio istorum, non iustitiam exsequitur, sed illudit, et non implet, sed euacuat legem: licet nonnulli seua prerogatiua uerborum, aduersus mentem legis suum fraudulenter tueantur errorem. Sapientes enim  sunt, ut faciant mala. Cum uero prouincialibus sit hec pestis perniciosa, nulli perniciosior potest esse quam principi. Bona siquidem prouincialium principis sunt. Ad necessitatem et usum principis, omnia que prouincialium sunt, de iure exponuntur. Prouincia tota quasi arca principis est, quam quisquis exhaurit, grauissime delinquit in principem, cuius extenuat facultates. Nam prouinciales quasi quidam superficiarii sunt, et quoties usus exigit potestatis, rerum suarum non tam domini sunt, quam custodes. Si uero necessitatis non incumbit articulus, sua sint prouincialium bona sua, quibus nec ipse princeps licenter abutitur. Si enim expedit reipublice ne quis re sua male utatur, abuti aliena usquequaque non licet. At cum per ministros  iniquitatis et sceleris, et satellites Satane, uiros Herodianos, fuerit exhausta prouincia, si necessitas imminet, quibus utetur princeps? Proinde si sapit, in camo et freno maxillas eorum confringet , ne uidelicet more luporum, quos improba uentris agit ingluuies, uastare possint, et lacerare prouinciam, et iniuriam principis, quasi uires totius reipublice exhaurire. Alioquin et ipse in egestatem incidet, prouincialibus omnibus odiosus, redditurus suo iudici rationem in districto examine, de operibus manuum suarum, et de lesione prouincialium, quos iniuste, et quasi per fraudem sub umbra tuitionis manu spoliauit, et lacerauit inermi.



CAP. II. Quod militia delectum exigit, scientiam et exercitationem.

 Restat armata manus, que castrensem et cruentam, ut dictum est, exercet militiam. In huius autem moderatione sapientia et iustitia principis elucet plurimum. Ut enim ait uegetius Renatus: »Nullus est quem oporteat, uel plura, uel meliora scire, quam principem, cuius doctrina debet omnibus prodesse subiectis.« Cum enim pacis itemque belli debeat opera moderari, legum reique bellice ipsum oportet habere peritiam. Et quidem de pacatis studiis aliqua superius dicta sunt, nunc manus armata discutitur, que sine delectu, scientia et exercitatione non conualescit. Quouis enim istorum cessante, non prodest inutilis manus. At in his scientia et exercitatio utiliora sunt. Scientia  enim rei bellice dimicandi nutrit audaciam. Nemo facere metuit, quod se bene didicisse confidit. Etenim in certamine bellorum exercitata paucitas ad uictoriam promptior est, quam rudis et indocta multitudo exposita semper ad cedem. Quid enim Romanos gentium omnium fecit esse uictores? Scientia utique et excercitatio, et fides, quam electi ex sacramento reipublice impendebant. Nam quid aduersus Gallorum multitudinem Romana paucitas ualuisset? Quid aduersus Germanorum proceritatem breuitas potuisset audere? Hispanos quidem non tantum numero, sed et uiribus corporis manifestum est prestitisse Romanis. Afrorum dolis atque diuitis semper impares exstiterunt. Unde aduersus hec omnia profuit tironem solertem  eligere, et ut ita dictum sit, docere ius armorum, quotidiano exercitio roborare doctrinam, quecunque possunt in acie et preliis euenire, prenosse meditatione campestri, et in desides seueritas uindicte. Hoc memoratus auctor testatur, et fere uerbis eisdem adiiciens inutilem esse militum nutritum tenere, et deliciis assuetum, preferens tanquam aptiorem plebem rusticam, que sub diuo et in labore nutritur, solis patiens, negligens umbre, balneorum nescia, ignara deliciarum, simplicis animi, paruo contenta cibo, duratis ad omnem laborum tolerantiam membris. Cui gestare ferrum, fossam ducere, onus ferre, consuetudo de rure est. Nunquid cantores, aleatores, aut aucupes, cum opus fuerit, ad hec inuenientur idonei? Plane et istos,  et piscatores, dulciarios, linteones et omnes qui aliquid tractasse uidebuntur ad gynecea pertinens a militari officio sic repellit, ut fabros ferrarios, itemque lignarios, ceruorum aprorumque uenatores, in usum militie censeat eligendos. Nam et Hierobaal ut figuralium mysteria taceantur, domino mandante prohibitus est in multitudine timida et inexercitata habere fiduciam, et illos solos aduersus Madianitas producere, quos robur animi, et exercitium corporis approbaret. Cum ergo Gedeon cunctis audientibus proclamaret. Qui formidolosus et timidus est reuertatur, recesserunt ex populo uiginti et duo millia uirorum, et tantum decem millia remanserunt. Sed ab his decem millibus illos  solos tanquam expeditiores ad bella iudicium Domini preelegit, qui in siti sua uelut canes festini lamberent, manu ad os proiiciente aquas. His relictis, qui deflexo poplite biberant. In trecentis itaque uiris facta est liberatio populi, hostes cesi, captiuati reges, et interfecti non tam militie quam malitie principes, percussitque Zebee, et Salmana in ore gladii, et tulit ornamenta et bullas, quibus colla regalium camelorum decorari solent, ornamenta quoque, monilia, et uestem purpuream, quibus reges Madian uti consueuerant, sibique de tanta preda solas inaures aureas Ismelitarum reseruauit, ceteris ex ratione populo distributis. uicit ergo innumerabiles hostium copias, inexpedita paucitate uirorum fortium, quos non facile crediderim in deliciis  urbium aut regalibus epulis quotidianisque conuiuiis didicisse ut aquam lamberent, unde eos dominus pre ceteris censuit eligendos. Si tamen interdum necessitas exigit, urbanos delicatioresque ad arma compelli, ex quo primum nomen dedere militie, laborare, decurrere, portare pondus, et solem pulueremque ferre condiscant, parco uictu utantur et rustico. Interdum sub diuo, interdum sub papilionibus commorentur, tunc demum ad usum erudiantur armorum. Et, si longior expeditio emergit, in angariis plurimum detinendi sunt: proculque habendi ab illecebris ciuitatis, ut eo modo et corporibus eorum robur accedat, et animis. Nec inficiandum est, post Urbem conditam Romanos ex ciuitate semper profectos esse ad bellum; sed tunc  nullis deliciis fungebantur, sudorem cursu et campestri exercitio collectum, nandi usu iuuentus abluebat in Tiberi. Idem bellator, idemque agricola; sed genera tantum commutabat armorum. Quod usque adeo uerum est, ut aranti Quintio Cincinnato dictaturam constet oblatam:

Quem trepida ante boues dictaturam induit uxor
Et sua aratra domum lictor tulit.

Ex agris ergo robur exercitus precipue supplendum est. Ut enim ait, nescio quo pacto mortem minus timet, qui deliciarum minus nouit in uita.



CAP. III. De militibus gloriosis, qui militie inutiles sunt.

Erubescent forte milites gloriosi, et qui Thrasonem comicum potius uita et moribus, quam professione  et nomine representant, hec armate militie munia, que non tam  disciplinam redolet militarem, quam ignominiose seruitutis angustias. In eo namque militarem gloriam constare opinantur, si nitidiori splendeant habitu, ut lineas suas uestesue sericas sic perstringant et torqueant, ut quasi cutem cerussatam, aliisue fucis obnoxiam, carni faciant coherere, si gradariis equis insideant mollius, si calamistrati, curatiue Acteo non cedant Apollini, et deliciis sint magis quam uirtute presignes. Eorum si forte construxeris aciem, castrum Thaidis quam Hannibalis tutius expugnabis. Quisquis eorum in aula iactantior est, cum ad prelii discrimen acceditur, Lacones duce  Sanga turmatim premittet ad pugnam, nouissimos presidii causa subsequens, cum funditoribus aliisque, qui in hostem tela eminus mittere quam manum conserere uolunt. Cum uero sine uulnere et cicatrice  domum redeunt,

   Tunc exhausta canunt prelia Marte graui.
Illic Aeacides, illic tendebat Achilles.
   Et pingunt fluido Pergama tota mero.
Et quisque mortes mille circa tempora sua errasse gloriatur. Exinde gloriam eorum ferre non poteris. Fabula hec in annum centesimum protelabitur. Filii quoque qui nascentur et exsurgent, enarrabunt filiis suis. Si hastas aliquot, quas ad modum canabis fragiles, diligens inertia procurauit, quis fregerit, si aurum, minium, colorue alius, quocunque  ictu, casuue a clypeo excidit, hoc garrula lingua, si licuerit, memoriale facient in seculum seculi. Isti primos recubitus habent in cenis, et quidquid Renatus noster de re militari tradiderit, epulantur, si fortuna permittit, quotidie splendide, omnemque laborem et exercitationem, quem non inuincibilis necessitas ingerit, cane et angue deterius fugiunt, et quidquid imminet difficultatis, reiiciunt in subiectos. Inerim clypeos sic inaurant, sic exornant omnia instrumenta castrorum, ut quemlibet eorum non tam cultorem quam presidem Martis credas. Cuius istorum aut clypeus detrahatur aut galea, spolia eius ipsum Martem poterunt honorare.



CAP. Iu. Quarum rerum scientiam et exercitium oporteat habere milites, et quod eos otiari non licet. Et de Augusto, qui filias suas fecit institui in lanificio


Egregie quidem Scipio Africanus, sicut in libro Stratagematum Iulius Frontinus refert, cum scutum elegantius cuiusdam uidisset ornatum, dixit non mirari se quod tanta cura ornasset, in quo plus presidii, quam in gladio haberet. Sed nec fastum illorum perferre poteris, nisi fueris patientie grandioris. Nam ut ineptias eorum non rideas, nulla modestia poterit cohibere. Quis Octauiano Augusto felicior aut maior? Filios etsi non genuerit, adoptauit, quibus etsi sufficere posset clarus sanguis ad gloriam, et bona hereditaria magis ad copiam, quam ad usum, ea tamen diligentia  instituti sunt, ac si sua retineri, uel aliena acquiri nequaquam possint, nisi per uirtutem. Eos ergo ad gradum militarem, et cursum, et saltum fecit excitari, usumque natandi, et cesim et punctim feriendi, et iaciendi missilia, et lapides manu uel funda docuit, et qualiter bellum omne aut sustineri debeat, aut inferri. Nouit enim prudentissimus et diligens imperator, quia

Quo semel est imbuta recens seruabit odorem
Testa diu, 
et quod non tantum celerius, sed etiam perfectius imbuuntur, que discuntur a pueris. Deinde militaris alacritas, saltus, et cursus, ante comparanda  est, et temperanda, quam corpus etate pigrescat. uelocitas enim que percepta et firmata est exercitio, strenuum efficit bellatorem. Nec multum refert si cetera probitatis concurrant insignia, proceri sint, an stature breuioris. Utilius est enim milites fortes esse, quam grandes. Delectori suo fertur dixisse Pyrrhus: »Tu grandes elige, ego eos fortes reddam.« Ad tumulum Archemori dum ludos solemnes Grecia celebraret, Tydeum Capaneo prestitisse percelebre est, quia

Maior in exiguo regnabat corpore uirtus.
De exercitio Magni Pompeii memorat Sallustius, quod cum alacribus saltu, cum uelocibus cursu, cum ualidis uecte, certabat. Neque enim ille aliter potuisset par esse Sertorio, nisi se et milites  suos frequentibus exercitiis preparasset ad prelia. Recedendi, assultandi, insiliendi ars non mediocris est, cuius beneficio illa seruatur cautela, ut miles ad inferendum uulnus, sic insurgat in hostem, ut eidem ex aliqua parte non pateat ad plagam. Exercitium natandi percommodum est, cum in terrestri prelio uel nauali, quod cui necessitas paret, nemini perspicuum sit, nec est promptum quempiam arte quam non didicit a periculis expediri. Missilium quoque usus maximus est, quibus hostis eminus leditur, aut terretur; et exercitio eorum, lacertis robur accrescit, et iaculandi peritia atque usus acquiritur. Hoc autem tanti exercitii assidua meditatio conferebat, ut in tumultu bellico utiliter uersarentur intrepidi, qui in  pace fuerant tam studiose instructi. Filias quoque legitur prefatus Augustus sic in lanificio fecisse institui, ut si preter spem eas in extremam paupertatem fortuna proiecisset, uitam possent arte deductis facultatibus exhibere. Nam et nendi, texendi, et acum exercendi, uestesque formandi, fingendi, componendi, non modo artem, sed usum habebant et consuetudinem. Utique qui otia non indulgebat uirginibus, nequaquam permittebat milites otiari, quorum professio instituta est ad laborem. Nec credo eum de molliori habitu militum gloriari, ad quem nisi seueriori uultu et honestiori habitu accedere, filia non audebat. Lucanus breui quodam preconio commendat Catonem, et militiam Romanorum, adiiciens inter cetera, quod ei uestiri  fuerat pretiose

Hirtam membra super, Romani more Quiritis,
Induxisse togam. 
Quod profecto non diceret, nisi durioris toge usus, de Quiritum consuetudine processisset. Sed modo qui mollibus uestiuntur in domibus regum sunt , imo in castris, et sic ad bella procedunt, quasi ad nuptias dealbati. Magnis antique militie priuilegiis se tuentur, quoniam in eo imitantur plurimum quod iura ignorant. Et hoc quidem tolerabile esset, nisi eque diuinas et humanas contemnerent leges, ut, uelis nolis, Satiricum illud tibi frequenter occurrat,

 Dinomaches ego sum, suffla: sum candidus, esto.
Dum non deterius sapiat Pannucia Baucis,
Cum bene discincto cantauerit ocyma uerne; 



CAP. u. Duo esse precipua que militem faciunt, delectum scilicet et instrumentum.

Ne me tamen putes inimicari militie, et uitia personarum in officia retorquere, ego patrocinium eius quouis renitente suscipio, et cam auctore domino, sufficientissime excusabo. Professio namque tam laudabilis est, quam necessaria, et quam nemo uituperare potest salua reuerentia Dei, a quo est instituta. ueteris Instrumenti reuolue seriem, et inuenies ita esse ut dico. Nihil enim ad rem attinet, si isti preuaricantur, quoniam eis lex militie  posita non est, nec aliquis eorum, ut recte loquamur, miles est. Lege libros tam ecclesiasticos quam mundanos, quibus agitur de re militari; et manifeste inuenies duo esse, que militem faciunt, electionem scilicet et sacramentum. Hec enim duo communia sunt his qui spiritualem et corporalem militiam exercent. Hos enim ad ministerium altaris et cultum ecclesie uocat lingua pontificis, illos ad defensionem reipublice eligit lingua ducis. De quibus officiis, et locis, quales et qualiter ad alterutrum officium eligendi sint, maiorum scripta declarant. Sed quia nunc secularis militia uersatur in manibus, uel uegetius Renatus super electione militum audiatur. Ait ergo: In hoc totius reipublice salus uertitur, ut tirones non tantum  corporibus, sed etiam animis prestantissimi delegantur: uires regni et Romani nominis fundamentum, in prima delectus examinatione consistunt. Nec leue hoc putetur officium, aut passim quibuscunque mandandum, quod apud ueteres inter tam uaria genera uirtutum precipue constat esse laudatum. Iuuentus enim, cui defensio prouinciarum imminet, et moribus excellere debet, et uiribus. Honestas enim idoneum militem reddit, et uerecundia, dum prohibet fugere, sepe facit esse uictorem. Quid enim prodest si exerceatur ignobilis, si pluribus stipendis moretur in castris? Nunquam exercitus proficit in tempore belli, cuius in probandis tironibus claudicauit electio. Et quantum  usu experimentisque cognouimus, hinc tot ubique ab hostibus illate sunt clades, dum longa pax militem incuriosius legit, dum inutiles quique ciuilia sectantur officia, dum indicti possessoribus tirones per gratiam aut dissimulationem probantium, tales sociantur armis, quales domini habere fastidiunt. A magnis ergo uiris, magnaque diligentia, idoneos conuenit eligi iuniores. Cum uero diligens electio iudicio fuerit approbata, signandi sunt, et ascribendi militie, qui ad eam inuenientur idonei. Nam et uelocitas requirenda est, et robur, et utrum armorum disciplinam quis ediscere ualeat, et an habeat confidentiam militarem. Plerique enim quamuis non improbabiles uideantur specie, tamen experimentis comprobantur indigni. Repellendi  ergo minus utiles, et in locum eorum strenuissimi subrogandi. In omni enim conflictu, non tam prodest multitudo quam uirtus. In qua exploranda, formanda et promouenda, ducis uertitur tam opera, quam iudicium. Signatis namque tironibus, per quotidiana exercitia armorum est demonstranda doctrina, ut leui armatura et graui, terra item et pelago, pedites sint an equites, strenuum militem possint implere.



CAP. uI. Que mala proueniant nostris neglecto delectu militum, et qualiter Haraldus Walenses subegerit.

Sed huius discipline usus in desuetudinem abiit, aut ex indulgentia longe securitatis, aut irruente mollitie, et uirorum animos frangente luxuria, aut  ignauia iuuentutis, et inertia ducum temporis nostri. Quem enim inuenies qui strenue docere possit quod ipse non didicit?

Nunc patimur longe pacis mala, seuior armis
Luxuria incubuit, uictumque ulciscitur orbem. 
Antiquas et modernas reuolue historias, et plane inuenies quia concussio populorum, armorum collisio, clades hominum, et plaga terribilis, luxuriam semper aut comitatur aut sequitur. Ne longe petantur exempla, Niuicollini Britones irruunt, et iam protendunt terminos suos, et egressi de cauernis suis, latebrisque siluarum, plana occupant, nobilium procerum uidentibus ipsis impugnant, expugnant,  et diruunt aut sibi retinent munitiones, eo quod iuuentus nostra

Que tecto gaudet et umbris,
nata fruges consumere, in lucem dormiens, scortationi honesta postponens officia, tota die insectans uoluptatem, citharam, lyram, et tympanum, et uocem organi in conuiuiis magis agnoscit, quam lituum aut tubam in castris. In qua aut non fuit, aut errauit ducis electio, cessauit aut languit disciplina. Nam si manum conserere oporteat, in armatura leui parum habent fiducie, et in graui minimum alacritatis. Hac itaque onerantur ut hostem sequi non possint; illa exanimantur, ut eum tanquam ad uulnus expositi nequeant sustinere. Depopulantur illi fines nostros: dum iuuentus  nostra instruitur, et dum nobis miles armatur, hostis euadit, et, ut dici solet, dum canis mussitat, tutas latebras ingreditur lupus. Non est qui comprehendat abeuntem, aut insequatur hostem, eo quod impeditus nec sufficit, nec proficit aduersus expeditum. Ille tamen non murorum, fossarumue petit presidia, sed locum qui militi meo, sicut et sibi, etsi non eque notus, tamen accessibilis est. Utique tutus est illi, quia miles meus non in propria uirtute, sed in presidio confidit armorum. Anglorum recens narrat historia, quod cum Britones, irruptione facta, Angliam depopularentur, a piissimo rege Edwardo ad eos expugnandos missus est dux Haraldus, uir quidem armis strenuus, et laudabilium operum fulgens insignibus, et qui  tam suam, quam suorum posset apud posteros gloriam dilatare, nisi meritorum titulos, nequitiam patris imitans, perfide presumpto regno, decoloraret. Cum ergo gentis cognosceret leuitatem, quasi pari certamine militiam eligens expeditam, cum eis censuit congrediendum, leuem exercens armaturam, perornatus incedens, fasciis et preduro tectus corio, missilibuseorum leua obiectans ancilia, et in eos contorquens nunc spicula, nunc mucronem exercens, sic fugientium uestigiis inherebat, ut premeretur

. . . . . Pede pes, et cuspide cuspis,
et umbo umbone repelleretur. Niuium itaque collem ingressus, uastauit omnia, et expeditione in biennium  prorogata, reges cepit, et capita eorum regi, qui eum miserat, presentauit, et usque ad miserationem paruulorum omnem masculum qui inueniri potuit interficiens, in ore gladii pacauit prouinciam, et legem statuit ut quicunque Britonum exinde citra terminum, quem eis prescripsit, fossam scilicet Offe, cum telo inueniretur, ei ab officialibus regni manus dextra precideretur. Adeoque uirtute ducis tunc Britones confecti sunt, ut fere gens tota deficere uideretur, et ex indulgentia iam dicti regis mulieres eorum nupserunt Anglis. uidesne quantum electio ducis et exercitium iuuentutis militie conferant?



CAP. uII. Que sit conceptio sacramenti militaris, et quod sine eo militare non licet.

 uerumtamen citra religionem sacramenti ex antiqua lege, nemo militie cingulo donabatur. Nam sicut apud Iulium Frontinum legitur, L. Flacco et C. uarrone Coss. milites primo iureiurando facti sunt. Antea enim sacramenta tantummodo a tribunis rogabantur. Ceterum ipsi inter se coniurabant, se fuge atque formidinis causa non abituros, neque ex ordine recessuros, nisi teli petendi, hostisue feriendi causa, aut ciuis seruandi. Et hoc dicebatur militie sacramentum, quod et Christianissimorum principum auctoritate firmatur, et usu. Conceptio uero iuramenti, teste uegetio, huiusmodi est. Iurant equidem milites per Deum, et Christum eius, et Spiritum sanctum, et per maiestatem principis,  que secundum Deum humano generi diligenda est et colenda.  Iurant, inquam, se strenue facturos omnia que preceperit princeps, nunquam deserturos militiam, uel mortem recusaturos pro republica cuius sunt conscripti militie. Cum uero hoc prestiterint iusiurandum, cingulo militari donantur, et priuilegiis. Adeoque obtinuit ut electio et sacramentum militem facerent, ut sine electione nemo conscriberetur aut iuraret, sine iuramento nemo nomen militis aut officium sortiretur. In libro  Officiorum M. Tullius refert, quod Pompilius imperator tenebat prouinciam, in cuius exercitu filius Catonis tiro militabat. Cum autem Pompilio uideretur unam dimittere legionem, Catonis quoque filium, qui in eadem legione militabat, dimisit. Sed cum amore pugnandi in exercitu remansisset, Cato ad Pompilium scripsit, ut si pateretur in exercitu remanere, eum secundo obliget sacramento, quia priore amisso, iure cum hostibus pugnare non poterat. M. quidem Catonis senis epistola est ad M. filium, in qua scribit se audisse, eum factum dimissum esse a consule, cum in Macedonia bello Persico miles esset. Monet igitur ut caueat, ne prelium ineat; negat enim ius esse cum hoste pugnare qui miles non sit. Ecce quia uir sapientissimus  militem non credebat, nisi eum qui sacramento ad militiam consecratur.



CAP. uIII. Armatam militiam ad religionem ex necessitate teneri, sicut illam que in clero diuinis obsequiis consecratur: et quod miles sicut honoris, ita et laboris nomen est.

Sed ipsius iuramenti uerba reuolue, et inuenies armatam militiam, non minus quam spiritualem, ex necessitate officii ad religionem et Dei cultum arctari, cum fideliter et secundum Deum principi debeatur obsequium, et reipublice peruigil famulatus. Unde quod predixi, qui nec electi sunt, nec iurati, etsi militum nomine censeantur, non magis in ueritate milites sunt, quam sacerdotes et clerici, quos ad ordines ecclesia non uocauit. Miles namque  sicut laboris, ita et honoris nomen est. Nemo uero sibi honorem sumit, sed qui uocatur a Domino , de collato honore gloriatur. Moyses et fidelis populi duces, cum hostes oportuerat impugnari, eligebant uiros fortes, et ad bella doctissimos. Electionem namque ista preueniunt. Qui uero non electus se ipsum militie ingerit, in se gladium prouocat, quem propria temeritate usurpat. In constitutionem ergo perpetuam incidit, quia qui gladium accipit, gladio peribit . Si uero in eo Ciceronis auctoritas recipitur, is non miles, sed sicarius recte nominatur. Nam in ueterum scriptis sicarii dicuntur et latrones, quicunque lege non precipiente, arma tractant. Arma namque, quibus lex non utitur, legem impugnant. Duos gladios sufficere  imperio Christiano, Euangelii sacra testatur historia; omnes alii eorum sunt qui cum gladiis et fustibus accedunt, ut captiuum capiant Christum, nomen eius delere cupientes. Illi ergo quid habent militis, qui uocati ex sacramento non obtemperant legi, sed in eo militie sue gloriam constare credunt, si contemptibile sit sacerdotium, si Ecclesie uilescat auctoritas, si ita dilatauerint regnum hominis, ut Christi imperium contrahatur, si laudes suas predicent, et se ipsos falsis preconiis mulceant et extollant, cum irrisione audientium, imitantes militem gloriosum. Horum uirtus in eo maxime elucescit, si clerum, et inermem militiam, aut linguis, aut telis confodiant. Sed quis est usus militie ordinate?  Tueri Ecclesiam, perfidiam impugnare, sacerdotium uenerari, pauperum propulsare iniurias, pacare prouinciam, pro fratribus, ut sacramenti docet conceptio, fundere sanguinem, et, si opus est, animam ponere. Exaltationes Dei in gutture eorum, et gladii ancipites in manibus eorum, ad faciendam uindictam in nationibus, increpationes in populis; ad alligandos reges eorum in compedibus, et nobiles in manicis ferreis . Sed quo fine? An ut furori, uanitati, auaritie seruiant, an proprie uoluntati? Nequaquam. Sed ut faciant in eis iudicium conscriptum , in quo quisque non tam suum, quam Dei, angelorum, et hominum sequatur ex equitate et publica utilitate arbitrium. Ut faciant, inquam, quia sicut iudicum est dictare  iudicium, ita et istorum faciendo exercere officium est. Utique gloria hec est omnibus sanctis eius.  Nam et hec agentes milites sancti sunt, et in eo fideliores principi, quo seruant studiosius fidem Dei; et uirtutis sue utilius gloriam promouent, quo fidelius Dei sui in omnibus gloriam querunt.



CAP. IX. Quod fides Deo debita, sit cuiuis homini preferenda, nec seruatur homini, nisi Deo seruetur.

Nec refert, fideli quis militet, an infideli, dum tamen militet fide incolumi. Diocletiano et Iuliano, et aliis impiis leguntur militasse fideles, et eis in defensione reipublice, tanquam principibus, fidem exhibuisse et reuerentiam. Impugnabant enim  hostes imperii, sed mandata Dei seruabant. Sedebant principes et accusabant eos, illi exercebantur in iustificationibus Domini, constanter loquentes, et agentes sine confusione mandata eius cum omni fiducia. Dauid quoque militasse legitur Achis, et fidem et reuerentiam militantis implesse. Hec autem omni militie formula prescribenda est et implenda, ut Deo primum fides debita, deinde principi et reipublice seruetur incolumis. Et semper maiora preiudicabunt minoribus, quia nec reipublice, nec fides principi seruanda est contra Deum, sed secundum Deum, sicut habet ipsa conceptio militaris sacramenti. Unde plurimum miror, si quis princeps illis habeat fidem, quos uidet Deo suo,  cui, ut cetera taceam, etiam sacramento militie obligati sunt, fidem debitam non seruare. Quonam morbo rationis laborat, qui eum sibi fidelem fore credit, quem uidet esse corruptum et perfidum in illum cui plurimum debet? Sed timet principem. Certe si fortior superuenerit, pretimebit illum. Amatur forte princeps. At si benignior et beneficentior apparuerit, et illum preamabit. Non est quo se non uertat impius, qui hominem Deo prefert; nequaquam seruabit fidem secundam, qui primam irritam facit.



CAP. X. De priuilegiis militum; et quod sacramento astricti sunt Ecclesie, et quare gladius offeratur altari.

 Recte uero militantium priuilegia multa sunt, que de iure antiquo latius patent. Nam et uberiores sunt, et pluribus immunitatibus gaudent. Ab angariis et parangariis, et sordidis muneribus alieni. Iura quoque licenter ignorant, et licet in potestate sint, in castrensi peculio testari possunt, et ex publica sollicitudine, quod maximum est, non permittuntur egere, et in hunc modum plurima, que longum est enarrare. Licet autem sint qui sibi non teneri uidentur Ecclesie ex sacramento solemni, quia iam ex consuetudine plerumque non prestatur, nullus tamen est qui sacramento tacito uel expresso Ecclesie non teneatur obnoxius. Et forte ideo cessat solemnitas iuramenti, quia ad hoc omnis inuitat et coarctat necessitas officii, et sinceritas  fidei. Unde iam inoleuit consuetudo solemnis, ut ea ipsa die qua quisque militari cingulo decoratur, ecclesiam solemniter adeat, gladioque super altare posito et oblato, quasi celebri professione facta, se ipsum obsequio altaris deuoueat, et gladii, id est officii sui, iugem Deo spondeat famulatum. Neque necesse est ut hoc profiteatur uerbo, cum legitima professio militie facto eius uideatur inserta. Quis enim in homine illitterato, et qui magis arma debeat nosse quam litteras, professionem exigat litterarum? Nam episcopi et abbates professione scripta uel dicta, ad fidem et obedientiam uidentur arctari. Et reuera arctantur, quia Deo mentiri non licet. Sane aut plus est, aut non minus, quod milites faciunt, qui non schedulam, sed gladium offerunt,  et quasi primitias officii redimunt ab altari, unde Ecclesie in perpetuum famulentur. Nam sicut eis pro Ecclesia plurimum, ita contra Ecclesiam licet nichil. Refert Lucas quod milites ut baptizarentur accesserunt ad Ioannem, interrogantes: Magister quid faciemus et nos? Et ait illis: Neminem concutiatis, neque calumniam faciatis, et contenti estote stipendiis uestris . Fidelis sermo, et omni acceptione dignus , qui deceat preambulum gratie, preconem ueritatis, Domini precursorem. Nouerat enim manum militarem promptam ad iniurias, rapinis assuetam, et cui nunquam aut raro sufficiunt sua, quin appetat aliena. Concussione ergo prohibita, exclusit iniurias, rapinas exterminauit, exclusa calumnia. Auaritiam quoque  damnauit, dum precepit unumquemque contentum esse stipendiis suis. Sicut enim dictum est, militem egere non licet, cui dum militat, militie sue prestantur stipendia, et cum emeritus est, predia, uel alimenta, quoad necessitas exigit, de publico prouidentur.



CAP. XI. Quod milites durius castigandi sunt, si militie lege contempta, priuilegiis abutuntur.

Si uero contra prohibitionem Ioannis, et legitimas sanctiones, in furta dilabitur et rapinas, durius castigandus est, ut qui semper ferrum, duraque tractauerit: et ita cohibenda est audacia eius, ut in se ipso discat quanta animaduersione feriendi sint, qui legem impugnant, quam susceperant defendendam.  Sicut enim multis immunitatibus et eminentioribus priuilegiis militia gaudet, ita acerbioribus penis subdenda est, si sua demeruisse priuilegia conuincatur. Nec in ea sibi parte prodest ignorantia iuris, cum etsi iura publica permittantur, suum tamen officium non liceat ignorare. Licet enim sacerdos in ordinatione ordinis sui difficultatem ignoret, eo ipso quod sine contradictione oneroso succedit officio, suscepti tamen sacerdotii onera cogitur sustinere. Si uero negligit, aut malignatur, corripietur grauius; eo quod maiori pena digni sunt hi, quibus cum multum debeatur honoris, aut occulto, aut manifesto inueniuntur in crimine. Aliter tamen crimina, aliter puniuntur excessus, quoniam illa plerumque penam irrogant sanguinis,  hec quasi medicinalem pro qualitate delicti exigunt curam. Ipsa uero nunc simplex est, nunc quasi quamdam acrimoniam miscet. uerumtamen cum in omni professione disciplina necessaria sit, nusquam magis quam in clero, et re militari. At res militaris, que minus exercetur in spiritu, acerbius est corporaliter punienda. Nihil est autem quod utrumque magis impugnet, quam luxuria, quia omnia intemperantia ordinationi plurimum aduersatur. Porro ubi ordo non est, confusio locum habet, et nisi reprimatur correctionis stimulo, procul dubio ignominiam ex necessitate importat. Quid enim faciet fortiter, quem luxuria et intemperantia non tam exarmauit, quam exanimauit? Quartus liber Strategematicorum Iulii Frontini  refert, quod P. Scipio missus ad Numantiam, corruptum superiorum ducum secordia exercitum correxit, dimisso ingenti lixarum numero, redactis ad munus quotidiana exercitatione militibus, quibus cum frequens iniungeret iter, portare complurium dierum cibaria imperabat, ita ut frigora et imbres pati, uada fluminum pedibus traiicere assuesceret miles, exprobrante subinde imperatore timiditatem et ignauiam, frangenteque delicatioris usus, ac parum necessaria expeditioni uasa. Quod maxime nobiliter accidit C. Nummio tribuno, cui dixisse traditur Scipio: »Mihi paulisper, tibi et reipublice semper nequam eris.« Q. Metellus bello Iugurthino similiter lapsam militum disciplinam, pari seueritate restituit, cum insuper prohiberet  alia carne quam assa elixaue milites uti. Philippus, cum primum exercitum constitueret, uehiculorum usum omnibus interdixit, equitibus non amplius quam singulos lacones habere permisit, peditibus autem denis, singulos qui molas et funes ferrent. In estiua exeuntibus, triginta dierum farinam collo portari imperauit. C. Marius recidendorum impedimentorum gratia, quibus maxime exercitus agmen oneratur, uasa et cibaria militis in fasciculos aptata, furcis preposuit, sub quibus et habile onus, et facilis requies esset. Unde prouerbium natum est: »Muli milites Mariani.« Lysander Lacedemonius egressum uia quemdam castigabat. Cui dicenti ad nullius rei rapinam se ab agmine  recessisse, respondit: »Ne speciem quidem rapturi prebeas, uolo.« Publius Nasica in hibernis quamuis classis usus non esset necessarius, ne tamen miles desidia corrumperetur, aut per licentiam otii sociis inferret iniuriam, naues edificare instituit. Idem quoque Frontinus inter multa constantie insignia refert, quod Cassilini obsidente Hannibale tantam inopiam perpessi sunt, ut murem uenisse centum denariis memorie proditum sit, eiusque uenditorem fame periisse, emptorem autem uixisse, et in tanta angustia fidem seruasse Romanis. Petilini a Penis obsessi, parentes et liberos propter inopiam eiecerunt, ipsi coriis madefactis, et igne siccatis, foliisque arborum, et omni genere animalium uitam trahentes, undecim menses obsidionem  tolerauerunt. Hispani Fabrenses omnia eadem perpessi sunt, nec tamen oppidum Herculeio tradiderunt. Cyzicum cum oppugnaret Mithridrates, captiuos eius urbis produxit, ostenditque obsessis, arbitratus futurum, ut miseratione suorum ad deditionem compelleret oppidanos. At illi cohortati captiuos ad mortem fortiter excipiendam, fidem seruauere Romanis. Eglouinenses, cum a Iuriaco his liberi et coniuges redderentur, preoptauerunt spectare supplicia pignorum suorum, quam a Romanis deficere. Numantini ne se dederent, fame mori prefixis foribus domuum suarum maluerunt, uicissentque Romanos, auctore Orosio, nisi illi sub Scipione pugnassent.



CAP. XII. Quod uaria animaduersio procedit in eos qui duci non obtemperant, et quatenus debeat obediri, et in quibus mandatis locum habeat examinatio militaris; et in quibus non.


In eos uero qui ducis aut legis non obtemperabant arbitrio, uaria animaduersio procedebat. Nam alii in fortuna, alii in fama, alii in sanguine puniuntur. Frontinum relege, et usquequaque ita esse inuenies. Nam Aurelius Cotta consul, cum ad opus equites, necessitate cogente, iussisset accedere, eorumque pars detrectasset imperium, questus apud censores effecit, ut a patribus notarentur, deinde obtinuit ne eis preterita era procederent. Tribuni quoque plebis de eadem re ad populum pertulerunt, omniumque consensu stabilita est disciplina. Q. Metellus Macedonicus in Hispania quinque cohortes,  que hostibus cesserant, testamentum facere iussas, ad locum recuperandum remisit, minatus non nisi post uictoriam receptum iri. Senatus, cum milites Publii ualerii turpiter fugati essent, decreuit ne ei auxilia submitterentur, nisi uictis hostibus. His uero legionibus, que Punico bello militiam detrectauerant, in Siciliam uelut relegatis, per septem annos hordeum ex senatus consulto datum est. Appii Claudii sententia, senatusque consultum omnes, qui a Pyrrho rege Epirotarum capti, et postea remissi erant, equites ad peditem redegit, ad leuem armaturam omnibus extra uallum iussis tendere, donec bina hostium spolia singuli referrent. Hec Frontinus. At Plinius asserit quia fuit hec quoque antiquitus  animaduersio militaris, iubere ignominie causa militi uenam solui, et sanguinem dimitti. Cuius rei rationem, etsi in ueteribus litteris non potuerit inuenire, hoc tamen primo factum opinatur in militibus stupentis animi, et a naturali habitu declinantis, ut non tam pena quam medicina uideretur. Postea tamen ob pleraque alia delicta id factitatum esse credit, per consuetudinem, quasi minus sani uiderentur omnes, qui contra officium delinquerent. Nam leuioris culpe non erat ignominiosa animaduersio, etsi nec illa ex uigore discipline militaris dissimulationi locum relinqueret. ueteres quoque Grecos annulum habuisse in sinistre manus digito qui minimo proximus est celeberrime traditur. Romanos quoque homines aiunt  sic plerumque usitatos annulis, causamque huius rei Apion in libris Aegyptiacis dicit, quod insectis apertisque corporibus, ut mos fuit, quas Greci uocant, compertum est quemdam tenuissimum neruum ab eo uno digito, de quo diximus, ad cor hominis pertingere, ac peruenire: uisumque esse eum potissimum digitum tali honore decorandum, qui continens, et quasi connexus cum principatu cordis uideretur. Unde et quasi excordes arbitrati sunt curandos aut puniendos, qui in militare officium deliquissent. Ut redeam ad Frontinum: Crassus a Sempronio Asello, et plerisque aliis historie Romane scriptoribus, traditur habuisse quinque rerum bonarum maxima et precipua: quod esset ditissimus, quod nobilissimus, quod eloquentissimus,  quod iuris consultissimus, quod pontifex maximus. Is cum in consulatu obtineret Asiam prouinciam, et circumsidere atque oppugnare Leucas pararet, opusque esset summa atque procera trabe, qua arietem facerent, quo muri oppidanorum quaterentur, scripsit ad Magnum Gaium maiorem Atheniensium sociorum amicorumque populi Romani, ut ex malis duobus, quos apud eos uiderat, uter maior esset ei mittere procuraret. Tunc Magnus Gaius comperto quamobrem malum desiderasset, non uti iusserat maiorem, sed quem magis esse idoneum, aptioremque faciendo arieti, facilioremque portatu existimabat, minorem misit. Crassus eum uocari iussit, et cum interrogasset cur non quem iusserat, misisset, causis rationibusque quas  dictabat spretis, uestimenta detrahi iussit, uirgisque multum cecidit, corrumpi atque dissolui ratus omne officium imperantis, si quis ad id quod facere iussus est, non obsequio debito, sed consilio non desiderato responderit. Quid, queso, amplius in monachum arctioris regule dictasset abbas seuerus? In eo namque solo deliquerat, quod non paruerat mandato, etsi forte reipsa utilius esset quod fecit. Nam sicut in religione degentibus prelatorum mandata, dum preceptionem perpetuam non impugnant, a subiectis non oportet discuti, sed impleri, sic in re militari, circa mandata ducis, nulla est examinatio militaris, nisi forte quod precipitur expressim saluti reipublice inueniatur aduersum.  Nam in eo non obtemperat nisi perfidus et impius miles. Quid enim iniquius, quid detestabilius, quam sine fidei reuerentia aggredi quidquid dictauerit imperator? Nonne apud omnes uox funesta est, et crudelis, plenaque perfidie,

Pectore si fratris gladium, iuguloque parentis
Condere me iubeas, pleneque in uiscera partus
Coniugis, inuita peragam tamen omnia dextra.
Castra super Tusci si ponere Tibridis undas,
Hesperios audax ueniam metator in agros.
Tu quoscunque uoles in planum effundere muros,
His aries actus disperget saxa lacertis.
Illa licet, penitus tolli quam iusseris urbem,
Roma sit 
Quid nequius dici potuit, et unde magis deberet, si fidelis esset, Romanus imperator offendi? In eo  namque sceleratus miles fidei sue fidem facere studuit, unde se ipsum maxime infidelem et perfidum esse conuincit. Magna quidem reuerentia debetur duci, sed fidei religione seruata. Quedam ita necessaria sunt, ut mandatum non exspectent; alia sic detestabilia, ut nullum omnino mandatum admittant. Media quidem que neque sunt necessaria bona, nec detestabilia mala, consistunt in arbitrio presidentis. uelit nolit prefectus, ex necessitate boni, diligendus est Deus. uelit nolit prefectus, ex malitia iniquitatis, est adulterium declinandum. At militare, uel non militare, egredi uel non egredi, ceteraque que philosophi indifferentia reputant, ad prepositi diligentiam et reuerentiam spectant. In his, nisi mandato presidentis, oculum aperire, instar  criminis est, aut ex scientia sua ad cuiuscunque operis fructum manum irreuerenter extendere. Sit cecus in hac parte subiectus ut uiuat, quia quacunque die quasi ex propria discretione ad arborem scientie, quam sibi et prelatis reseruat Dominus, temerariam manum miserit, laqueum mortis incurrit. Quid enim bonum, aut malum in talibus sit, non licet iudicare subiectis, dum plena reuerentia prepositis exhibeatur, et fidelis obedientia mandatorum. Militem ergo in omnibus his, que ad statum publicum pertinent, nichil omnino tentare licet, nisi ducis iussu uel licentia quod ipse faciendum decreuerit roboretur. Unde hi plerumque, qui ducum contempto uel non exspectato imperio, congredientes cum hoste reipublice uictoriam contulerunt,  sepe non tam gloriam assecuti sunt de uictoria, quam de temeritate uel negligentia penam. Quid ergo merebitur transfuga, stationisue desertor, si ex disciplina militari tanta seueritate corripitur triumphator? In Strategematibus Iulii inuenitur Clearchum Lacedemoniorum ducem dixisse imperatorem exercitui potius timendum esse, quam hostem, eo quod qui in prelio dubiam mortem timuerant, eos statione relicta certum manebat supplicium. L. Papilius Cursor, Fabium Rutilium, magistrum equitum, quod aduersus dictum eius, quamuis prospere, pugnauerat, uirgis poposcit cesum, securi percussurus, nec contentioni aut precibus militum concessit animaduersionem, eumque  profugientem Romam persecutus est: nec ibi quidem remissio prius supplicii metu, quam ad genua eius, et Fabius cum patre prouolueretur, et pariter senatus ac populus rogarent. Et ne eum credas hoc fecisse ex odio precedenti, Manlius, cum Imperioso postea cognomen fuit, filium, quod is contra edictum patris, cum hoste pugnauerat, quamuis uictorem, in conspectu exercitus uirgis cesum, securi percussit. Fuit autem disciplina militaris sicut reipublice necessaria, ita et omnibus gratiosa, adeo quidem ut Manlius filius, pro se aduersus patrem exercitu seditionem parante, negauerit tanti esse quempiam, ut propter illum corrumperetur disciplina militie, et obtinuit ut ipsum puniri paterentur. Appius Claudius ex his qui loco  cesserant decimum quemque militem sorte ductum, fuste percussit. Fabius Rutilius consul, ex duabus legionibus que loco cesserant uicenos sorte ductos in conspectu militum securi percussit. Idem ternos ex centuriis quarum statio ab hoste perrupta erat addixit securi. Q. Fabius Maximus, transfugarum dextras precidit. M. Cato tradidit in furto deprehensis inter commilitones dextras esse precisas, aut si benignius in reum animaduertere uoluissent, in principiis sanguinem missum. Seditio quoque securim prouocat, ita tamen ut pro arbitrio ducis in pena paucorum securitas et quies reipublice reformetur. Iulius Cesar, orta seditione militum, paucis percussis, castra sedasse legitur, et fidem militum reparasse.



CAP. XIII. Quare cingulo priuentur milites, et quod exauctoratus non habet aliquod cum gladio teloue commercium, et quare gladius insertus est cingulo.


Fit interdum ut ex delicto suo priuetur miles militie cingulo, in his maxime, ubi sacrilegia committuntur. ueteri namque iure statutum est, et nouo non est abolitum, ut qui, non seruato militie sacramento, religionem quam profitetur, impugnat, cinguli amissione mulctetur. Fertur hoc edicto Iulius compescuisse militem suum, quando urbem ingressis non licuit homines spoliare, aut templa deorum, quod ei postmodum, ingrauescente seditione, improperant. Numinibus namque Romanis ciuibusque iurati oppugnare non poterant, quos sacramento  militie susceperant defendendos. Sic quoque C. Curio bello Dardanico circa Dyrrachium, cum unam de quinque legionibus seditiosam uidisset, eam procedere iussit inermem, decinctamque in conspectu armati exercitus stramenta cegit secare. Postremo autem die similiter fossam discinctos milites facere, nullisque precibus legionis impetrari ab eo potuit, ne signa eius submitteret, nomenque aboleret. Milites autem in supplementum aliarum legionum distribuit. Non enim restituebantur, qui meruerant priuari cingulo, antequam eos pre ceteris uirtutum merita insignirent. Milites, qui ex Cannensi pugna cedentes, in Siciliam fuerant relegati, postulauerant a M. Marcello consule, ut in  prelium ducerentur. Ille senatum consuluit, senatusque negauit placere sibi eis committi rempublicam qui eam deseruissent. Marcello tamen permisit facere quod uideretur; lege tamen prescripta, ne quis eorum munere uacaret, neue donaretur premio, aut honore, aut reportaretur in Italiam, dum Peni in ea fuissent. Dum uero cingulo spoliati sunt, eis nec era procedunt, nec militaribus priuilegiis gaudent, nec habent aliquod cum gladio teloue commercium. Ideoque prouida constitutione maiorum est gladius insertus cingulo, ut collato honore cinguli, potestas quoque ipsius gladii aliquatenus intelligatur collata. Et recte cingulo decoratur, ad militiam quisquis accedit, quia eum expeditum esse ad munia reipublice, officii sui  necessitas exigit. Accingi namque solet, cui gerenda imminent; et cui uacatio datur, licet esse discinctum. Unde illud in libro Regum: Non eque glorietur accinctus, ut discinctus . Quia sollicitudo laboris imminentis gloriandi licentiam non admittit, et otiandi libertas et securitas quietis plerumque extollentiam parit. Cingulum ergo indicium est laboris, labor honoris meritum, ut liqueat omnibus, quod qui laborem indictum militie subire detrectat, honorem gladii in militari cingulo frustra portat. Ipsius quoque cinguli cassa est significatio, nisi fidem eius roboret et solidet labor. uideas multos cinguli honore tumentes, sed nisi honorem laboriosa impleant merita, idem est ac si pro solida substantia quis uindicet spumam. Profecto dignus  est priuilegium perdere, qui concessa sibi abutitur potestate. Abutitur autem quis, uel non faciendo quod oportet, uel faciendo quod fieri non oportet, et cum utrumque sit malum, ut dicitur, peccatum delicto grauius esse solet. Delinquit enim qui non implet officium; sed plane peccat, quisquis committit contrarium. Albo siquidem nigrum magis opponitur, quam non album, et tristitia letitiam magis impugnat, quam spes aut timor, que neque in letitie rationem cadunt, nec ei maxime aduersantur. Et cingulo quidem abutitur, tam ille qui non implet quod oportet ex militie sacramento, quam ille qui impugnat militie sacramentum. Delinquit tamen grauius, qui impugnat, sicut hostis uerus ignauo milite odibilior est. Unde qui rempublicam  et inermem manum militaribus armis impugnat, iustissime exauctoratur, tanquam ille qui figuram hostilem induerit. Sed pre ceteris omnibus diuino et humano iure grauius feriuntur sacrilegi, et hi qui uariis perturbationibus impugnant Ecclesiam Dei, quibus lex non precisionem dexterarum, sed penam irrogat capitalem. Si patrocinium illorum assumant Cicero, et Demosthenes, si in defensione eorum linguam acuat, et totius ingenii sui uires exhauriat Quintilianus, si iura uiguerint, quod post Deum in manu principis est, fortunas eorum et capita, quin legitimis suppliciis feriantur, tueri non poterunt. Quod si gladium suum aduersus tales non exerit princeps, in se ipsum procul dubio  prouocat gladium bis acutum, quem in ore suo gerit filius hominis, gladium utique, qui uiuus et efficax est , qui corpus findit et animam, et mittit in gehennam; ad quem obtusus est omnis gladius, et omnis armatura fragilis, et fluida, et infirma, preter illam quam sola construit gratia in bonorum fabrica meritorum. Sunt autem plurimi, qui malorum clamore operum, quando militie consecrandi cingulum altari obtulerunt, uidentur protestari se eo tunc animo accessisse, ut altari, et ministris eius, sed et Deo, qui ibi colitur, bellum denuntiarent. Facilius crediderim hos malitie exsecratos, quam ad legitimam malitiam consecratos.



CAP. XIu. Quod disciplina militaris plurimum prodest, et quid militiam maxime frangit.


Proinde necessaria est disciplina militaris, cuius quanta sit utilitas, non facile dixerim. Ut enim dictum est, Romanis adeo profuit disciplina, ut orbem sue subiicerent ditioni. Alexander quoque Macedo, exiguam manum militarem suscepit a patre, sed doctam, qua assuefacta militie orbem terrarum aggressus, innumeras hostium copias fudit. Xerxes a trecentis Lacedemoniorum ad Thermopilas uexatus, cum eos manu infinita, plurimisque suorum amissis, uix confecisset, in eo se deceptum dicebat, quod multos quidem homines haberet, uiros autem discipline tenaces nullos. Hoc equidem uere dixit, quod et fuga illa testatur, qua apud  Salaminam turpiter uictus, qui tot gentes in bella trahebat, ut duces non possent facile numerari, uix una naue euasit. Fertur enim quod duces exercitus eius non consueuerit pre multitudine aliter numerare, quam singulis telis receptis a singulis, ut ex numero telorum, ducum quoque numerus teneretur. Est autem dux usquequaque inutilis, apud quem disciplina non uiget; et frustra sperat uictoriam, qui animos manusque militum assidue non exercet. Miles subitus subito deserit ducem, et laborem ferre non sustinet, quem continuus non exercuit labor. Cesaris animum fiducia roborauit, quod ei res erat aduersus militem subitum, ducemque emeritum, et qui longa pacis quiete dedidicerat ducem.  Sed et ubi uictoria desperatur, ad spem uindicte erigendus est animus. Est enim interdum

Una salus uictis nullam sperare salutem, 
et ut eo uictores putent, si non moriantur inulti. Magni namque muneris loco est, satiari ultione; et dispendium uite, uindicte solatio compensari. Facile assumit pugnandi necessitatem, cui fugiendi imponitur difficultas. Audaciores sunt qui bellum inferunt, et sepe alii dum honeste uiriliterque mori cupiunt, feliciter uincunt.

Audentes namque fortuna iuuat, 
et ut pugne discrimen imminet,

Degeneres animos timor arguit,  
quo nichil ignominiosius est his, qui nomen et officium militie profitentur. Timidos namque grauissime lex militaris percellit. Duci quoque in re militari, diligentissime precauendum est,

Ne uenus et uinum pugnantia pectora frangant.
Semper enim uincit luxuria, sed eos duntaxat, quos ante corrumpit. Eoque studiosius fugienda est, quo in clientelam suam acerrime seuit. Antiochus tante luxurie et superfluitatis instruxit exercitum, ut etiam gregarii milites auro caligas facerent, proculcarentque materiam, cuius amore populi dimicant. Gens quoque Parthorum sepissime superatur, eo quod luxuriosissima est. Nam

Quidquid ad Eoos tractus, mundique teporem
 Labitur, emollit gentes clementia celi. 
Solent non in acie cominus preliari, sed quoad possunt, hostem eminus ledunt. Obsessas urbes mora et uiribus nesciunt expugnare. Pugnant autem procurrentibus equis, aut terga dantibus, sepius etiam simulantibus fugam. Signum his ex antiquo more non tuba, sed tympano datur. Nec pugnare diu possunt; quia intolerabiles essent, si quantus est eorum impetus, tanta esset perseuerantia. Natura taciti; ad faciendum quam ad dicendum promptiores. In cibum parci, fides dicti promissique nulla. Principibus metu, non pudore uel religione parent. Principatus uero quem corrumpit luxuria, diu stare non potest. Aut si steterit,  opprimente iudicio Dei, euomet quidquid immoderatio luxurie hausit. Modum siquidem sui nescit, nec ante intemperantiam reprimit, quam ex indulgentiore licentia in extremam turpitudinem prolabatur. Assyriorum discute plagas, et historiarum testimonio conuinces, regna eorum impulsu luxurie esse subuersa. Inter cetera refert Trogus, quod postremus rex Assyriorum regnauit Sardanapalus, uir muliere corruptior. Ad hunc uidendum, quod nemini ante eum permissum fuerat, prefectus, cum admitti magna ambitione egre obtinuisset, inuenit eum inter scortorum greges purpuram colo nentem muliebri habitu, cum mollitie corporis et oculorum lasciuia omnes feminas anteiret, pensa inter uirgines partientem. Quibus uisis, indignatus tali  femine tantum uirorum iri subiectum, tractantesque ferrum et arma habentes parere, progressus ad socios, quid uiderit refert. Negat se ei parere posse, qui se feminam mallet esse, quam uirum. Fit ergo coniuratio. Qua ille audita, in aulam regiam se recepit. Ubi exstructa incensaque pyra, et se et diuitias suas in incendium mittit: hoc solo imitatus uirum. Et precedentium quidem regum robur a luxuria emollitum est, deinde per singulos quasi per gradus inualescente mollitia, in hoc tandem effeminatum, fractum, et comminutum est. Imperium fere Romanum exhaustum est, et diuulsum, Nerone imperante, cuius gula fere omnia deuorauit, maculauit libido, exhausit auaritia, fregit ignauia, luxuria cum superbia exinaniuit. Hic nullam  uestem bis induit, ut uel in aliquo ceteris singulari gloria preluceret. Sed dum Roma permisit, totum orbem fecit inglorium. Quidquid aliorum quesiuit industria, huius inertia fere amisit.



CAP. Xu. Romanos in disciplina pre ceteris uiguisse, et in eis Iulium Cesarem floruisse pre ceteris.

Sed cum omnium gentium exempla reuoluo, disciplina Romanorum pre ceteris lucet. Mesis quoque plurimum profuisse legitur disciplina, ut in paucitate sua finitimis superatis, cum Romanis ausi sint super imperio gentium dimicare. Quam feri autem exstiterint, ex uerbis eorum colligitur, quibus aduersus Romanos pugnaturis, unus ducum ante aciem postulato silentio: »uos, inquit, qui  estis?« Responsum est: »Romani gentium domini.« Et ille: »Ita fiet, inquit, si uos uiceritis nos.« Graui tandem conflictu pugnatum est, sed Romani uicerunt, et numero plures, et fortiores uiribus, et exercitatiores usu, multis tamen amissis suorum, eo quod eis colluctatio fuerat aduersus populum disciplinaliter eruditum. uerum in tota re militari nichil utilius, nichil clarius duce erudito. Nam uirtus et industria ducis, efficaciam exercitus, sicut prouerbialiter dici solet, quasi altera lance compensat. Cesareos triumphos duci potius, quam exercitui uetustas ascripsit. Ut enim Solinus ait, quantum Senicius aut Sergius inter milites, tantum inter duces, imo inter omnes homines Cesar dictator enituit. Huius ductibus undecies centum uiginti et  duo millia hostium cesa [nam quantum bellis ciuilibus fuderit, noluit adnotari]. Signis collatis quinquagies et bis dimicauit. M. Marcellum solus supergressus, qui nouies et tricies pari modo fuerat preliatus. Ad hec nullus celerius scripsit, nemo uelocius legit, quaternas etiam epistolas perhibetur simul dictasse. Benignitate adeo preditus, ut quos armis subegerat, clementia magis uicerit.



CAP. XuI. Que nostratibus mala proueniant ab indisciplinatione.

Sed quid maiorum uirtutem replico, et reuoluo? Defecit etas nostra, et fere ad nichilum redacta est, honoribus intumescit, honorum nesciens gradus, uanitate nominum delectatur, contempta rerum  uanitate et fructu. Aleator, auceps, quodque magis mirere, stulticines et qui nunquam uirilia tractauerunt, sed neque nota habuerunt officia, cum ad opera lasciuie pilo fruticante, cuteque indurata tanquam inhabiles reprobantur, militem induunt, primipilatum ducatumque affectant, et se ductores et doctores pollicentur officii, quod nunquam didicerunt. Porro nullum unquam imperium sic uirtus ulla dilatauit, cuius isti non sufficiunt contrahere fines, aut omnino uires euacuare. Si mihi non credis, uel operibus crede. Pudet dicere, quod dolor est et ignominia sustinere. Dum armata nobis militia stertit, dum alienam expugnant pudicitiam, suam prostituunt, dum nobilium circumeunt domos, conuiuia explorant, ut epulentur quotidie splendide,  dum ampullas proiiciunt et sesquipedalia uerba, sine cruore trucidantes Saracenos et Parthos, et si quid aliud hostili censetur nomine, dum hoc faciunt milites gloriosi. Niuicollinus indomitus insolescit, inermes Britones intumescunt, ipsosque qui dicuntur Palatini comites, et regum sanguine gloriantur, fere ad deditionem compellunt, et quasi tributarios faciunt. Non est qui cum eis uelit manum conserere, aut qui uelit equo Marte quid ualeant experiri. Armati inermes ad campestria prouocant; sed inernies ad siluestria, quia de propria uirtute diffidit, nemo nostrorum persequitur. Utinam memoriter tenuissent, quod de Cisalpinis Romana narrat historia, cuius uerba sunt hec: Cisalpinorum incolis animi ferarum, corpora  plus quam humana erant. Sed experimento deprehensum est, quia uirtus eorum sicut primo impetu maior est quam uirorum, ita sequens minor quam feminarum est. Alpina enim corpora humente celo educata, habent aliquid simile niuibus suis, cum mox incaluerint pugna, statim in sudorem eunt, et leui motu quasi sole laxantur. Alibi quoque Alpinarum gentium feritas facile uel per mulieres ostenditur, que deficientibus telis, infantes suos afflictos humi in ora militum aduersa miserunt. Si essent plane qui impugnarent Niuicollinos nostros, procul dubio uincerentur. Sed, ut ait Amentius, non est qui faciat facienda, que fere perfici ultronea fortuna compellit. Armatam prouinciam inermis imbellisque barbaries aggreditur,  depopulatur et uastat, et qui domi sue esurit, milite nostro cedente, de nostro satiatur, et in nostro facit luxurie diem festum. Nunquid enim non cedit miles, qui non repellit hostem irruentem, et imminentem? Si uero nec amor patrie, nec rerum damna, nec salutis imminentis ab hoste dispendium, uel pudoris stimulus uirtutem militie nostre excitare debuerat, cui iam inermis et insolens Walensis insultat. Prouerbialiter dici solet, quia misera terra est quam agaso uel mulio depopulatur. Quod si nulla exhortatione uirili, nostri possunt milites ad uirilia incitari, uel matres et uxores cedentium eos urgeant ad uirtutem. Nam aliquid tale in priscis historiis inuenitur. Cum enim  irruentibus Medis, acies Persarum pulsata in fugam ageretur, et omnino deficiens, nec uictorem respicere auderet, matres et uxores eorum passim obuiam fugientibus currunt, et mulierum densata acie orant in prelium reuertantur. Nolentibus, sublata ueste, obscena corporis ostendunt, rogantes num in uteros matrum uel uxorum uelint refugere. Hac repressi castigatione in prelium redeunt, et facta impressione, quos fugiebant fugere compulerunt. Utinam sic faciant uxores et matres nostrorum Marchiorum, dum quacunque occasione patriam seruent incolumem, et labem pudoris amoueant.



CAP. XuII. Nobis a nostratibus esse exempla uirtutum, et quas ciuitates in Italia condiderit Brennus secundum antiquas historias.

 uerum quod a nostris nunc querimus, iampridem preteriit, et eo usque maiorum nostrorum uirtus manauit ad alios, ut plenitudo diuitis uene a fonte uideatur in riuulos defecisse. Neque enim a Romanis, et Grecis tantum nobis sunt exempla uirtutis, nam et domesticis abundamus. Tradunt historie Brennum ducem Senonum, qui exercitum Romanorum apud flumen Alliam confecit, ipsamque urbem Romam irrupit et cepit, et cesis patribus, et subacta Italia inuasit Greciam, uastans omnia, uniuersisque terribilis, usque ad Delphici Apollinis templum, quod situm est in monte Parnasso, processit, ipsiusque Apollinis appetens spolia, scurriliter iocatus ait: Locupletes deos largiri hominibus oportere, hunc, inquam, tradunt de maiori Britannia, que  ab aduentu Saxonum in insulam, appellatur Anglia, oriundum. Apud Trogum Pompeium in uicesimo reperitur, quod Senones Galli, commilitones Brenni, cum in Italiam uenissent, Tuscos a suis sedibus expulerunt, in ea condiderunt urbes egregias, Mediolanum, Cornum, Brixiam, ueronam, Bergamum, Tridentum atque uincentiam. Nam quod urbem Senensium senibus suis, et ualetudinariis, armentariisque construxerint, non modo fides historie, sed celebris traditio est, ex eo quidem ualidior, quod Senenses et lineamentis membrorum, uenustate faciei, et coloris gratia, moribus quoque ipsis ad Gallos et Britones, a quibus originem contraxerunt, uidentur accedere, licet eos uetustas temporis, orbis plaga, situs regionis, conuictus finitimorum,  quibus sanguine et moribus diu permisti sunt, ex magna parte mutauerit. Nondum tamen colorem Gallicum, candorem scilicet, hec omnia ad uicinorum similitudinem exterminasse sufficiunt. Greci namque lac dicunt, unde et lacteus appellatur, et Galli quasi colore lactei et Galate, qui quandoque dicti sunt Gallo-greci, in finibus Grecie, quos Gallorum militia occupauit. Mansit autem exercitus ille Brenno duce triumphator et semper inuictus, donec insurgere ausus est in deos, ipsum Apollinis Delphici inuadens templum. Ubi cum incole Dei opem suppliciter implorarent iuuenem supra humanum modum insignis pulchritudinis in delubri culmine conspexerunt. Auditus est etiam stridor arcus et strepitus armorum.  Subito etiam terremotu pars montis abrupta, Gallorum strauit exercitum. Insecuta deinde tempestas est, que grandine et frigore saucios absumpsit. Dux ipse Brennus, cum dolorem uulnerum ferre non posset, pugione uitam finiuit. Nec moueat quemquam  in templo uisum esse Apollinem, ad ducis inuicti audaciam cercendam, delendumque exercitum, qui permittente Deo, exigentibus culpis hominum, multas deleuerat nationes, cum certum sit ereas potestates plurimum nequitie sue exercere in illos, qui sane fidei expertes sunt, et uere religionis ignari. Eis namque gratia subtrahitur, daturque malignis spiritibus licentia nocendi, cum, nisi Domino permittente,  omnino nocere non possunt, nec si uelint: et sicut euangelico docetur testimonio, non impetrata licentia non audeant, aut queant irruere in gregem porcorum.



CAP. XuIII. Exempla recentium historiarum, et quomodo rex Henricus secundus tempestatem et procellas regis Stephani serenauerit, et pacauerit insulam.

Et quia Brenni historia alicui nimis forte remota uidebitur ad monstrandam uirtutem gentis, cui non natura, sed doctrina, exercitium, ars, et forte dux deest, accedo propius, et ea que fere sunt omnibus nota, compendioso sermone proponam. Enudus quanta uirtute Anglorum, Dacos Danosue fregerit, motusque compescuerit Noricorum, uel ex eo perspicuum  est, quod ob egregie uirtutis meritum, quam ibidem potenter et patenter exercuit Cantia nostra, prime cohortis honorem, et primos congressus hostium, usque in hodiernum diem in omnibus preliis obtinet. Prouincia quoque Seueriana, que moderno usu et nomine ab incolis Wiltesira uocatur, eodem iure sibi uindicat cohortem subsidiariam, adiecta sibi Deuonia et Cornubia. Ad tempora nostra descendo: Rex Anglorum, qui Rufus cognominatus est, armis quidem strenuus, sed parum religiosus, et qui persecutione sanctorum, et precipue sancti Anselmi Cantuariensis, spiculum inuidie quo suffocatus est, in se uisus est prouocasse; is, inquam, Cenomannum expugnauit, comitem cepit, nec tamen dignatus est eum  carcerali custodie mancipare, tantoque operi attestabitur in perpetuum mons Barbatus, aut si alio nomine censere malueris, dicatur mons barbarus aut barbarorum. Transeo ad successorem eius Henricum inclytum regem, qui leo iustitie appellatus est, quem, sicut publice notum est, non modo urbes, sed et turres Gallie timuerunt. Sed qualiter regem Francorum commisso prelio fregerit et fugauerit, quia percelebre est, et uictorie illius in utroque regno, qui publico prelio interfuerunt, plurimi testes exstant, ne replicare notissima tediosum sit, scienter pretereo. Normannorum ducem uirum bellicosum, armis strenuum, qui Hierosolyma liberata redierat, sub umbra nominis, quomodo ceperit alieni regni ingressus terminos, referre superuacaneum  credo, cum etiam iuniores eumdem captum uiderint in custodia publica, habita tamen estimatione dignitatis et sanguinis. Testantur hoc Normannorum proceres, alii capti, alii incarcerati, alii exheredati, in hodiernum diem. Sed et sepulcrum captiui ducis apud nos est. Postremo, ne longe petantur exempla, nepos illius totius eui, si collate iam gratie uirtutum in fine coheserint merita, rex optimus apud Britannias, Normannorum, et Aquitanorum dux felicissimus, et primus tam amplitudine rerum, quam splendore uirtutum, quam strenuus, quam magnificus, quam prudens et modestus, ab ipsa, ut ita dicam, infantia fuerit, nec ipse liuor silere aut dissimulare potest, cum opera  recentia, et manifesta sint, et a Britanniarum finibus ad Hispanie limites, uirtutis sue protenderit et continuauerit titulos.

Scilicet ingenium, et rerum prudentia uelox
Ante pilos uenit, dicenda tacendaque callet,
Et potis est nigrum uitiis prefigere theta. 
uolens namque Deus gentis preuaricatricis punire malitiam, rupto federe, quod iuramento procerum cum filia Leonis iustitie firmatum fuerat, nouorum permisit sublimari fauorem, et in regno alieno regnare hominem contemptorem boni et equi, cuius consilium infatuatum est ab initio, cuius causa in iniquitate et perfidia fundata est, negligentem discipline, ut eo non tam regnante, quam concutiente  et collidente clerum et populum, prouocarentur omnes ad omnia. Mensura namque iuris uis erat. Inuadens ergo regnum, exheredauit, exclusit dominum, pro quo quidem, si fides esset in homine, et decessorum meritis, et ex necessitate iuramenti sibi fuerat moriendum. uicinas studuit corrumpere nationes, cum principibus matrimonia contraxit et amicitias, ne quo Dei beneficio paruulus, qui adhuc uagiebat in cunis, ad petitionem hereditatis posset accedere. Plurima quidem aduersus innocentiam machinabatur, sed in omnibus his mentita est iniquitas sibi. Eoque innotuit, quia Deus uerax est, quod fidem, quam Deo suo, dominoque terreno non seruauit, eam nequaquam reperit in subiectis. Eadem namque mensura remensum est ei, qua  ipse aliis premensus fuerat, ac si omnes apud Ennium didicissent,

Neque dedi, neque do infideli cuiquam fidem.
Sed cum multa male, pauca bene, illud quidem pessime egit, quod in contemptum Dei, in christos eius manus iniecit, non sine nota perfidie et proditionis, quam nefarii operis merito contraxit apud omnes, ut ad curiam eius exinde nemo secure accederet. Non tamen solos, etsi primos ad perniciem sui cepit episcopos, sed omnibus quos suspectos habuit, proditionis sue retendit insidias. At in captione episcoporum initium malorum fuit, et ab ea die non defuit gladius lateri eius, et facta sunt semper nouissima hominis deteriora prioribus. Quid multa? In diebus eius multiplicata sunt mala  in terra, ut, si quis ea summatim recenseat, historiam Iosephi possint excedere. uerumtamen se illis pueri uirtus opposuit, et fere ante etatem aut munus militare, sic malignantium impetum fregit, ut Theodosio iuniore, quem historie conferunt Alexandro, quandoque dictus sit non esse et munera nunquam inueniatur inferior. Nec mora, in primis adolescentie annis, impubes adhuc, militiam aggressus est, uultuque ferociori, et fortiori manu diuini auxilii, hostium corda concussit et fregit. Statimque insurrexerunt in eum reges Francorum et Anglorum, collectis uiribus suis, et utroque immanior hostis Eustachius ille, sororius regis Francorum, qui propriam agens causam, non tam  patri, quam sibi, paternum diadema conseruare nitebatur. Et eos quidem non modo uiriliter Neoptolemus noster sustinuit, sed ex maxima parte potenter superauit. Unde tactus dolore cordis intrinsecus Eustachius, quem predixi, quod in uita optimum fecit, rebus excessit humanis, quem, letantibus bonis, et publice fortune congratulantibus, quoniam hic flagellum aliud patrie imminebat, luxerunt

Ambubaiarum collegia, pharmocopole,
Mendici, mimi, balatrones, hoc genus omne. 
Ne tamen obitus eius glorie ducis nostri quidquam detraheret, deditionem Craumersie, in cuius subsidium cum patre uenerat in manu ualida, et numero  ampliori uiuus armatus, militum instructus copia, sustinuit presens et uidit. Dux autem consilio unius premonitus, inter castrum quod rex munierat, et regis copias, suum, sed longe minorem exercitum interiecit. Ne tamen hoc alienigene ascribant uiribus suis, nostro precipue milite nitebatur. Ad hoc demum exigentibus culpis perductus est, qui regnum occupauerat, ut cogeretur exheredare filium, et duci cedere regni successionem, et totius regni proceres et militiam fidelitate prestita obligare. Transeo ad obsidionem Chinonis, quia ibi Anglos et Normannos, quos iam multiplex confederatio uniuit, precipuos et magis strenuos in captione castri exstitisse, nullus ignorat. Nam sileo de Nanneto, et toto minoris Britannie, quamuis  grandis prouincia sit, comitatu, qui rebellis esset in hodiernum diem, nisi robur gentis Anglorum esset formidini. Hoc ipsum aut ueritus, aut amore et uirtute allectus  illustris Blesensium et Carnotensium comes castra, que pupillaris etatis tempore amissa fuerant, ducatui Normannorum restituit. Longum est si inclyta gesta tanti principis enumerare contendam; que sicut omnes admirari necesse est, ita plene describere impossibile. Nec ego uiribus meis arrogo, in quo, si iuxta precedentis gratie cursum sibi diu successerint prospera, sudare poterunt Orosius, Hegesippus, et Trogus. Ceterum adolescentie exitus ab aliquibus suspectus est, et utinam frustra a bonis timeatur.



CAP. XIX. De honore militibus exhibendo, et modestia indicenda: et qui militie artem tradiderint, et generalia quedam precepta eorum.


Quid moror in commendatione gentis, quam de natura constat esse laudabilem? Beatus Eugenius eam ad quecunque uellet applicari, dixit esse idoneam, et preferendam aliis, nisi leuitas impediret. Sed sicuti Annibal negabat posse uinci Romanos nisi in patria sua, ita et hec, dum peregrinatur, inuincibilis est. Nam in sedibus suis facilius expugnatur. Hoc autem forte commune habent cum ceteris gentibus incole Britanniarum atque Italie. Si uero recte fuerint instituti, et doctrinam exercitatione firmauerint, honorati incedant, habeantur  patrie defensores, niteant cultu, qui tamen uiros deceat, nam cultus lasciuior nec in muliebri sexu uitio caret, aut nota. Crebro namque compertum est in bellis, militie lasciuientem et splendidum apparatum, non tam ciuibus conferre uictoriam, quam hostes inuitare ad predam. Unde et Annibal, cum apud regem Antiochum moraretur causa profugii, facetissime cauillatus est, rege ostentante exercitum insignibus aureis, et argenteis florentem, inducentem currus cum falcibus, et cum curribus elephantos, et omnem equitatum, frenis, ephippiis, monilibus, ac phaleris prefulgentem. Cum ergo rex contemplatione tanti ac tam ornati exercitus, gloriabundus Annibalem aspexisset: »Putasne, inquit, satis esse Romanis hec omnia?« Tunc Penus,  illudens ignauiam, imbelliamque militum eius pretiose armatorum: »Plane, inquit, satis esse credo, etsi Romani auarissimi sint.« Lepide quidem, breuiter, et acerbe. Nam rex de numero exercitus, et de estimanda equiparatione quesierat et illum liquet respondisse de preda. Denique si Naso a militia artis sue arcet, et iubet esse procul iuuenes inermes ut femina comptos, quis credat eos ad robustam militiam admittendos? Opifices artium singularum id rerum suarum pre ceteris ornant, a quibus se sciunt pre ceteris honorari. Unde liquet milites oportere armis, quam uestibus nitidiores esse. Aeneas a digitis gemmas ad ensem, uirro ad pocula legitur transtulisse. Machabeos quoque constat clypeos inaurasse, et ex fulgore eorum fortitudinem  gentium dissipatam. Eos tamen credibile est ueste communi fuisse contentos. Nihil est quod minus deceat militem, quam cultus mollior, et delicie uestium exquisite, nisi forte cum Thrasone ad munitionem Thaidis expugnandam, ueneri deuouerit militiam suam, Marte contempto. Sordes quoque uitande sunt, et mediocritati, que aureo incedit tramite, iugiter insistendum. Hoc autem uolo ire persuasum nostratibus, si exerceantur, uirtutem non deesse, que tamen frequenter intercidit, si non disciplina firmatur. Artem uero rei militaris, Lacedemonii tradidisse dicuntur. Unde et Annibal Italiam petiturus, Lacedemonium quesiuit ductorem armorum. Qui desiderat pacem, preparet  bellum. Qui uictoriam cupit, diligenter imbuat militem. Qui secundos optat euentus, dimicet arte, non casu. Nemo prouocare, nemo offendere audeat, quem scit superiorem fore, si pugnet. Athenienses unum pre ceteris mandasse militibus, prisci loquuntur annales: Miles nondum emeritus exercitio et labori iugiter assuescat. Nam hec solent in castris sanitatem, et in conflictu prestare uictoriam. Iidem eam tradiderunt, quia in peditibus robur consistit exercitus, et parumper aptum esse militie, qui, nisi eques sit, pugnare non nouit. uerumtamen nec exerceri, nec ad pugnam uocatur utiliter, cui stipendia non procedunt. Si enim subtrahas alimenta, tibi miles obsequium negabit, aut fidem. Fames enim, ut dici solet, pugnat interius,  et sola hec, que tutissima uidentur, expugnat. Nescit plebs ieiuna timere. Si uero alimenta processerint, nunc timore pene, nunc premiorum spe ad officium incitetur. Sint ubique campi ductores, et militarium exercitiorum magistri, et his ipsis era proueniant, et uidebis in breui gentem in id uirtutis esse reductam, quo uigebat quando maximus imperatorum Iulius Cesar,

Territa quesitis ostendit terga Britannis.
Sed et deliberationes castrenses, fictitie tamen, frequentius agitentur, ut in his exercitatus miles, cum usus exegerit, quid maxime expediat, sciat eligere. Si uero res fuerit seria, lateat militem, eo quod militare preceptum est: quid fieri debeat tractato cum multis, quid uero facturus sis, cum  paucissimis et fidelissimis, uel potius ipse tecum. Raro enim manet absconditum, quod ad notitiam multitudinis uenit. Militaria quoque precepta et exempla strenuorum, iunioribus sepe referenda sunt, ut his ad scientiam instituantur, illis accendantur et animentur ad uirtutem. Nec tamen propositum meum est, rei militaris hic tradere artem, que quidem maxima est, et pernecessaria, et sine qua  mancus quilibet intelligitur principatus. Quam si quis ediscere uoluerit, adeat Catonem Censorium, legat et illa que Cornel. Celsus, que Iulius Hyginus, que uegetius Renatus; cuius, eo quod elegantissime et diligentissime rei militaris artem tradidit, licet exempla prestrinxit, plura inserui: legat, inquam, que isti  posteris prescribenda duxerunt. Hoc tamen in omnium artium utilitate uersatur, ut nequaquam preceptis exercitium desit. Nam, sicut ait Cicero, in unamquamque rem dare precepta facillimum est, sed eam efficaciter exsequi laboriosissimum. Quod uero in preceptis eloquentie ad Herennium scribens, de arte dicendi asseruit, eam scilicet inefficacem et inutilem esse sine usu et exercitatione dicendi, ad omnes artes arbitror transferendum, quatenus non firmantur usu, nec exercitio roborantur. Adeo quidem ut si artem usumque dissocies, utilior sit usus expers artis, quam ars que sui usum non habet. Nam et Dauid in funda et lapide, quorum peritiam et usum habebat, allophylum  strauit, et in baculo suo aggredi ausus est uirum cunctis terribilem, et bellatorem ab adolescentia sua. Reiecitque loricam regiam et arma, quibus exercitatus non fuerat, ratus esse omnia impedimento militie, quorum usus exercitio non firmatur. Ceterum sicut ars sterilis est usus ignara, sic et usus imperfectus est, qui ex arte non prouenit. Est ergo singulorum initium a natura, qua reluctante, et  inuita Minerua, nichil recte aggredimur. Progressus ab usu, ab arte perfectio, si tamen iugi exercitatione fuerit solidata. Obtinet hoc in liberalibus, uirilibus et mechanicis, aut si que sunt, quarum nondum audierimus mentionem, ut ars infecunda sit sine usu, et usus temerarius sine arte. Militia ergo sine arte iners est,  inofficiosa sine usu. Quocirca qui miles esse uoluerit, prediscat artem, eamque usu et exercitio firmet, ut cum electus fuerit, et militie sacramento ascriptus, reipublice et sibi utiliter uiuat, et non sit, prout Plutarchus ait, manus manca. His enim uerbis in institutione Traiani nouissime usus est, cum a manibus prolapsus est ad pedes. Sequamur ergo eum, et sicut ipse ait, quasi soccos pedibus faciamus, ut non offendantur ad lapidem, obicemue alium, quem multiplex ingerit casus.



CAP. XX. Qui sint pedes reipublice et de cura eis impendenda.

Pedes quidem, qui humiliora exercent officia, appellantur, quorum obsequio reipublice membra per terram gradiuntur. In his quidem agricolarum  ratio uertitur, qui terre semper adherent, siue in sationalibus, siue in consitiuis, siue in pascuis, siue in floreis agitentur. His etiam aggregantur multe species lanificii, artesque mechanice, que in ligno, ferro, ere, metallisque uariis consistunt, seruiles quoque obsecundationes, et multiplices uictus acquirendi, uiteque sustentande, aut rem familiarem amplificandi forme; que nec ad presidendi pertinent auctoritatem, et uniuersitati reipublice usquequaque proficiunt. Hec autem tot sunt, ut respublica non octipedes cancros, sed et centipedes pedum numerositate transcendat. Et quidem pre multitudine numerari non possunt, cum tamen non infinita sint per naturam, sed quia tam uarie figure  sunt, ut nullus unquam officiorum scriptor, in singulas species eorum specialia precepta dederit. uerumtamen quod generale est omnibus et singulis procuratur, ut legis scilicet limites non excedant, et ad publicam utilitatem omnia referantur. Debent autem obsequium inferiora superioribus, que omnia eisdem uicissim debent necessarium subsidium prouidere. Unde Plutarchus ea dicit in omnibus exsequenda, que humilioribus, id est multitudini, prosunt. Nam paucitas semper pluribus cedit. Ea ergo causa instituti sunt magistratus, ut a subditis iniurie propulsentur, ipsaque respublica quasi illorum opificio calcietur. Est enim quasi discalciata, quando iniuriis exponitur, quo nichil potest ignominiosius esse gerentibus magistratum.  Afflictus namque populus, quasi principis podagram arguit et conuincit. Tunc autem totius reipublice salus incolumis preclaraque erit, si superiora membra se impendant inferioribus, et inferiora superioribus pari iure respondeant, ut singula sint quasi aliorum ad inuicem membra, et in eo sibi quisque maxime credat esse consultum, in quo aliis utilius nouerit esse prospectum.



CAP. XXI. Rempublicam ad nature similitudinem ordinandam, et ordinem de apibus mutuandum.

Scripserunt de repub. etsi diuerso modo, Cicero et Plato, cum alter qualis esse debeat disseruerit, alter qualis fuerit a maioribus instituta. Hanc tamen uterque et institute, et instituende prescripsit formulam, ut uita ciuilis naturam imitetur, quam  optimam uiuendi ducem sepissime nominauimus. Alioquin, non modo inciuilis, sed potius bestialis et bruta rite censebitur. Que sit autem nature institutio, ipsa rationis experientia monstrare sufficit. Petarum doctissimus Maro, ad quem Plutarchus suum destinat Traianum, ut ciuilem uitam ab apibus mutuetur,

Admiranda canit leuium spectacula rerum,
Sole communes natos, consortia tecta
Urbis habent, magnisque agitant sub legibus euum;
Et patriam sole, et certos nouere penates:
uentureque hiemis memores, estate laborem
Experiuntur, et in medium quesita reponunt.
Namque alie uictu inuigilant, et federe pacto
Exercentur agris, pars intra septa domorum,
Narcissi lacrymam, et lentum de cortice gluten,
Prima fauis ponunt fundamina, deinde tenaces
 Suspendunt ceras: alie, spem gentis, adultos
Educunt fetus, alie purissima mella
Stipant, et liquido distendunt nectare cellas.
Sunt, quibus ad portas cecidit custodia sorti,
Inque uicem speculantur aquas, et nubila celi:
Aut onera accipiunt uenientum, aut agmine facto
Ignauum fucos pecus a presepibus arcent.
Feruet opus, redolentque thymo fragrantia mella.
Ac ueluti lentis Cyclopes fulmina massis
Cum properant, alii taurinis follibus auras
Accipiunt, redduntque, alii stridentia tingunt
Aera lacu, gemit impositis incudibus Aetna.
Illi inter sese magna ui brachia tollunt
In numerum, uersantque tenaci forcipe ferrum.
Non aliter 
Cecropias innatus apes amor urget habendi,
Munere quamque suo: grandeuis oppida cure,
Et munire fauos, et Dedala fingere tecta.
At fesse multa referunt se nocte minores,
 Crura thymo plene: pascuntur et arbuta passim,
Et glaucas salices, casiamque, crocumque rubentem,
Et pinguem tiliam, et ferragineos hyacinthos.
Omnibus una quies operum, labor omnibus unus.
Mane ruunt portis: nusquam mora rursus, easdem
uesper ubi e pastu tandem decedere campis
Admonuit, tum tecta petunt, tum corpora curant.
Fit sonitus, mussantque oras et limina circum.
Post ubi iam thalamis se composuere, siletur
In noctem, fessosque sopor suus occupat artus.
Nec uero a stabulis pluuia impendente recedunt
Longius, aut credunt celo aduentantibus Euris.
Sed circum tute sub menibus urbis aquantur,
Excursusque breues tentant: et sepe lapillos,
Ut cymbe instabiles fluctu iactante saburram,
Tollunt, his sese per inania nubila librant.
Illum adeo placuisse apibus mirabere morem,
Quod nec concubitu indulgent, nec corpora segnes
In uenerem soluunt, aut fetus nixibus edunt:
 uerum ipse foliis natos, et suauibus herbis
Ore legunt: ipse regem, paruosque Quirites
Sufficiunt, aulasque et cerea regna refigunt.
Sepe etiam duris errando in cotibus alas
Attriuere, ultroque animam sub fasce dederunt:
Tantus amor florum, et generandi gloria mellis.
Ergo ipsas quamuis angusti terminus eui
Excipiat, 
At genus immortale manet, multosque per annos
Stat fortuna domus, et aui numerantur auorum.
Preterea regem non sic Aegyptus, et ingens
Lydia: nec populi Parthorum, aut Medus Hydaspes
Obseruant: rege incolumi mens omnibus una est;
Amisso, rupere fidem, constructaque mella
Diripuere ipse, et crates soluere fauorum.
Ille operum custos, illum admirantur, et omnes
Circumstant fremitu denso, stipantque frequentes.
Et sepe attollunt humeris, et corpora bello
Obiectant, pulchramque petunt per uulnera mortem 
 Reipublice omnes auctores percurre, rerum publicarum reuolue historias, uita ciuilis tibi rectius et elegantius nusquam occurret. Essentque procul dubio beate ciuitates, si hanc sibi uiuendi prescriberent formam.



CAP. XXII. Quod sine prudentia et sollicitudine nullus magistratus subsistit incolumis, nec uiget respublica cuius caput infirmatur.

Loca quoque uenerabilia, si apum insistant uestigiis, uia compendiosissima, et expedita, proficiscuntur ad uitam. uide apud Maronem fundamenta Carthaginis, et earum collatione beate urbis auspicia poteris admirari. Omnium namque laborem communem agnosces, et neminem otiari, ipsamque reginam, cuius ope ciuitatis structura consurgit,  etsi labori inferiorum manus suas nequaquam immisceat, oculos tamen impendit operi, et totius mentis exercet sollicitudinem. Nam sine prudentia et sollicitudine non modo respublica non procedit, sed nec minima consistit domus. Unde in commendatione Ulyssis Homerus ei comitem docet semper prudentiam adfuisse, quam ritu petico Mineruam nuncupauit. Imitator quoque illius, Maro, uirum insignem armis et pietate describens, et quem dignum censuit, ut patrem faceret Romanorum, recte ei in gerendis omnibus Achatem sociauit, eo quod sollicitudo prudentie, que gerenda sunt, rectissime promouet, et uiro circumspecto sic negotia sepe procedunt, ut nullis insidiantium dolis prepediatur, et quasi inuisibilis uia gerendorum non publicata,  ad finem intentionis perueniat destinatum. Eleganter equidem, cum nec res militaris, nec pietatis opus sine sollicitudine et prudentia ualeat exerceri. Fidelis utique contractus est, cum sollicitudo prudentie sociatur, quia et ingenium perspicax retunditur otio, et sollicitudo non proficit, nisi diuitis uene fundamento nitatur. Alterius sic

Altera poscit opem res, et coniurat amice 
Sed cuiuslibet rei quantumlibet recta initia non procedunt, Minerua recedente. Procedat tibi peta Mantuanus, qui, sub imagine fabularum, totius philosophie exprimit ueritatem. Attende ergo nouorum ciuium diligentiam:

Qualis apes estate noua per florea rura
 Exercet sub sole labor, cum gentis adultos
Educunt fetus, aut cum liquentia mella
Stipant, et dulci distendunt nectare cellas:
Aut onera accipiunt uenientum, aut agmine facto
Ignauum fucos pecus a presepibus arcent.
Feruet opus, redolentque thymo fragrantia mella. 
Ita uariis tenentur occupationibus ciues, et dum sic coluntur officia singulorum, ut uniuersitati prospiciatur, dum iustitia colitur, fines omnium mellea dulcedo perfundit. uerumtamen nullius reipublice est diutina felicitas, nisi uniuersitati prospiciat caput incolume. Quod si non noueras, uel Didonis docearis exemplo. Quanta enim leuitate Aeneas admittitur, quantam cito inuenit gratiam  homo ignotus, exsul, fugitiuus, cuius causa ignota est, persona suspecta? Quanta curiositate excepte sunt ab auribus principum fabulose narrationes hominis, suam euacuantis culpam, propriam querentis gloriam, et id captantis, unde posset auditorum subuertere mentes? Precedunt ergo ad introitum hominis sermones blandi, illecebre laudum conciliant hospitii gratiam, conuiuium accuratius instruit omnium captata sedulitas, fabule sequuntur conuiuia, uenandi, multiplicisque luxurie leuitas comitatur incestum. Pariunt hec incendium, desolationem ciuium, et perpetue hostilitatis prorogant causas. Hic finis feminei et effeminati regni, quod licet uirtutis habuerit fundamentum, succedentibus, prosperis minime potuit inuenire processum. Leuiter  admissus est, qui, quamuis ex pietatis officio ut hospes non fuerat excludendus, opportunius tamen fuerat eum ut aduenam, non quasi iudicem introire.



CAP. XXIII. Leuitatem sicut loquendi, ita et audiendi uitandam: et quod finis uoluptatis, penitentia est.

Omnia, inquit, fac cum consilio, et post factum non penitebis . Preterea sicut principem leuia proferre non decet, sic nec facilem quidem esse ad leuia audienda. Ait enim Sapientia: Princeps qui libenter audit uerba mendacii, omnes ministros habet impios . Confabulationibus et conuiuiis se totis uiribus immiscet uenus, cuius qui prima missilia libenter admittit, quin posterioribus grauius uulneretur, uix euadit.

 uisus, et alloquium, contactus, et oscula, factum.
sicut se precedunt ordine, ita et ex necessitate doloris inferunt partum. uoluptatis siquidem finis, penitentia est. Si mihi non credis, uel Demostheni crede, qui satis urbane hoc Laidi dicitur respondisse. Hec autem Lais Corinthia ob elegantiam uenustatemque forme grandem pecuniam demerebat. Conuentusque ad eam diuorum hominum ex omni Grecia celebres erant, nec admittebat nisi qui dabat, que poscebatur. Poscebat autem illa nimium quantum. Hinc natum est frequens illud prouerbium apud Grecos: »Frustra quis Corinthum tendit ad Laidem, nisi queat, aut uelit dare, que poscitur.« Ad hanc ille Demosthenes clanculo adit, et ut copiam sui faceret, petit. At Lais hoc  quantum poposcit, quod nostratis nummi denarium faciat decies mille, equaturque medietati talenti maioris, quod nostratis denarii uiginti millia claudit. Tali petulantia mulieris atque pecunie magnitudine ictus, expauidusque Demosthenes auertitur, et discedens: »Ego, inquit, penitere tanti non emo.« uisne proximiora? Nosti quis dixerit, quia habet hoc uoluptas omnis:

Stimulis agit furentes,
Apumque par uolantum,
Ubi grata mella fudit,
Fugit, et nimis tenaci
Ferit icta corda morsu. 
Initia namque cupidinis, dulcia sunt super mel et fauum: at nouissima eius quouis absinthio amariora  sunt. Quis est enim finis confabulationis conuiuiorum, et explete libidinis, nisi pyra incensa, et que in omnes ciues desolationis incendia spargit?



CAP. XXIu. uitia potestatum ferenda sunt, eo quod in eis auspicia publice salutis constant, et quod dispensatores salutis sunt, sicut stomachus in corpore animalis nutritiua dispertit, et hoc ex sententia domini Adriani pape.

uade, inquit Salomon, ad formicam, o piger, ut prouidentia habeatur . At philosophus uirum politicum mittit ad apes, ut ab illis suum discat officium: cui si Tyrii acquieuissent, nequaquam luxurie indulsissent, et de gentis perpetua incolumitate gauderent. Sed quia uitium in muliere  domina radicauit, effeminati ciues subduxerunt colla uirtuti. Porro etsi in officio uirtutum sit remissior principatus, colendus tamen est: et sicut apes in humeris regem suum attollunt, ita subiecti, quos pedes et membra prediximus esse, dummodo uitiis perniciosus non sit, omnimodum ei exhibeant famulatum. Nam etsi laboret uitiis, ferendus et tanquam in quo salutis auspicia prouincialibus exstant.

. . . Rege incolumi mens omnibus una;
Amisso, rupere fidem. 
Illyrici et Thraces, quotidiano exercitio indurati, gloria bellice laudis finitimos Macedones terrebant, qui prelio pulsi, rege suo regis defuncti filio in cunis prolato, et pone aciem posito, acrius certamen  repetiere, tanquam ideo uicti fuissent, quod bellantibus defuerant auspicia regis sui; uictores futuri uel propterea, quod ex superstitione uel fide animum uincendi ceperant. Nam et miseratio infantis eos tenebat, quoniam si uicti essent, captiuum de rege facere uidebantur. Conserto itaque prelio, magna cede Illyricos fuderunt, ostendentes hostibus suis, priore bello regem, non uirtutem Macedonibus defuisse. Quanti ergo esse debet iam prouectus etate et dignitate, si tanti habeatur utroque prouehendus? Licet autem duriuscule uideatur tractare populum, tamen auctoritas dignitatis, et officii utilitas debent prouincialium animos mitigare. Memini me causa uisitandi dominum Adrianum  pontificem quartum, qui me in ulteriorem familiaritatem admiserat, profectum in Apuliam, mansique cum eo Beneuenti ferme tres menses. Cum itaque, ut fieri solet inter amicos, sepe super plurimis conferremus, et ipse quid de se, et Ecclesia Romana sentirent homines, a me familiarius, et diligentius quereret, ego apud eum usus spiritus libertate, mala, que in diuersis prouinciis audieram, patenter exposui. Sicut enim dicebatur a multis, Romana Ecclesia, que mater omnium ecclesiarum est, se non tam matrem exhibet aliis, quam nouercam. Sedent in ea Scribe et Pharisei, ponentes onera importabilia in humeris hominum, que digito non contingunt. Dominantur in clero, nec forma fiunt gregi, qui recto calle pergit ad uitam, pretiosam supellectilem congerunt, auro et  argento onerant mensas, sibi etiam ab auaritia nimis parci. Nam pauper aut nullus, aut rarus admittitur, quem interdum non tam Christus, quam uana gloria introducit. Concutiunt ecclesias, lites excitant, collidunt clerum et populum, laboribus et miseriis afflictorum nequaquam compatiuntur, ecclesiarum letantur spoliis, et questum omnem reputant pietatem. Iustitiam non tam ueritati, quam pretio reddunt. Omnia namque cum pretio hodie, sed nec cras aliquid sine pretio obtinebis. Nocent sepius, et in eo demones imitantur, quod tunc prodesse, putantur cum nocere desistunt, exceptis paucis, qui nomen et officium pastoris implent. Sed et ipse Romanus pontifex omnibus grauis, et fere  intolerabilis est: preterea omnes arguunt, quod ruentibus et collabentibus ecclesiis, quas patrum construxit deuotio, altaribus quoque incultis, palatia exstruit, et ipse non modo purpuratus, sed deauratus incedit. Palatia splendent sacerdotum, et in manibus eorum Christi sordidatur ecclesia. Prouinciarum diripiunt spolia, ac si thesauros Cresi studeant reparare. Sed recte cum eis agit Altissimus, quoniam et ipsi aliis, et sepe uilissimis hominibus dati sunt in direptionem. Et ut opinor, dum sic in inuio errauerint, nunquam deerit eis flagellum Domini. Os siquidem Domini locutum est, quia quo iudicio iudicauerint, iudicabuntur, et sua mensura remetietur eis. Antiquus dierum mentiri non nouit. Hec, inquam, Pater, loquitur populus,  quandoquidem uis ut illius tibi sententias proferam. Et tu, inquit, quid sentis? Angustie, inquam, sunt undique. uereor enim ne mendacii uel adulationis contraham notam, si solus populo contradixero. Sin autem, reatum uereor maiestatis, ne tanquam qui os meum in celum posuerim, crucem uidear meruisse. uerumtamen quia Guido Clemens Sancte Potentiane Presbyter cardinalis populo testimonium perhibet, ei usquequaque contradicere non presumo. Asserit enim in Romana Ecclesia quamdam duplicitatis esse radicem, et fomentum auaritie, que caput et est radix omnium malorum. Neque id quidem in angulo, sed considentibus fratribus, sancto Eugenio presidente, quando aduersus innocentiam meam Ferentini gratis excanduerant,  he publice protestatus est. Unum tamen audacter conscientia teste profiteor, quia nusquam honestiores clericos uidi, quam in Ecclesia Romana, aut qui magis auaritiam detestentur. Quis Bernardi Redonensis, sanctorum Cosme et Damiani diaconi cardinalis continentiam, contemptumque pecunie, non miretur? Nondum natus est a quo munus acceperit. Quod tamen a communione fratrum sinceriore iure proueniebat, interdum accipere persuasus est. Quis non stupeat episcopum Prenestinum, qui scrupulum conscientie metuens, et a participatione bonorum communium abstinebat? Plurium tanta modestia, tanta grauitas est, ut Fabricio non inueniantur inferiores, quem, agnita salutis uia, modis omnibus antecedunt. Quia  ergo instas, urges, precipis, cum certum sit quod Spiritui sancto mentiri non licet, fateor, quia quod precipis, faciendum est, etsi non sitis omnibus operibus imitandi. Nam qui a doctrina uestra dissentit, aut hereticus, aut schismaticus est. Sed Deo propitio, sunt qui non omnium uestrum opera imitentur. Paucorum ergo labes sinceris maculam, et uniuersali Ecclesie infamiam ingerit. Et mea opinione ideo frequentius moriuntur, ne totam corrumpant Ecclesiam. Sed et boni rapiuntur interdum, ne malitia immutentur, et quia Roma corrupta, apud Deum his reperitur indigna. Tu ergo, qui id habes officii, quere et insere humiles, uane glorie et pecunie contemptores. Sed timeo ne,  dum pergis querere que uis, ab imprudente amico audias que non uis. Quid est, pater, quod aliorum discutis uitam, et te ipsum minime perscrutaris? Omnes applaudunt tibi, pater omnium uocaris et dominus, et capiti tuo infunditur omne oleum peccatoris. Si ergo pater es, quare a filiis munera et retributiones exspectas? Si dominus, quare Romanis tuis timorem non incutis, et temeritate repressa, eos ad fidem non reuocas? At urbem uis ecclesie tuis muneribus conseruare. Nunquid eam sic Siluester muneribus acquisiuit? In inuio, pater, es, et non in uia. Eisdem est conseruanda muneribus, quibus est acquisita. Quod gratis accepisti, gratis dato. Iustitia regina uirtutum est, et erubescit quouis pretio permutari. Si gratiosa futura  est, sit gratuita. Nequaquam prostituatur ad pretium, que corrumpi non potest. Integra est, et semper incorrupta. Dum premis alios, et tu grauius opprimeris.« Risit pontifex, et tante congratulatus est libertati, precipiens ut quoties sinistrum aliquid de ipso meis auribus insonaret, hoc ei sine mora nuntiarem. Et cum plurima nunc pro se, nunc contra se respondisset, apologum huiusmodi mihi proposuit. Ait ergo: »Accidit ut aduersus stomachum membra omnia totius corporis conspirarent, tanquam aduersus eum qui uoracitate sua labores omnium exhauriret. Non satiatur oculus uisu, nec auris auditu, laboribus insistunt manus, pedes ab itinere callum induunt, ipsaque lingua utiliter sermonem et silentium moderatur. Omnia  denique membra publicis inuigilant commodis, et in tanta sollicitudine omnium et labore, solus quiescit uenter; et cum omnia parata fuerint que labor multiplex acquisiuit, solus omnia deuorat et consumit. Quid multa? Condixerunt ut a laboribus abstinerent, et graui inedia conficerent illum inertem et publicum hostem. Exacta est sic una dies, secuta est altera tediosior. Tertia adeo perniciosa fuit, ut fere omnibus defectum indiceret. Urgente itaque necessitate, fratres iterum in unum conuenerunt, acturi de salute sua, et hostis publici statu. Cum uero omnes assisterent, oculi languerunt, pes molem corporis non erexit, torpebant brachia, sed et ipsa lingua iners et deficienti palato sociata,  causam communem exponere non presumpsit. Ad cordis ergo consilium omnia redierunt, ibique habita deliberatione, ratio patefecit, quoniam hec mala ingerebat, qui ante denuntiatus fuerat publicus hostis. Ex quo enim ei tributa subtracta sunt, et ipse quasi publicus dispensator, omnibus alimenta subduxit. Et quia nemo potest sine stipendiis militare, cum stipendia non procedunt, debilitatur et frangitur miles. Sed nec in dispensatorem poterat culpa refundi, qui quod non acceperat, minime potuerit aliis erogare. Longeque tutius esse, ut ei quod distribuat ministretur, quam illo euacuato omnia membra esuriant. Factumque est ita: suadente ratione impletus est uenter, refocillata membra, et pax omnium reformata. Absolutus est  itaque stomachus, qui licet uorax sit, et auidus alieni, non sibi tamen petit, sed aliis, que eo exinanito nequeunt sustentari. Tale est, inquit, frater, si recte attendas, in corpore reipublice, ubi licet plurimum appetat magistratus, non tam sibi quam aliis coaceruat. Si enim exinanitus fuerit, nichil est quod membris ualeat impartiri. Nam stomachi in corpore, et principis in republica idem officium est, iuxta illud Q. Sereni:

Qui stomachum regem totius corporis esse
Contendunt, uera niti ratione uidentur;
Huius enim ualidus firmat tenor omnia membra.
At contra eiusdem franguntur cuncta dolore.
Quin etiam, nisi cura iuuet, uitiare cerebrum
Fertur, et integros illinc auertere sensus.
Noli ergo neque nostrum, neque secularium principum  duritiam metiri, sed omnium utilitatem attende.



CAP. XXu. De coherentia capitis et membrorum reipublice: et quod princeps quedam imago Deitatis est, et de crimine maiestatis, et de his que sunt in fidelitate seruanda.

Mihi uero satisfactum est, et persuasus sum deuotos humeros supponere potestati, nec modo fero eam, sed grata est, dum Deo subiecta est, et illius ordinem sequitur. Alioquin si diuinis reluctetur mandatis, et me theomachie sue uelit esse participem, libera uoce respondeo: Deum cuiuis homini preferendum. Sic ergo cohereant inferiora superioribus, sic uniuersa membra se subiiciant capiti, ut religio seruetur incolumis. Rem politicam legitur Socrates instituisse, et in eam dedisse precepta,  que a sinceritate sapientie, quasi quodam fonte nature manare dicuntur. Hoc autem in summa colligitur, ut que in republica humiliora sunt, maiorum officio diligentius conseruentur. Institutionem Traiani, cuius mentio superius facta est, diligentius relege, et hec latius conscripta inuenies. Nobis autem hec de unitate capitis et membrorum ad presens dixisse sufficiat; hoc adiecto quod premisimus, quod lesio capitis, ut prediximus ad omnia membra refertur, et cuiusque membri uulnus iniuste irrogatum, ad capitis spectat iniuriam. Ceterum quod aduersus caput aut uniuersitatem membrorum dolo malo malitia presumit, crimen est grauissimum, et proximum sacrilegio,  quia sicut illud Deum attentat, ita et istud principem, quem constat esse in terris quamdam imaginem Deitatis. Et ex eo quidem maiestatis dicitur crimen, quod persequitur illius imaginem qui solus, sicut illustris comes Legecestrie Robertus, modeste proconsulatum gerens apud Britannias, dicere consueuit, uere et ingenue maiestatis retinet ueritatem. Puta cum quis aduersus principis securitatem, aut populi, quid molitur, siue per se, siue per alium. In huius autem persecutione omnibus equa conditio est: et plerumque fit, ut nec mortis beneficio, in his etiam quos nemo conuenit in uita, liberentur. Sed conuictis mortuis illorum damnatur memoria, et bona successoribus auferuntur. Nam ex quo sceleratissimum quis consilium  cepit, exinde quodam modo sua mente punitus est. Ex quo quis tale crimen contraxit, neque alienare, neque manumittere posse constat, nec ei soluere iure debitorem. Famosi quoque, qui alias ius accusandi non habent, sine ulla dubitatione hic admittuntur; sed et milites, qui alias causas defendere non possunt. Nam qui pro pace excubant, magis magisque ad hanc accusationem admittendi sunt. Serui quoque dominos licenter deferunt, et liberti patronos. Hoc tamen crimen a iudicibus non in occasionem ob principalis maiestatis uenerationem habendum est, sed in ueritate. Nam et spectanda est persona an potuerit facere, et an fecerit, an cogitauerit, et an antequam hoc presumpserit, sane mentis fuerit. Nec lubricum lingue ad penam  facile trahendum est: quanquam enim temerarii pena sint digni, tamen et illis parcendum est, si non tale sit delictum, quod uel ex scriptura legis descendat, uel quod ad exemplum legis uindicandum est. Audiuntur et mulieres in lese maiestatis questione. Nam coniurationem Sergii Catiline Iulia mulier detexit, et M. Tullium consulem in iudicium eius instruxit. Tormentis quidem subdendi sunt, si hoc ratio necessitatis, aut utilitatis inducat, qui criminis eius rei esse creduntur cum illis, quorum consilio atque instinctu ad accusationem uisi sunt accessisse, ut ab omnibus commissis consciis uindicta possit instituta reportari. Sunt autem plurima, que maiestatis informant crimen,  ut si de morte principis tractetur, aut magistratuum, aut arma quis contra patriam tulerit, aut relicto principe de publico bello profugerit, aut concitatum in seditionem aduersus rempublicam sollicitauerit populum: cuiusue opera, doloue malo, hostes populi, reique publice, commeatu, armis, telis, pecunia, quaue alia re adiuuantur, uel ex amicis hostes reipublice fiunt: cuiusue opera, doloue malo factum erit, quo magis obsides pecunia dentur aduersus rempublicam, quo minus etiam gens extranee regionis reipublice obtemperet, fecerit. Item qui confessum in iudicio reum, et propter hoc in uincula coniectum, emiserit, et in hunc modum plurima, que longum, aut impossibile est enarrare. Sed quia formam fidelitatis in eo pre ceteris seruari  oportet, pauca sunt ex quibus quid non liceat, commodissime colligi potest. Necessarii namque contrarium, impossibile est, et ei quod oportet fieri, sola illicita contradicunt. Exigit autem fidelitatis forma, que necessario fidei sunt inserta, incolume, tutum, honestum, utile, facile, possibile. Ne cui fidelitate tenemur astricti, incolumitatem ledamus corporis, aut munitiones quibus tutus est detrahamus, aut presumamus committere; unde honor aut illius utilitas minuamur: sed neque id quod facile est, difficile fieri licet; aut quod possibile est, impossibile. Preterea qui beneficium ab eo, cuius fidelis est, possidet, gerendis eius auxilium et consilium debet. Unde quantum omnium  Domino debeatur, sole clarius lucet, si tantum debetur his, quibus sola fidelitate tenemur astricti. Sed et pena huius criminis est tanta, ut non facile crediderim, nec a dominis insularum, qui frequentius tyrannidem induunt, seuerius quidpiam excogitari posse. Et ne a tyrannorum seuitia pene seueritas processisse credatur, ipsius modestissimi uiri uerba pro parte posuimus. Ait ergo: Quisquis cum militibus, uel cum priuatis, uel barbaris etiam scelestam inierit factionem, aut factionis ipsius susceperit sacramentum, uel dederit, et de nece etiam uirorum illustrium, qui consiliis et consistorio nostro intersunt, senatorum etiam, nam et ipsi pars corporis nostri sunt, uel cuiuslibet postremo qui nobis militat, cogitauerit  ipse quidem ut maiestatis reus gladio feriatur, omnibus bonis eius fisco nostro addictis. Filii uero eius, quibus uitam imperatoria specialiter lenitate concedimus  a materna uel auita, omnium etiam proximorum hereditate ac successione habeantur alieni, testamentis extraneorum nichil capiant. Sint perpetuo egentes et pauperes, infamia eos semper paterna comitetur. Ad nullos unquam honores, ad nulla prorsus sacramenta perueniant. Sint postremo tales, ut his perpetua egestate sordentibus, sit et mors solatium,  et uita supplicium. Denique iubemus etiam eos notabiles esse sine uenia, qui pro talibus unquam apud nos interuenire tentauerint. Ad filias sane eorum, quotlibet numero fuerint, falcidiam.  Tantum ex bonis matris, siue testata siue intestata defecerit, uolumus peruenire; ut habeant potius mediocrem filie alimoniam, quam integrum emolumentum et nomen heredis. Mitior enim circa eas debet esse sententia, quas pro infirmitate sexus, minus ausuras esse confidimus. Uxores sane predictorum recuperata dote, si in ea conditione fuerint, ut que a uiris titulo donationis acceperunt, filiis debeant reseruare, tempore quo ususfructus absumitur, omnia ea fisco nostro se relicturas esse cognoscant, que iuxta legem filiis debeantur. Falcidia  etiam ex his rebus filiabus tantum, non etiam filiis deputetur. Id quod de predictis, eorumque filiis cauimus, etiam de satellitibus consciis ac ministris, filiisque eorum simili seueritate censemus. Sane si quis ex his in exordio inite factionis, studio uere laudis accensus, ipse prodiderit factionem, et premio a nobis et honore donabitur. Is uero qui usus fuerit factione, si tamen incognita ad hec consiliorum arcana patefecerit, absolutione tamen et uenia dignus habebitur.



CAP. XXuI. Quod uitia ferenda sunt, aut tollenda, et a flagitiis distant: et generalia quedam precepta de officio principis; et breuis epilogus quanta sit reuerentia ei exhibenda.

Hec quidem pauca de multis excerpta, de sincera  uena iuris, presenti opusculo curaui inserere, quo et iuris ignari, a maiestatis crimine se ipsos longius amouerent his inspectis, et ne quisquam me ipsum calumnietur in aliquo aduersus auctoritatem principis quidpiam presumpsisse. Dici solet, quia sine lesione ungulorum, non facile remouetur robur a subere: sed multo equius et citius leditur, quisquis obsequium membrorum seiungit a capite. uigeat semper excellentia capitis, quia in eo totius corporis consistit salus. uarro in Satyra que Menippea inscribitur, et de officio matrimonii instituta est, ait: uitium coniugis aut tollendum est, aut ferendum. Qui tollit uitium, commodiorem coniugem prestat: qui fert, se ipsum efficit meliorem. Sic principis et subiectorum uitia, aut ferenda  sunt, aut tollenda. Horum quippe confederatio affectum coniugis aut equat, aut precedit. Sed et ipsa uarronis uerba, ferre et tollere, lepide quidem composita sunt. Apparet autem quia tollendi nomen, correctionis est nota. Constat eiusdem eius esse sententiam, ut feratur, quod tolli non potest. Hoc tamen fidelis adiicit interpretatio, ut uitium intelligatur, quod honeste ferri potest, et religione incolumi. uitia enim flagitiis leuiora sunt, et sunt nonnulla que non ferri licet, aut que fideliter ferri non possunt. Ex causa fornicationis licenter diuertit coniux a coniuge, et plerumque patronus est turpitudinis, qui crimen celat uxoris. Inde est forte: Qui adulteram retinet, stultus et  impius est . Hec autem in mechia corporali et spirituali, quoad aliquid, eque obtinent, etsi deterior sit spiritualis, et studiosius declinanda. Similiter et in membrorum compagine, ferendi aut tollendi uarronis est regula admittenda. Nam quin membra curari oporteat, nemo ambigit, siue in fomento olei, siue in austeritate uini, quod Samaritanus infundit uulnerato, procedat cura. Quod autem tollenda sint, ex eo liquet, quod scriptum est: Si manus tua, uel pes tuus scandalizat te, abscinde eum et proiice abs te. Et si oculus tuus scandalizat te, erue eum et proiice abs te . Hoc in membris omnibus principi arbitror obseruandum, ut non modo eruantur, abscindantur, et procul eiiciantur, si fidei aut publice  saluti dentur in scandalum, sed ita conterantur, ut in exterminio unius, uniuersorum incolumitas procuretur. Cui, inquam, parcet, qui etiam in oculos suos seuire precipitur? Utique nec auris, nec lingua, aut si quid aliud in corpore reipublice degit, securum est, si insurgat in animam, ob gratiam cuius ipsi oculi effodiuntur. Cum autem Deus offenditur abusu criminum, aut Ecclesia conculcatur, totius anime periclitatur salus. Quod ita alienum est ab officio principis, ut quoties ista proueniunt in republica, aut omnino non sentire credatur princeps, aut dormire, aut in diuersorio esse. Sol eminet uniuersis, ut cuncta uideat, et diiudicet uniuersa. Solem alterum, principem esse credo. Recte utique facit, cum

 Ignauum fucos pecus a presepibus arcet. 
qui aluearia spoliant, et quidquid dulce est ebibunt, aut asportant. Recte facit cum Ecclesie promouet culmen, cum religionis dilatat cultum, cum superbos humiliat, et exaltat humiles, munificus in egenos, in copiosos frugalior; cum uirtutes premio, et uitia equa penarum lance remunerat, cum iustitia usquequaque ambulat ante eum, et ponit in uia prudentie, aliarumque uirtutum, gressus suos. Equidem

Sic petitur celum, non ut ferat Ossan Olympus,
   Summaque Peliacus sidera tangat apex. 
Inquit Sapientia: Ne gloriosus appareas coram rege,  et in loco magnorum ne steteris . Eoque spectat sapientis edictum, ut quisquis non humiliatur in facie principis, merita confusione obductus, gloria quam usurpauit, dignus est spoliari. Honorum siquidem distributor est, et dum recte ministrat principatum, penes eum est perpetua dispensatio munerum. Recte quidem ministrat, cum eo presidente, letantur populi, et in regno equitatis totius terre latitudo exsultat. Perpetua, inquam, quia, ut scriptum est, rex qui iudicat in ueritate pauperes, thronus eius in eternum firmabitur . Quis ergo honorem detrahat ei, quem audit a Domino perpetuo munere honoratum? Plane in insensibilem principis statuam quidquam presumere, quandoque crimen exstitit maiestatis,  et morte acerbissima, prout ueteribus placuit, puniendum. Quis ergo in imaginem Dei, qui est princeps, malitia presumente impune offendit? Proinde consiliosissimum est illud Sapientis: In cogitatione tua, regi non detrahas, et in secreto cubiculi tui ne maledixeris diuiti, quia aues celi portabunt uocem tuam, et qui habent pennas annuntiabunt sententiam . Nunquid ergo quidquam licebit in opere, aut uerbo, cum et ipsa cogitatio, cubiculique secretum, et sententia cordis arceatur, ne quid moliatur, aut concipiat aduersus principem?



CAP. XXuII. Quod Gnathonici peruertunt omnia, nec uera fateri patiuntur, et quod eis exemplo Marsie corium detrahendum est, si sapiant diuites: et quod calumniatores pauperum Deus ipse persequitur.

 Ceterum si Gnathoni creditur, quisquis non arridet ditibus, etiam cum malefecerint, aut non applaudit in pessimis eorum, uidetur aut inuidere fortune, aut officio non differre. Nam apud Gnathonicos ueritatis eloquium, crimen est maiestatis. Impetrata tamen uenia, unum pro membris in auditu capitis insero, non tamen ego, sed Spiritus sapientie, Spiritus ueritatis, Spiritus sanctus: Qui obturat aurem suam ad clamorem pauperis, et ipse clamabit, et non exaudietur . Non equidem exaudietur a capite suo, quoniam caput eius Christus est, et in Christo Deus, et Deus Christus, qui liberat pauperem a potente, et confringit omnia intumentia regna terrarum, lapis precisus de monte  sine manibus, eripiens inopem de manu fortiorum eius; egenum et pauperem a diripientibus eum. Si ergo quisquam, quicunque sit ille, insurgit in eos, quorum patronus, imo Pater est Christus, procul dubio in se ipsum prouocat lapidem, quo irruente, comminuta est statua, quam uidit Nabuchodonosor, que regnorum uarii splendoris et roboris seriem figurabat. Nec proficit in tortura pauperum, multiplicare uota, et quasi Deus muneribus corrumpi queat, eum simulatis potius quam ueris ab impenitente eleemosynis attentare, cum sapientia protestetur, quia ruina est homini deuorare sanctos, et post uota retractare. Et illud: Hostie impiorum abominabiles Domino, quia offeruntur ex scelere : et qui offert sacrificium de rapina pauperis,  quasi filium immolat patri. Nec mihi imputetur, si de manu eorum fraternus sanguis exquiritur, aut operum suorum reportant premia in eadem mensura quam ipsi intulerunt: quoniam non ego, sed Altissimus dicit et facit hec omnia. Ego quidem non tantum bonis et modestis, sed etiam dyscolis arbitror seruiendum in omni humilitate et reuerentia, fideliter tamen et in cultu potestatis Deum uenerandum, a quo est instituta. Unde et Hebrei precipiuntur orare pro Babyloniis, quia in pace principum, quies est populorum, et Christus ipse Cesari tributa a fidelibus censuit esse soluenda. Omnia tamen peruertit Gnatho, et eo iudice ueri professio, maiestatis crimini cequatur, dignus  plane cui alumnus Apollinis, id est sapientie cultor, pellem detrahat exemplo Marsie, qui dum contendit

Phebum superare canendo, 
uictus indumento nature spoliatur. Eum namque adulatorum factio imitatur, et infelicem Satyrum implet, dum numina sua  uanis laudibus uelut instrumentis musicis, non tam superare molitur, quam excecare. Semper quidem iuuenescit in uitio, que nunquam grauitate sensuum maturatur, leuis, lasciua, loquax, et que ad omnem auram, quauis arundine citius agitatur.



CAP. XXuIII. Auctoritate Socraticorum quando quis de suo commendatur, et quando aliena sit laudatio.


Et licet hi tibicines uanitatis, aliorum supplantationi semper insistant, in commendatione illius quod maxime suum cuiusque est, aut rarius occupantur, aut minus. Tunc enim quisque maxime, et de suo commendatur, cum ad sapientie laudes lingua predicantis accedit. Cetera namque omnia aliena sunt. Suum cuiusque, quod sapit. Suum, inquam, non tamen a se, sed ab eo cuius munus est, quidquid laudem meretur in homine. Et hic quidem non meus est sermo, sed quem omnium sapientum cetus concelebrat, et quem in libro, qui inscribitur de Deo Socratis, facile est inuenire. Cuius uerba propter elegantiam sensuum, et orationis lepidam uenustatem, curaui inserere, ut his que scribuntur,  promptius adhibeatur fides, cum de purissimo fonte maiorum eadem profluxisse constiterit. Ait itaque Apuleius: Nihil eque miror, quod cum omnes et cupiant optime uiuere, et sciant non alia re uiui quam animo, nec fieri posse, quin, ut optime uiuas, animus colendus sit, tamen homines animum suum non colant. At, si quis uelit acriter cernere, oculi curandi sunt, quibus cernitur. Si uelis perniciter currere, pedes curandi sunt, quibus curritur. Itidem si pugillare ualide uelis, brachia uegetanda sunt, quibus pugillatur. Similiter in omnibus ceteris membris sua cuique cura pro studio est. Quod cum facile omnes perspiciant, nequeo satis mecum reputare, et perinde ut res est, admirari, cur non etiam animum suum ratione excolant. Que quidem  ratio uiuendi, omnibus eque necessaria est, non ratio pingendi, nec ratio psallendi, quas quiuis bonus sine ulla animi uituperatione, sine turpitudine, sine labore contempserit. Nescio ut Sibimenias tibiis canere, sed non pudet me tibicinem non esse. Nescio ut Apelles coloribus pingere, sed non pudet me non esse significum. Et idem in ceteris artibus, si omnes persequar, licet tibi nescire, nec pudet. Enimuero dic sodes, nescio bene uiuere ut Socrates, ut Plato, ut Pythagoras uixerunt, nec pudet me nescire bene uiuere. Nunquam hoc dicere audebis. Sed in primis mirandum est, quod ea que minime uolunt nescire, discere tamen negligunt, et eiusdem artis simul disciplinam et ignorantiam detrectant. Igitur quotidiana eorum era dispungas; et  inuenies in rationibus multa prodige profusa, et in semet nichil: in sui dico demonis cultum, qui cultus non aliud quam philosophie sacramentum est. Plane quidem uillas opipare exstruunt, et domos ditissime exornant, et familias numerosissime comparant. Sed in istis omnibus, in tanta affluentia rerum, nichil est, preterquam dominus ipse, pudendum. Nec iniuria. Cumulata enim habent, que sedulo percolunt. Ipsi autem sordidi, indocti, incultique circumeunt. Igitur illas species, in quas patrimonia sua profuderunt, amenissimas, et exstructissimas deprehendas, uillas emulas urbium conditas, domos uice templorum exornatas, familias numerosissimas, et calamistratas, opiparam supellectilem,  omnia affluentia, omnia ornata preter ipsum dominum: qui solus, Tantali uice, in suis diuitiis inops, egens, pauper, non quidem fluentem, illum fugitiuum captat, et fallacis unde sitim, sed uere beatitudinis, id est secunde uite, et prudentie fortunatissime, sitit et esurit. Quippe non intelligit eque diuites spectari solere, ut equos mercamur. Neque enim in emendis phaleras consideramus, et balthei polimina inspicimus, et ornatissime ceruicis diuitias contemplamur. Si ex auro et argento, et gemmis, monilia uarie gaze dependent, si plena artis ornamenta capiti et collo circumiacent, si frena celata, si ephippia fucata, si cingula aurata sunt: si istis omnibus exuuiis amolitis et amotis, equum ipsum nudum, et solum corpus  eius et animum contemplamur; ut sit ad speciem honestus, ad cursuram uegetus, et ad uecturam ualidus. Iam primum in corpore si sit

Argutumque caput, breuis aluus, obesaque terga,
Luxuriatque toris animosum pectus honestis. 
Preterea si duplex agitur per lumbos spina. uolo enimuero non modo perniciter, uerum etiam permolliter peruehat. Similiter igitur et in hominibus contemplandis noli illa aliena estimare, sed ipsum hominem penitus considera: ipsum, ut meum Socratem pauperem, exspecta. Aliena autem uoco, que parentes pepererunt, et que fortuna largita est, quorum nichil laudibus Socratis mei admisceo: nullam generositatem, nullam prosapiam, nullos  longos natales, nullas inuidiosas diuitias. Hec enim cuncta, ut dico, aliena sunt. Sata Prothaonio gloria est, qui talis fuit, ut eius nepotem non puderet. Ergo omnia similiter aliena numeres licebit. Generosus est? parentes laudas. Diues est? non credo fortune. Magis ista dinumero. ualidus est? egritudine fatigabitur. Pernix est? abibit in senectutem. Formosus est? exspecta paulisper et non erit. At enim bonis artibus doctus, et apprime est eruditus, et quantum licet homini, sapiens et boni consultus. Tandem aliquando ipsum uirum laudas. Hoc enim nec a patre hereditarium est, nec casu pendulum, nec a suffragio adminiculum, nec a corpore caducum, nec ab etate mutabile. Hec omnia meus Socrates habuit, et ideo cetera habere contempsit.  Quin igitur et te ad studium sapientie ingeris, uel propera saltem, ut nichil alienum audias in laudibus tuis; sed ut, qui te uolet nobilitare, eque laudet, ut Accius Ulyssem laudat in Philotheca, primo eiusdem tragedie sue principio:

Inclyte, parua predite patria;
Nomine celebri, claroque potens
Pectore, Achiuis classibus auctor,
Grauis Dardaniis gentibus ultor,
Lertiade. 
Nouissime patrem memorat. Ceterum omnes laudes eius uiri audistis. Nihil inde nec Lertes sibi, nec Anticlea, nec Acrisius uindicat. Hec tota, ut uides, laudis huius propria Ulyssi possessio est. Nec aliud te in eodem Ulysse Homerus docet, qui semper ei  comitem uoluit esse prudentiam, quam petico ritu Mineruam nuncupauit. Igitur hac eadem comitante, omnia horrenda subiit, omnia aduersa superauit. Quippe ea adiutrice Cyclopis specus introiit, sed egressus est. Solis boues uidit, sed abstinuit. Ad inferos demeauit, sed ascendit. Eadem sapientia comitante, Scyllam preternauigauit, nec ereptus est, Charybdi consertus est, nec raptus est. Circes poculum bibit, nec mutatus est. Ad Lotophagos accessit, nec remansit. Sirenas audiit, nec accessit.



CAP. XXIX. Quod pro merito principis formatur populus, et ex merito populi, formatur principatus, Deoque placido creatura quelibet mansuescit, et seruit homini.

Hec Apuleius eleganter quidem et splendide: et  utinam audiatur. Si enim in sui ipsius cultu quisque laboret, et que exteriora sunt, reputet aliena: profecto optimus erit status singulorum et omnium, uigebitque uirtus, et ratio preualebit, regnante undique mutua caritate, ut sit caro subiecta spiritui, et spiritus plena deuotione Domino famuletur. Que si processerint, nec tumore capitis onerabuntur membra, nec destitutione membrorum, aut ignauia languebit caput. Ista siquidem a peccati infirmitate proueniunt. Nam et inferiorum delicta, bonum principem demerentur, et peccata superiorum subditis sunt occasio et auctoritas delinquendi. Unde illud: Omne caput languidum, et omne cor merens, a planta pedis usque ad uerticem capitis non est in eo sanitas . Mansuescit itaque princeps ab innocentia  populi, et populares motus reprimit innocentia principalis. Placido namque Deo, omnis creatura mitis est, et seruit homini, et eo indignante, omnis creatura armatur in ultionem eius. Coruus Eliam pauit. Ursus famulatum impendit prophete. Ut parcat Danieli, ferocitatem nature dediscit leo, et collectam nescit esuriem. Unda siccis iustorum calcatur pedibus. Aduersus pueros succensus ignis in fornace non proficit. Ad uotum fidei, er imbres, et terra fructum negat, et celum ipsum in impios euomit ignes suos.



CAP. XXX. Breuis epilogus aduersus Gnathonicos.

Ceterum dum ista prosequimur, nobis insidiantur Gnathonici, ut in inuidiam felicium, quecunque sunt dicta, retorqueant. Ut mendacii, aut temeritatis  nos reos faciant, mentiuntur nos legem imposuisse principibus, et colla eorum iugo importabili onerasse. ueritas siquidem inimica est illis, et inimicitias diuitum procurant amatoribus ueritatis, quorum ut gratiam consequantur, nichil in uerbo aut opere erubescunt. Ad singula clamat Gnatho, seu bona, seu mala sint, pulchre, bene, recte.

Pallescit super his, etiam stillabit amicis
Ex oculis rorem, saliet, tundet pede terram,
Ut qui conducti plorant in funere, dicunt,
Et faciunt prope plura dolentibus ex animo, sic
Derisor uero plus laudatore mouetur. 
Et nescio quomodo omnes ipsos etiam probos expugnant, et qui adulatorum nequitiam detestantur, a quibus etsi non sit laus quesita, nichilominus oblata  delectat. Istis, dum ueritati insisto, nequaquam placere possum, sed nec ob eorum gratiam dignor non acquiescere ueritati. Non est tamen quod mihi possint opponere, nisi quod mihi et illis non conuenit, et quod interdum alicui amicorum, dum in manibus eorum labitur, in aure suggero,

Ne te decipiant animi sub uulpe latentes. 
Hi quidem imperatores sunt curialium nugatorum, quorum si unum offenderis, omnibus aliis reus eris. Gnathonicorum ergo consilio conuenerunt ambitiosi, inuidi, superstitiosi, et similes, dicentes sibi bella parari, et me in eos uelle  caninam facundiam exercere, cum tamen id minime proposuerim,  nisi aut eorum iniuriis urgeat, aut auctoritate superioris amici, ad hoc stylum, licet hebetem, impellentis. Est quidem quod magis affectat animus, ut curialibus cedens nugis, illis quibus placent, faciam locum. Nam, ut de aliis taceam, non possum ferre Quirites Gnathones, qui sibi nil actum credunt, dum aliquis restiterit, cuius oculos non obducant ad tenebras, reprobato oleo peccatoris. Quod si quis effugerit, non tam Gnathonis, quam principalium uirorum censetur hostis. ualeat ergo curia cum tolerabilibus nugis, dum Gnathonicorum factio abeat, semper in malam rem, et fiant semper nouissima illius deteriora prioribus. Ceteros dies  suus exspectat, et otium, etsi infecundi pectoris angustia, et oris ariditas infacundi non habeat penes se, quod possit omnibus impartiri. Tu quando ambitiosos, et inuidos, ceterosque, domi nostre latentes, egredi uelis, si tamen premissi libelli placuerint, exspectanti denuntia, et in uerbis tuis calcaribus urgebuntur, ut in publicum prodeant. Non enim omnes aggrediendi sunt pariter, nec posset consertus eorum cuneus facile expugnari, cum nec ipse cohortes leuiter in numerum cadunt.

Non mihi si centum lingue sint, oraque centum,
Omnia nugarum percurrere nomina possem. 



LIBER SEPTIMUS.



PROLOGUS.


Egressus aula curialium, declinassem consortia nugatorum, nisi me in ipso limine abeuntem, tue preceptionis detinuisset auctoritas. Cum enim tibi cordis mei angustias denudarem, et de temporis ac uite iactura conquererer, omnia me, quoad Deus aliud reuelaret, statumque meum reformaret in melius, forti animo perferre precepisti, suadens ut more laborantium, qui cantilenis et uocum dulcedine, laboris tedia propulsant aut minuunt, rerum temporisque dispendia compensarem. Nam et itinerantibus uia facilior uidetur et breuior, si iucunde narrationis sensibus, aut uocis dulcissime modulis recreetur. Sic et me lectionis, aut alterius officii studio iubes insistere, et si aliud non conceditur,  de me ipso, et uariis fortune formis conqueri, saltem mihi et Musis. Grandis enim profectus est ad philosophiam aspiranti, uirtutis in se deplorare defectum. Ad hec quid tibi respondeam, comicus suggerit, quia

Omnes cum ualemus, recta consilia egrotis damus.
Tu autem si hic sis aliter sentias. 
Sic, sic a captiuatis, quorum organa in salicibus suspensa sunt, queruntur uerba cantionum, que cantari omnino nequeunt, aut non solent in terra aliena. Licet enim uirtus iniurias captiuitatis ignoret, aut suo priuari non possit officio, rarus est admodum, qui philosophicis et curialibus officiis sufficiat morem gerere, cum hec sibi plerumque constet plurimum  aduersari. Unde rem fere impossibilem uideris imperare, presertim cum ego sim homo sub potestate constitutus, et inuitus faciam plurima necessitate obsequendi, et in his que proprie uoluntatis et sapientie instinctu gerenda sunt, mihi uix tempus indulgeatur ad pauca. Dies et nox necessariis et alienis occupationibus transiguntur, ut nec rei familiari curam impendere liceat; et tu hortaris ut scribam? Homo quidem imperitus sum scientia et sermone, et unum quod non accepi aliis erogabo?

 Nauem si poscat sibi peronatus arator,
Luciferi rudis, exclamet Melicerta perisse
Frontem de rebus. 
Si itaque uis ut scribam, da, uel potius ab eo qui scientiarum dominus est, scientiam impetra, unde scribam, da tempus expeditum, et necessitatum domesticarum exclude molestias.

Nam si uirgilio puer et tolerabile desit
Hospitium, caderent omnes a crinibus hydri. 
Preterea uereor ne dum ad obsequium deuotus accingor, dispendium pudoris faciens, emulorum prouocem linguas, qui mala aliena facillime carpunt, et bona difficillime imitantur. Quod autem, si aliud  non licet, uis ut de fortune calculo, mihi et Musis querar, suadente quidem mentis angustia, facillimum est, cum, teste Gregorio Nazianzeno, nichil suauius uideatur hominibus quam aliena loqui, uel aliena curare, sed a composite mentis arbitrio uideatur alienum. Decet enim sapientem mentem componere, ut ad omnem fortune impetum, querelis exclusis, scutum rationis quasi uolubile pretorium philosophantis opponat. Qui enim cum status sui qualitate rixatur, nisi forte de peccati corruptione languidus ingemiscat, nondum philosophantis ingressus est uiam. De me quidem merito queri possum, qui exigentibus culpis meis, in id miserie proiectus sum, ut in flagella paratus uidear, et os meum nocte doloribus perforetur, et qui me comedunt,  non quiescant. Cum ergo dolor meus in conspectu meo sit semper, putasne possit calami, uel stridentis fistule suauitate mulceri? Faciam tamen utrumque, auctore Domino, quod hortaris, et inter uarias opes et delicias nationum, quibus affluis, ieiuni pectoris, et aride lingue qualiacunque munuscula tuo nomini consecrabo. Non enim de subtilitate sententiarum, aut uerborum uenustate presumo, sed de sinceritate deuotionis uite, cum quouis oratore contendam: certus quod eam pre auro sapientum,  et eloquentium argento acceptabis, discipulus illius, qui duo minuta uidue, pomposis oblationibus diuitum pretulit. Erit etiam fauore digna simplicitas, et non quem sensum prima facie uerba significent, sed ex quo sensu, uel ad quem sensum fiant, fidelis lector, attendes. Sic enim nugis seria immiscentur, et falsa ueris, ut ad summe ueritatis cultum, omnia ex proposito referantur. Nec moueat, si qua eorum, que hic scribuntur, aliter inueniantur alibi, cum et historie in diuersis gestorum casibus sibi inuicem reperiantur contrarie, sed ad unum utilitatis et honestatis proficiunt fructum. Nam periculum ueri statuendi mihi non facio; sed que apud diuersos auctores legi, ad utilitatem legentium, sine inuidia communicare proposui. Nam et Apostolus, non quecunque  scripta sunt, uera sunt, ait, sed: Quecunque scripta sunt, ad nostram doctrinam scripta sunt , licet uniuersitas eorum, de quibus loquitur, ad illa sola possit arctari, que in lege scripta sunt et prophetis, de quorum ueritate nemo ambigit, nisi qui fidei catholice non concordat. Quedam uero que in libris auctorum non reperi, ex usu quotidiano et rerum experientia, quasi de quadam morum historia excerpsi. Si qua uero ad grauioris philosophie exercitationem uidentur accedere, academicorum more inuestigandi animo potius, quam peruicacia contendendi, sic constet esse proposita, ut in examinatione ueri, suum cuique iudicium liberum reseruetur, et inutilis scribentium censeatur  auctoritas, ubi sententia potior refragatur. Propositum tamen est, in his precipue uersari, unde perniciem error non contrahit, et ad illorum definitionem presumptione temeraria non assurgere, in quibus sine periculo non erratur. Nemo autem in iniuriam suam reputet quidpiam dici, cum nulla sit derogatio personarum, sed fugiendorum sola concussio uitiorum. In quo quidem me prestitum ire obsequium, tam malis quam bonis arbitror, dum in his approbatur quod faciunt, et hi notatis uitiis possint proficere, ut probentur. Sed hec hactenus. Cur autem academicos pre ceteris placeat imitari, sermo succinctus aperiet.



CAP. I. Quod academici modestiores fuerint aliis philosophis, quos temeritas excecauit, ut darentur in reprobum sensum.


Antiquos quidem philosophos floruisse ingeniis, et studio profecisse, iam non celebris opinio est, sed omnibus in commune persuasa sententia. Ad res enim ex natura fere incomprehensibiles, studio et exercitatione uiam sibi fecit ingenium, et illorum beneficio plurima publicata sunt posteris, quibus gaudemus et miramur inuentis. Mundum dimensi sunt, celum suis regulis subiecerunt, nature uarias scrutati sunt causas, et uniuersitatis opificem, defecatis quodam modo sunt oculis contemplati. Quasi ergo mole Gigantea subuecti, et iam non humanis uiribus roborati, intumuerunt, indixeruntque bellum gratie Dei, de uigore rationis libero confisi arbitrio, ac si secundum fabulas,  essent celo captiuo uirtutum, quibus efferebantur, brachia iniecturi. Deiecti sunt itaque dum alleuarentur, et dicentes se esse sapientes, stulti facti sunt; et obscuratum est insipiens cor eorum, ut qui omnia fere pernouerant, perniciosissime errarent in maximis; et uariis distracti opinionibus, etiam numina ignorarent. Si cui uero fabularum instrumenta uilescunt ; si gentilium, inquam, figmenta uilescunt, sic dum in campo Sennaar fundamenta Babylonis iacit impietas, dum turris elationis, et contradictionis machina in celum erigitur, de alto precipitii a Deo facta est linguarum  diuisio, subtractoque impiis uerbi commercio, ex necessitate secuta est secessio populorum. Sic et philosophi, dum ingenii sui machinas, suo quodam theomachie genere in altum erexerunt, uere eis incommutabilis et indeficientis ueritatis subtracta est unitas; et ignorantie nebulis obuoluti, eorum que ab una et singulari ueritate uera sunt, maximam notitiam perdiderunt, uti in sensum reprobum dati esse conuincerentur ab operibus suis, et tanquam recedente duce, spiritu scilicet ueritatis, dispergerentur in uarias sectas erroris, et insanias falsas. Et eo quidem miseriores effecti sunt, quod in his defectum suum minime agnoscebant. Hinc est, quod dum Pronen suam Stoicus ueneratur,  omnia necessitatis lege constringit. Epicurus econtra, dum rerum tuetur libertatem, dispositionem euacuat, et omnia casibus fluctuare contendit. E regione consistunt utriusque cultores, et de singulis fere rerum articulis dimicant; et quasi Palladis sacramento astricti, solas paradoxas loquuntur, aut , et eas usquequaque ueras esse confirmant. Academici uero uitantes precipitium falsitatis, in eo quidem modestiores sunt, defectum suum minime diffitentur, et in rerum ignorantia positi, fere de singulis dubitant. Quod quidem longe tutius est, quam incerta temere definire. Academicorum quoque iuuat opinionem, quod non modo Heraclides Ponticus, et Cicero noster, in summa ingeniosorum uirorum laude recepti,  tandem ad eos transierunt; sed et alii plures, quos percurrere longum est. Nonne ergo preferendi sunt aliis, quos et asserendi modestia, et tantorum uirorum commendat auctoritas?



CAP. II. De errore academicorum: et quos eorum liceat imitari, et que sunt dubitabilia sapienti.

Non tamen omnes, qui academicorum censentur nomine, hanc dico modestie regulam tenuisse; cum et professio scissa sit, et pro parte tam risui pateat, quam errori. Quid enim ineptius quam fluctuare in singulis, et nullius rei habere certitudinem, et nomen philosophi profiteri? Nam qui de omnibus dubitant, eo quod nichil habeant certum, tam a fide, quam a scientia alieni sunt. Licet enim fides ad scientie brauium non perueniat, dum quasi  per speculum ueritatem absentium contuetur, habet tamen certitudinem, caligine ambiguitatis exclusa. Porro si de singulis academicus dubitat, de nullo certus est, nisi forte et hoc ipsum incertum habeat, an contrariis existentibus, in eodem, circa idem, posset et dubius et certus esse. Sed an dubitet, incertum habet, dum hoc ipsum nescit, an nesciat. Cum uero in eo homo ceteris animalibus prestet, quod ratione uiget, et intelligentia . Cum, inquam, discernendi et intelligendi uiribus homo precedat, quis prestantiorem bestiis, aut potius  quis non inferiorem, et, ut ita dicam, quis brutiorem non credat hominem, cui ratio non discernit, intellectus non sapit; cum et bruta ad quamdam rationis imaginem quodammodo uideantur assurgere? Nam et canis suos discernit affectus, beneficiorum memor est, familiaritatem cum homine ab experientia rerum et usu contrahit, et amicitie pre ceteris, quasi fidem familiaribus exhibens, rationis et intellectus quodam nobilitatur ingenio. Sed et iniuriarum memoria camelo tenaciter residet, et rhinoceros, qui et unicornis est, uirginis integritatem sic agnoscit, ut duntaxat illius fere amplexibus capiatur. Odorem panthere cetera sequuntur animalia; et quod mirabilius est, pisces in gurgitibus ad speciem auri conueniunt: unde et seuientis luxurie  imperator Nero, aureis, ut dicitur, retibus piscabatur. Quid multa?

Torua leena lupum sequitur, lupus ipse capellam,
Florentem cytisum sequitur lasciua capella. 
Et in hunc modum uoluptate sua trahuntur plurima: quod, ut credo, euenire non posset, si de affectibus suis uel bruta animalia dubitarent. Qui ergo ad singula nescii sunt, qua temeritate uel impudentia, philosophandi professionem arripiunt? Nam sicut ab eo quod notum est, notio, sic et ratio ab eo, quod ratum est, id est certum et firmum, grammatice denominatur. Et profecto inanis est ratio hominis, cui nichil persuaderi potest, quin semper et in omnibus  opinionum lubrico uacillet. Quid enim ei philosophia confert, qui semper fluctuat opinionibus; et cui, in ostendenda felicitatis uia, rationis lumen exstinguit, et quasi oculum eruit, ut cautius et rectius pergat uiator, cui ostensura est uiam? Nonne et plurimum obest illi qui excecatur? Quid potius sequetur, qui tanta contrarietate distrahitur? Sane ad patriam nemo peruenit, nisi qui unam sequitur uiam; et qui omni uerbo aurem accommodat, nunquam quietus erit. Nonne similior est lethargico, aut insipienti, siue insano, quam philosopho, qui cum somnii meminerit, an dormierit dubitat, et cum cibo satiatus est, an ieiunus sit, nescit, et nullius eorum que egit uel in proximo, scientiam habet? Deinde, quanam uir in  philosophie inuestigatione proficiet, cui ratio nichil persuadeat, quod teneat, aut sequatur, sed est ad omnia semper incertus? Talis utique academicus, cum nec brutis animalibus ualeat adequari, nec dignus est hominis, nedum philosophi, uel honore, uel nomine. Et quidem aduersus istorum ineptias, magnus pariter et fidelis doctor Ecclesie Augustinus, sed et Cicero, ualidis rationibus et sermone elegantissimo copiosius disputant. uerumtamen ad illos, qui de singulis dubitant, que sapienti faciunt questionem, Cicero, se ipso teste, transiuit; nec eos noster Augustinus persequitur, cum et ipse in operibus suis, academico temperamento utatur frequentius, et sub ambiguitate proponant multa, que alii confidentius, nec magis temerarie disputanti,  non uiderentur habere questionem. Mihi tamen non uidetur quisquam eo loqui securius, qui ita circumspectus est in uerbo, ne prolabi possit ad falsa. Sunt autem dubitabilia sapienti, que nec fidei, nec sensus, aut rationis manifeste persuadet auctoritas, et que suis in utramque partem nituntur firmamentis. Talia quidem sunt que queruntur de prouidentia, de substantia, quantitate, uiribus, efficacia, et origine anime; de fato, de facilitate nature, casu, et libero arbitrio; de materia et motu, et principiis corporum, de progressu multitudinis, et magnitudinis sectione; an terminos omnino non habeant, an eos duntaxat tandem inueniant. De tempore et loco, de numero et oratione, de eodem et diuerso, in quo plurima attritio  est, de diuiduo et indiuiduo, de substantia et forma uocis, de statu uniuersalium, de usu et fine, ortuque uirtutum et uitiorum: an omnes uirtutes habeat, qui unam habet: an omnia peccata sint equalia, et equaliter punienda. Item de causis rerum et adiunctione earum, uel repugnantia, de affluxione et defluxione Oceani, de ortu Nili, de humorum in animalibus corporibus augmento et diminutione ad motum lune, de uariis latentis nature secretis: de officiis et figuris causarum, que in contractibus, aut quasi contractibus, maleficiis, aut quasi maleficiis, aut aliis rerum formis uarie oriuntur, de natura et operibus eius: de ueritate, et primis rerum initiis, in quibus humanum  ingenium deficit, an angeli omnino sua non habeant, aut qualia habeant corpora, et que pie queruntur de ipso Deo, qui totius nature rationalis excedit inuestigationem, et super omnia, que mente possunt concipi, exaltatur. Possent in hunc modum enarrari quamplurima, que sic dubitationem sapientis admittunt, ut tamen dubitatio ipsa uulgum pretereat. In his itaque facile crediderim academicos tanto modestius dubitasse, quanto eos temeritatis precipitium diligentius precauisse reperio. Adeo quidem, ut cum apud scriptores in locis non passim dubiis, uerba quodammodo ambigua, qualia sunt hec, si forte, fortasse, et forsitan, proferuntur, academico dicantur usi temperamento, eo quod temperatiores aliis academici fuerint, qui  omnem ueriti sunt temerarie definitionis subire notam, et precipitium falsitatis.



CAP. III. Unde dicti sint academici: aut quis timor, aut passio mentis, secundum A. Gellium et Stoicos, in sapientem cadat.

Academici quidem dicti sunt ab academia, unde Plato exstitit oriundus, qui eumdem sue natiuitatis locum, et studendi usu, et discipulorum frequentia, meritorumque suorum celebritate fecit insignem. Illum uero locum ceteris pretulit, eo quod ad incutiendum timorem, quo uitia reprimerentur, et agnita conditione sui, modestia fidelius reseruaretur, maxime uisus est ex frequenti terre motu, quo sepe colliditur, esse idoneus. Timor enim sicut modestie cognatus est, ita familiaris est sapienti.  Non ille tamen qui mentem turbat, et quasi turbine quodam rationis et intelligentie prestringit oculum, sed qui componit animum, et quasi humilitatis fomes, hominem reddit ad omnia uirtutis officia aptiorem. Unde in libris Noctium Atticarum scribit Aulus Gellius, uir elegantis eloquii, et multe scientie, se aliquando nauigasse cum quodam philosopho, eoque nobili inter Stoicos. Illis autem ex magna parte in sententiam sedit, timori locum non esse in animo sapientis, cum omnia ex necessitate proueniant, stultumque sit timere, quod uitari non potest: et econtra unicum sit remedium, ut uir prudens fortitudinis uires preparet, et robore patientie, quasi solidissimo animo inuicti clypeo, omnia tela necessitatis excipiat. Cum ergo nauigium  turbato mari, uentorum uehementia, celoque minaci periculosissime iactaretur, philosophus ui timoris expalluit. Deinde cum tempestate transacta securitas prebuisset colloquendi, ut fit, et congarriendi locum, sociorum unus diues, luxuriosus, Asiaticus, cepit compellare philosophum, et illudere ei, eo quod contra professionem suam timore palluerat, cum ipse, qui minime philosophabatur, mansisset intrepidus in eo, quod impendebat, exitio. At ille Aristippi Socratici responsum retulit, qui cum in re simili similiter, et a consimili argueretur, respondit: illum pro anima nequissimi nebulonis merito non fuisse sollicitum: se autem debuisse timere pro anima Aristippi. Diuitis ergo  questione depulsa, accessit Aulus Gellius, non exagitandi animo, sed discendi, familiariter querens, quenam esset causa timoris sui, cum preceptum sit discipline Stoicorum ne mortis timeatur aduentus, quam constat esse indubium terminum uite. Ille autem, cum discendi auiditate gnauiter accensum uidisset hominem, librum Epicteti Stoici de mantica protulit, in quo scripta erant ea, que congruebant decretis Zenonis et Chrysippi, qui dicuntur fuisse principes Stoicorum. Cum ergo librum in manibus Aulus Gellius tenuisset, inuenit Stoicis placuisse, non esse in potestate hominis, ut uisa, que phantasias appellant, in animum ueniant, aut recedant, et cum uenerint ex terribilibus rebus, aut contra, necesse asserunt moueri animum  etiam sapientis, ut paulisper metu trepidet, tristitia contrahatur, dilatetur letitia, cupiditatibus moueatur, tanquam his passionibus preuenientibus rationis et mentis officium, nec tamen ideo conscientiam mali in mente uersari, nec approbari ista, aut eis aliquem indulgeri consensum. Hoc enim esse uolunt in potestate: idque interesse censent inter animum sapientis et stulti, quod stultus consensu mentis passionibus cedit, sapiens autem, licet eas necessitate patiatur, retinet tamen de rationabiliter appetendis uel fugiendis, ueram et firmam inconcussa mente sententiam. Hec quidem illi auctore A. Gellio, et pro parte eleganter et uere. Errant tamen, si istarum passionum, que necessarie sunt, repressionem et castigationem  citra gratiam uiribus suis ascribunt, eo quod solius miserentis Dei est, non utique currentis hominis ant uolentis, ut he in usum iustitie conuertantur. Hoc autem sufficiat demonstrare, quod timore modestia dispensatur, et philosophandi prima sternitur et disponitur uia. Siquidem scriptum est, quia initium sapientie, et finis modestie, timor Dei.



CAP. Iu. Unde dicatur philosophia: et de Samio Pythagora, et doctrina eius, qui Italicis philosophandi auctor exstitit.

Ipsum uero philosophie nomen, a Pythagora Italico inuentum est, qui tante fuit auctoritatis apud antiquos, ut preiudiciali opinione, sententias omnium superaret, essetque satis ad quamlibet sententiam  roborandam, si hoc ipse dixisse diceretur. Ipsa namque uox pronominis, usurpatione quadam, proprii nominis explebat officium. Fuit autem hic natione Samius, negotiatoris diuitis filius, cui nomen Maratus erat; sed parente longe ditior erat, eo quod negotiatio patris tanta nequiuit acquirere, quanta filius contemnere maluit, quam habere. Magnis itaque sapientie formatus incrementis, Aegyptum primo, mox Babyloniam, ad perdiscendos siderum motus, originemque mundi spectandam, profectus, summam scientiam consecutus erat. Inde regressus Cretam et Lacedemona, ad cognoscendas Minoïs et Lycurgi inclytas ea tempestate leges, contenderat. Quibus omnibus instructus, ad Crotonicorum urbem applicuit omnino resolutam, et solius  uirtutis opera indigentem. Fortune siquidem indignantes oderant arma, que aduersus Locrenses infeliciter sumpserant, mutassentque uitam luxuria, nisi eis Pythagoras philosophus obstitisset. Ex quo patet, quantum homo prestet homini, cum unius persone auctoritas, iam lapsum ad frugem melioris uite reuocauerit populum. Laudabat ergo uirtutem quotidie, et uitia luxurie denudabat, et casuum urbium perditarum enuntiabat causas. Tantum quoque studii ad frugalitatem multitudinis prouocabat, ut aliquos ex his luxuriatos esse incredibile uideretur. Matronarum uero separatam a uiris doctrinam, et puerorum a parentibus, frequenter habuit. Docebat nunc has pudicitiam et obsequia in  uiros, nunc illos modestiam et litterarum studium. Inter hec, uelut genitricem uirtutum, frugalitatem omnibus ingerebat. Consecutusque disputationum assiduitate erat, ut matrone auratas uestes, ceteraque dignitatis sue ornamenta, quasi luxurie instrumenta, deponerent, eaque omnia delata in Iunonis edem, ipsi dee consecrarent, pre se ferentes uera ornamenta matronarum pudicitiam non uestes esse. In iuuentute quoque quantum profligatum sit, uicti feminarum contumaces animi manifestant. Sed trecenti ex iuuenibus, cum sodalitii iuris sacramento separatam a ceteris ciuibus uitam agerent, quasi cetum clandestine coniurationis habentes aduersus Pythagoram, ciuitatem in se conuerterunt, que eos, cum in unam domum conuenissent,  cremare uoluit, in quo tumultu sexaginta ferme periere, ceteri in exsilium profecti sunt. Ab hoc itaque philosophorum genus Italicum nomenque philosophie exortum est. Tantus autem exstitit in illa parte philosophie, que speculatiua uocatur, ut ei quisquam philosophantium uix potuerit adequari. Tantus in innocentia, ut ab omnium animantium temperasse credatur edulio. Tantus in cultu iustitie, ut populos illius partis Italie, que antiquitus Magna Grecia dicta est, etiam post mortem nominis eius auctoritas rexerit. Cum uero antea sapientes dicerentur, qui uidebantur aliis prestantiores esse, interrogatus quid se profiteretur, philosophum se esse respondit, id est studiosum, uel sapientie amatorem, quoniam sapientem  profiteri, arrogantissimum uidebatur. Denique cum ad propulsandam labem morum, uiginti annos egisset Crotone, Metapontum migrauit, ibique decessit. Cuius tanta admiratio fuit, ut ex domo eius templum facerent, ipsumque pro Deo colerent, nacti forte occasionem ex uerbis eius dicentis domum philosophantis esse sacrarium sapientie, et uerissimum Dei templum. Traditur etiam persuasisse hominibus, esse animas immortales, et post dissolutionem corporis, uite precedentis premia recepturas. Impie tamen fabulam mille annorum primus dicitur induxisse.



CAP. u. De Ionico genere philosophorum, et auctoritate Socratis, et dogmate Platonis, et opinione eius post mortem.


Alterum uero philosophorum genus est, quod Ionicum dicitur, et a Grecis ulterioribus traxit originem. Horum princeps fuit Thales Milesius, unus illorum septem, qui dicti sunt sapientes. Iste cum rerum naturam scrutatus, inter ceteros emicuisset, maxime admirabilis exstitit, quod astrologie numeris comprehensis, solis et lune defectus predicebat. Huic successit Anaximander eius auditor, qui Anaximenem discipulum reliquit et successorem. Diogenes quoque eiusdem auditor exstitit, et Anaxagoras, qui omnium rerum quas uidemus, effectorem diuinum animum docuit. Ei successit auditor eius Archelaüs, cuius discipulus Socrates fuisse perhibetur, magister Platonis, qui,  teste Apuleio, prius Aristoteles dictus est, sed deinde a latitudine pectoris Plato, et in tantam eminentiam philosophie, et uigore ingenii, et studii exercitio, et omnium morum uenustate, eloquii quoque suauitate et copia subuectus est, ut quasi in throno sapientie residens, precepta quadam auctoritate uisus est, tam antecessoribus quam successoribus philosophis, imperare. Et primus quidem Socrates uniuersam philosophiam ad corrigendos componendosque mores flexisse memoratur, cum ante illum omnes physicis, id est rebus naturalibus perscrutandis, maximam operam dederint. Probe quidem et sapienter, cum ad utilitatem suam oporteat omnia retorqueri, parumque prosit nouisse opera Dei, que sunt omnia ualde bona, et Creatori  suo consequenter similia, nisi quis id precipue agat, ne ipse sit malus. Preclara igitur uite mortisque fama Socratis, philosophie sue reliquit plurimos sectatores, qui partiti sunt uerba eius in uarias sectas, de quibus in sequentibus pauca dicentur. Porro tante multitudinis dissidentiam Plato, qua preeminebat auctoritate, cohibuit, et in se attentionem omnium diutius prouocauit et tenuit. Sunt qui Platonem credant non uel Aristonis, uel Aristidis filium, sed augustiore conceptu natum, eo quod Apollinis figuratio, matri eius Perictioni se miscuerit, quam constat a Solone sapientissimo, fundatore legum Atticarum, traxisse originem. Natus est autem mense qui apud Atticos Thargelion dicitur, die qua apud Delon Latona peperisse  creditur Apollinem et Dianam; pridie quidem Socratem genitum ferunt. Talis ergo, et de talibus oriundus, non solum Heroum uirtutibus prestitit, sed equiparasse dictus est deorum potestates. Nam Speusippus domesticis documentis instructus, et pueri eius ere in percipiendo ingenium, et admirande uerecundie indolem laudat, et pubescentes primitias labore atque amore studendi imbutas refert, et in uiro harum incrementa uirtutum conuenisse testatur. Ex eisdem genitoribus Glaucus et Adamantus ei fratres fuerunt. Doctores habuit in prima litteratura Dionysium, in palestra Aristonem Argis oriundum. Tantosque progressus ei exercitatio contulit, ut Pythie luctando certamina  uicerit. Picture non aspernatus artem, tragediis quoque et dithyrambis se utilem finxit. Iamque carminum confidentia elatus, certatorem se profiteri cupiebat, nisi Socrates humilitatem huius cupidinis ab animo eius expulisset, et uere laudis gloriam ei curasset ingerere.

Et antea quidem Heraclidis secta fuerat imbutus; uerum cum se Socrati dedisset, non solum ingenio atque doctrina ceteros Sacraticos uicit, sed etiam labore et elegantia sapientiam illustrauit, eique recta assertione sensuum et maiestate uerborum, plurimum adhibuit dignitatis. Socrate siquidem excedente, se ad Pythagore contulit disciplinam, quam etsi ratione diligenti et magnifica uidebat instructam, rerum tamen continentiam et castitatem magis  cupiebat imitari. Deinde Theodorum Cyrenensem adiit, ut geometriam disceret. Inde Aegyptum petiit, ut astrologie uacaret, ibique a plerisque creditus est didicisse oracula prophetarum. Unde rursus in Italiam rediit, et Pythagoreum Tarentinum Archytam secutus est; atque ad Indos, Medos, magos animum intendisset, nisi eum procedere uetuissent bella Caletica. Quapropter inuenta Parmenide et Zenonis diligentius exsecutus, que apud magnos philosophos admirationi fuerant singula, in libris suis collegit uniuersa, docens primus studia philosophie non modo non esse contraria, sed inuicem necessaria sibi, eo quod mutuis auxiliis uniuersa consistunt. Multi auditorum eius utriusque sexus in philosophia floruerunt. Patrimonium in hortulo,  qui academie iunctus erat, in duobus ministris, et patera qua diis supplicabat, reliquit. Auri tantum habuit, quantum puer auricula gestauerat in nobilitatis insigne. Tres aduentus eius ad Siciliam, mali diuersis opinionibus carpunt; sed primo ut historiam nature cerneret in Aetna, et incendiorum intelligeret rationem, illuc profectus est; secundo petitu Dionysii, ut Syracusanis assisteret, et ut municipales prouincie illius disceret leges; tertio ut fugientem Dionem restitueret patrie sue, uenia a Dionysio impetrata. Sed in his omnibus adeo diligens exstitit, ut a studiis aut officiis philosophie, nullo unquam tempore suspenderetur. Itaque cum studium philosophie partim in actione, partim in contemplatione uersetur, Socrates actiuam exercuit,  mores instituens, quibus fideliter ad beatitudinem uita transigitur: Pythagoras contemplatiue institit, per quam ingenium exercetur, et propagatur scientia: proinde Plato utramque iungendo alteri, philosophiam perfecisse laudatur, quam in tres partes distribuit, ethicam, physicam, et logicam, id est moralem, naturalem et rationalem, qua uerum disterminatur a falso, et sine qua disseri nequeunt, que uel in actione, uel in contemplatione uersantur. Putatur a nonnullis, quod in peregrinatione sua Ieremiam prophetam uiderit, audieritque in Aegypto, et legerit Scripturas propheticas. Sed supputata ratio temporum, que in Chronicis continentur historiis, docet eos nequaquam contemporaneos  exstitisse, cum ortus Platonis uix etatem illam apprehenderit, et interlabentibus centum septem annis tempus quo prophetauit Ieremias, attigerit, et Scripture prophetice, post mortem Platonis, annis ferme sexaginta, regnante Ptolemeo, qui litterarum studiosus, a Hierosolymis septuaginta asciuit interpretes, Aegyptum intrauerint. Opinio tamen illa conualuit, quia in libris Platonis inueniuntur multa dictis consona prophetarum. Nam in Timeo, dum causa mundi subtilius inuestigat, manifeste uidetur exprimere trinitatem, que Deus est, efficientem causam constituens in potentia Dei, in sapientia formalem, finalem in bonitate, que sola induxit eum, ut omnem creaturam bonitatis sue participem faceret, prout natura cuiusque capax beatitudinis  esse potest. Unam tamen in his uisus est intellexisse et docuisse substantiam, dum opificem uniuersitatis et formatorem Deum unum esse asseruit, quem ob insigne bonitatis, et dulcis affectus, dixit omnium genitorem, quem propter infinitatem maiestatis, potentie, et sapientie, et bonitatis sue, tam est inuenire difficile, quam inuentum digne profari impossibile. Eumdem quoque remuneratorem sperantium in se esse, et colentium se, uidetur astruere, dicens sapientem esse cultorem Dei philosophum, qui animo et uoto accedit ad sapientiam, et eum esse amatorem Dei; qui sicut constitute uniuersitatis causa est admirabilis, ita bibende felicitatis idem est fons indeficiens et singularis. Moyses auctor est, quia in principio creauit Deus  celum et terram, et in medio earum aquam collocauit et erem. Plato quod ab initio, ut mundus, qui solidus et uisibilis futurus erat, uideri posset et tangi, Deus iecit duo prima mundani corporis fundamenta, ignem et terram, et eis concordi proportione sociata insolubili uinculo interiecit, nisi tamen uoluntas conditoris, que sola tante firmitudinis nexus fidelissimus est, ut dissoluantur, admittat. Omne siquidem quod uinctum est, natura dissolubile est, sed ut bone conciliationis fedus pereat, non est uoluntas Dei, uolentis bona duntaxat. Ait Moyses: Qui est, misit me ad uos, et illum singulari uerbo, et prerogatiua significatione censuit esse, qui semper idem est, ut ei nec preteritum transeat, nec futurum immineat, sitque immunis omnium motuum.  Nam illa subsistendi dedignatus est uerbo, que cum tempore festinant ad non esse, et singulis momentis per uarios motus sui proficiscuntur in mortem. Et de homine quidem planum est, quia uita eius non status est qui uerbo substantiuo debeat exprimi, sed transitus de utero ad tumulum, et quasi fuga aut umbra existendi. Plato quidem id quoque solum proprium dicit esse, quod semper est idem, nec motibus uariatur. Que uero sunt obnoxia motui, non quidem sunt, sed uidentur esse, et nequaquam manent, sed iugiter euanescunt et fugiunt, nec exspectant appellationem. Sunt preterea Platonicis et nostris multa communia, ut sint omnino inexcusabiles, dum ueritatem Dei in mendacio  detinent. Magnus Pater Augustinus auctor est, , quod in libris Platonicorum inuentum sit, quod beatus euangelista Ioannes altius celo intonuit, et ultra quam humana mens percipere queat, licet auris utcunque possit audire; inuentum est, inquam, quod ait ab initio Euangelii: In principio erat uerbum  etc. usque ad locum quo ait: Et lux in tenebris lucet, et tenebre eam non comprehenderunt . Ego quidem, nisi in Patrum scriptis legeretur, nequaquam alicui infidelium concessum crederem, ut os in tante lucis oraculum aperiret, quam oculus mundanus non sufficit intueri. Apostolorum tamen et familiaritatis intime priuilegium astruit, quod uerbum  fidei boni operis perseuerantia illustrauit, cum philosophi euanuerint, non modo in cogitationibus, sed operibus suis. Scripsit libros plurimos, et politici hominis merita contemplationum repressit, et contemplationis acumen actionis necessitas non exstinxit. Si liber, qui de dogmate eius est, contemnitur, in laudem eius Origenes, Hieronymus, Augustinus omnium philosophorum attestationibus freti sufficiunt. De morte eius diuersi diuersa scripserunt, sed probabilius est eum, qui innocenter uixerat, et philosophie precepta pro uiribus fuerat insecutus, uitam risui non cessisse. Nam quod de eo nonnulli tradunt, quia uerecundia motus emisit spiritum, eo quod nautarum propositam non potuit soluere questionem, constat nominis  errore compositum. Quidquid enim de eo Grecorum loquuntur fabule, hoc de Homero, non Platone ualerius Maximus refert. Ex eo tamen et hoc uulgatum est, quia fuerunt qui Homerum equiuocum Platonis dicerent, propter excellentiam sapientie, sermonis elegantiam, et latitudinem pectoris. Nam uiros nobiles certum est polyonymos exstitisse. Decessit autem octoginta annis et uno expietis, in tanta reuerentia omnium, et integritate auctoritatis, ut diu dubitatum fuerit, diis an semideis esset potius aggregandus. Sed et cum etate illa deficiente, merita uirtutum eius, tanquam incredibilia, quodammodo ad antiquitatis fabulas uergerent, ipsum inter semideos uenerandum Labeo scribit, ut  quiddam maius homine, minus Deo fuisse doceatur.



CAP. uI. De Aristotele, et opinione eius, et studiis: et quod uariis disputationibus dubitationem Academicorum mouit: et de regula eorum.

Sol e celo uisus est cecidisse, qua die philosophorum princeps Plato rebus excessit humanis, et quasi lucernam mundi exstinctam defleuerunt, qui ad thronum sapientie, cui ille diu presederat, sua arbitrabantur studia preferenda. Sed cum ei Aristoteles discipulus, uir excellentis ingenii, et Platoni impar eloquio, sed multos facile superans, in docendi officium successisset, quasi matutinum sidus effulsit hominibus, et quibusdam multiplicis philosophie preceptis, uelut uariis sapientie radiis illustrauit orbem, et tanquam oculorum detersa caligine,  ad contuendam ueritatis speciem, mentes hominum reparauit. Sectam hic Peripateticam condidit, sic utique dictam, quod deambulans disputare consueuerat, plurimosque discipulos preclara fama excellens et arte suadendi, uiuo adhuc preceptore in suam heresim congregauit. Tractauit quidem omnes philosophie partes, et precepta dedit in singulas, sed pre ceteris sic rationalem redegit in ius suum, ut a possessione illius uideatur omnes alios exclusisse. Ita tamen in aliis uiguit, ut commune nomen omnium philosophorum, antonomasice, id est excellenter sibi proprium esse meruerit. Sicut enim urbs Romam, Maronem peta exprimit,  sic et philosophi nomen circa Aristotelem utentium placito contractum est. Fuit autem facundus eloquio, sed uberior sensibus, et doctus omnium sententiis obuiare. Hic est qui primus studiorum genera, in acroaticum et exotericum dicitur distinxisse. Nam et familiares et quasi domestici admittebantur in acroatica; exoterica uero non modo extraneis, sed hospitibus patebant, et peregrinis. Fuerunt qui eum Incubi demonis filium crederent, propter agilitatem corporis, perspicaciam ingenii, et glorie appetitum, quam multiplici industria omnibus preripere consueuerat. Testatur de eo ualerius Maximus, quia supreme uite reliquias senilibus ac rugosis membris in summo litterarum otio uix custodiens, adeo ualenter pro salute patrie incubuit,  ut eam ab hostilibus armis solo equatam, in lectulo Atheniensi iacens, Macedonum de manibus, quibus obiecta erat, eriperet. Ita urbe strata atque euersa, Alexandrique familiaritate qua restituta est, Aristotelis notum est opus. Licet autem nominum et uerborum turbator habeatur, non modo subtilitate, qua cunctis celebris est, sed mira suauitate dicendi eualuit, adeo quidem, ut Platoni merito proximus fuisse uideatur. Eum laudis fuisse auidissimum, uel ex eo constat, quod cum Theodocti discipulo libros artis oratorie ut eos ederet concessisset, moleste ferens postea, tantum laudis et glorie titulum se alii cessisse, proprio uolumine quibusdam rebus insistens, planius sibi de his in Theodoctis  libris dictum adiecit. Unde ualerius Maximus: Nisi me tam late et tam patentis scientie uerecundia teneret, dicerem dignum philosophum, cuius stabiliendi mores altioris animi philosopho traderentur. Ceterum gloria ne ab his quidem, qui contemptum eius introducere conantur, negligitur. Nam et uoluminibus nomina sua diligenter adiiciunt, ut quod professione leuant, usurpatione memorie assequantur. Hic est cuius disputationibus effectum est, ut Academia moueatur magis rationum quam collisione uentorum. Licet enim Peripateticus non Academicus censeatur, eo tamen sollicitante, de singulis maxime ceperunt Platonici, qui relicti erant, fere de omnibus dubitare. Siquidem post mortem Platonis Chrysippus [
Hoc autem quod omnis multiplex quoto loco dista ab unitate, tot super particulares sui generis antecedit, his duntaxat innotuit, qui numeris operam impenderunt. Mathematicus autem consultior nouit, quia diuersa sunt id quod est, et esse rei. Et sic in singulis disciplinis, quedam suis opificibus innotescunt, que non modo uulgo, sed aliis philosophis occultantur. Habet et religio quelibet principia sua, que aut ratio communis, aut pietas persuasit, quibus proficit in cultu Dei, et morum  exercitio, ad beatitudinem obtinendam. Est autem unum omnium religionum principium, quod pietas gratis et sine ulla probatione concedit, Deum scilicet potentem, sapientem, bonum, uenerabilem et amabilem esse. Nam Epicureorum Deum esse negantium, et casui subiicientium omnia, iam pridem auctore Deo homine, explosa sententia est. Obuiare ergo principiis, aut rebus per se notis, siue de his ambigere, insensati est, aut uecordis, siue quod deterius est, criminosi. Sed nec de his dubitare licet, que ex principiis consequuntur, dum ea tamen sequi planum sit. Interim namque sunt questionibus agitanda, dum illorum ad principia uel consecutiua eorum, coherentia pateat. Nam de singulis istorum dubitare non est inutile. Et quidem in talibus,  donec apprehenderent ueritatem, Academicorum probabilium disceptatio uertebatur. Quid enim refert, aut quorum interest, si qui semper et omnia querebant, discentes, et nunquam ad scientiam ueritatis peruenientes, quia nichil certum habere nouerant? Hanc ergo legem Academicorum prescribit Cicero, ut cui philosophandi propositum est, dum res obscura est, querat; dum probabiliter elucescit, ueritati acquiescat. Ait enim: Nos qui sequimur probabilia, nec ultra id quod probabile occurrit, progredi possumus, et refellere sine iracundia, et refelli sine pertinacia parati sumus. Hec enim duo inuentioni ueritatis plurimum aduersantur, si aut uera dicenti quis succenseat, aut pertinaciter  in falsitatis defensione laboret. Nam ut ait ethicus:

Impedit ira animum, ne possit cernere uerum.
Et ueritas ipsa incarnata recessit ab eis, qui in Corazaim et Bethsaida Spiritui sancto pertinacius restiterunt. Sed et Iudeos pertinacia excecauit, ut adhuc oculos eorum uelum templi teneat, quod Domino patiente scissum est a summo usque ad deorsum.



CAP. uIII. Quod uirtus unica uia est philosophandi, et eundi ad beatitudinem: et de tribus gradibus accedentium, et de tribus sectis philosophorum.

uerumtamen, quia non »omnes omnia possunt,« et spiritus ubi uult spirat , et frequens est, ut eorum que a doctoribus proferuntur, multitudinis  sit multiplex intellectus, ex uerbis Socratis et Platonis, secte multe profluxerunt, omnes tamen ad unum, sed quasi per uarias semitas properantes. Illud autem quo omnium rationabilium uergit intentio, uera beatitudo est. Nemo etenim est, qui non uelit esse beatus; sed ad hoc quod desiderant, non una uia omnes incedunt. Una tamen est omnibus uia proposita, sed quasi strata regia, scinditur in semitas multas. Hec autem uirtus est. Nam nisi per uirtutem, nemo ad beatitudinem pergit. Citra uirtutis opera forte quis, et procul dubio sine operibus ad beatitudinem trahitur, sed eo nullus, nisi uirtutis passibus pergit. uirtus ergo felicitatis meritum est, felicitas uirtutis premium. Et hec quidem  bona sunt summa, alterum uite, alterum patrie. Nihil enim uirtute prestantius, dum exsul peregrinatur a Domino, nichil felicitate melius, dum ciuis regnat et gaudet cum Domino. Sunt autem hec omnibus aliis prestantiora, quia uirtus omnia agenda, felicitas omnia optanda complectitur. Felicitas tamen uirtuti prestat, quia in omnibus prestantius est, propter quod aliquid, quam quod propter aliquid. Non enim felix est quis ut recte agat; sed recte agit, ut feliciter uiuat. Unde et Socraticum illud in Saturnaliorum libro laudatur: Multos homines propterea uelle uiuere, ut ederent et biberent; se bibere atque esse, ut uiueret. Unum igitur et singulare summum omnium bonorum beatitudo est, sed ab eo est aliud quodammodo  quorumdam collatione summum, et eo ipso superius aliis, quod ad aliud, quod uere singulariter et unice summum est, familiarius accedit. Ceterum ad neutrius apprehensionem, nisi philosophia duce, humana infirmitas conualescit. Quisquis enim sine ea ad beatitudinis uiam tendit, quasi cecus in lubrico tendens, ad alta presumptuosus cadit. Unde eam diuinarum et humanarum rerum compotem esse Chrysippus asseruit, nec unquam satis posse laudari, que uitia expellit, uirtutes ostendit et confert, et in humana infirmitate diuinam quodammodo reparat integritatem. Et ut sensum suum expressius proferat, omnes qui non ab illa, uel ad illam uigilant, quod tamen ab illa est, brutis animalibus dicit esse conformes, imo et stupendum contra  naturam miraculum, in corporibus humanis brutos homines esse. Tria uero genera hominum, qui homines sunt: alios enim brutos esse asseruit. Alii enim iam iucunditate sapientie perfruuntur, et hi sapientes sunt; alii accedunt ut fruantur, et hi sunt philosophi; alii aspirant ad accedendum, scilicet qui nondum sunt, et esse philosophi concupiscunt. Constat enim esse quam plurimos, qui nondum philosophantur, et uitam philosophorum si non opere, saltem desiderio emulantur. Ego sententiam eius tanto securius approbo, quanto eam mihi uidere uideor sancti Spiritus auctoritate subnixam, dicente Propheta: Concupiuit anima mea desiderare iustificationes tuas in omni tempore . In quo mihi tres premissos ordines manifeste  uidetur expressisse. Cum enim Plato sapientem dicat esse cultorem Dei, quis alius habendus est sapiens, quam ille qui moratur in iustificationibus Domini, et mulcente se conscientia bonorum, operum, uere felicitatis saporem, tota mentis auiditate iam pregustat et sentit? Procul dubio nequaquam illius expers est, cui agnita beatitudo dulcescit; et ei expetibilium cumulus adest, qui in uita gustat, et uidet quam suauis est Dominus. Philosophus autem, cuius intentio dirigitur illuc, ut sapiat, eodem auctore amator Dei est et uitia subigens, rebus agnoscendis applicat animum, ut his agnitis ad ueram beatitudinem possit accedere. Hec enim hominem beatum faciunt, si et uitiorum  soluantur uincula, et quasi quibusdam gradibus contemplationis, lucidum et indeficientem fontem boni detur inuisere. Nam

Felix qui potuit rerum cognoscere causas. (uIRG.
Et, ut ait peta, 

Felices anime, quibus has cognoscere primum
   Inque domos superas scandere cura fuit.
Credibile est illos pariter uitiisque iocisque
   Altius humanis exeruisse caput.
Non uenus et uinum sublimia pectora fregit,
   Officiumque fori, militieue labor.
Non leuis ambitio, perfusaque gloria fuco
   Magnarumque fames sollicitauit opum.
Admouere oculis distantia sidera nostris,
   Aetheraque ingenio supposuere suo.
 Sic petitur celum, non ut ferat Ossan Olympus,
   Summaque Peliacus sidera tangat apex. 
Nullum tamen officium est militie aut domi, quod non philosophia pertractet, quippe que sola excludit uitia, et sine qua nil recte inter homines geri potest. Sicut autem morari in iustificationibus, id est in expletione mandatorum Dei, sapientem facit  , sic animum explendis aptare, ea demum philosophia uerissima est. Sed sunt qui nondum explent, aut aptantur explendis, approbant tamen, quod suspiciunt in aliis, et illis, auctore Deo, desiderant conformari. Est ergo gradus eminentissimus eorum, qui in iustificationibus occupantur; medius,  quorum animus expeditus est a uitiis, ut ex amore occupetur in illis; infimus, qui desiderant expediri, ut hoc ipsum concupiscere possint. Qui etsi non sint, desiderant tamen esse philosophi. Horum personam induerat propheta, dicens: Concupiuit anima mea desiderare iustificationes tuas in omni tempore. Eius namque tanta est pulchritudo, quod si, ut ait Plato, uideri posset oculis corporis, amore sapientie mirabiliter homines inflammaret, adeo quidem, ut primo aspectu necesse esset omnes in amorem incidere. Hanc amat et exquirit a iuuentute sua fidelis anima, cuius senectus constat in grauitate morum; et puerilis etas, in ignorantia, et lubrico uitiorum. »Super salutem, inquit, et omnem pulchritudinem dilexi sapientiam, et proposui pro luce  habere illam: uenerunt mihi omnia bona pariter cum illa.« Si ergo bona omnia sapientie accessoria sunt, et philosophia studium sapientie, profecto philosophandi contemptus bonorum omnium exclusio est. Unde colligitur, quod quanto quis philosophie diligentius insistit, eo fidelius et rectius ad beatitudinem pergit. Nam uirtutes, quibus itur in singulis officiis, illa dispensat. Sed quia ueteres, licet ex parte animas crederent immortales, uite eterne, que post istam futura est, nondum instructionem acceperant: summum bonum in uirtute constituerunt, quo plane nichil melius est, nisi frui eo, qui summe bonus, et summum bonum est. Usus enim uirtutis optimus est, et utendi Deus ipse est fructus. Cum uero uirtus sola beatum faciat, ad  thronum eius, sumpta occasione, ex traditionibus doctiorum per uarios calles ascendere conati sunt. Stoicus enim ut rerum contemptum doceat, in mortis meditatione uersatur. Peripateticus in inquisitione ueri uolutatur: in uoluptatibus Epicurus: et licet ad unum tendant, uarias sententias, quasi uias beatitudinis auditoribus suis aperiunt. De quibus dubitare et querere liberum est, donec ex collatione propositorum, quasi ex quadam rationum collisione, ueritas illucescat. Sed de his latius in sequentibus dicetur. Nunc sufficiat ostendisse, in quibus academicos uacillantes liceat imitari.



CAP. IX. De arrogantia multitudinis imperite: et qualiter legenda sunt ea, que prodesse poterunt, et obesse: et quod ingenio uel exercitio sine gratia sapientia non contingit.


Pauci tamen sunt qui academicorum imitatores esse dignentur, cum unusquisque pro libitu potius, quam ratione, eligat quod sequatur. Alii namque propriis, alii doctorum opinionibus, alii multitudinis consortio distrahuntur. Quid enim dubitat, qui iuratus in uerba magistri, non quid, sed a quo quid dicatur attendit? Quiduis enim elatrat acriter, et quo imbuta est puerilis etas, de intimis philosophie abditis erutum putat. Paratus et de lana caprina contendere, credens inopinabile, si quid ignotum, auribus eius insonuit, nec rationibus acquiescit, quem doctoris captiuauit opinio. Quidquid enim ille protulit, authenticum et sacrosanctum  est. Ille tamen contradicit citius, et pertinacius reluctatur, qui in paucitate rerum addiscenda, consumpsit etatem, et tanta uerborum angustia premitur, ut si uerbum unum aut duo subduxeris, elinguis fiat, et quauis statua taciturnior. Marmoreum putes, et in auditorio Pythagore, aut monachorum claustro, non tam usum quam necessitatem silentii didicisse. Si quis istorum in manus tuas forte erudiendus inciderit, merito facies quod Timotheum, qui in arte tibiarum excellebat, fecisse refert Quintilianus in libro De institutione oratoris. Hic quidem duplas mercedes exigebat, et accipiebat ab his, qui fuerant male preinstituti, quam si omnino rudes accederent. Error enim duplicem laborem exigit, cum et delenda sint peruerse institutionis  semina, et bone fidelius sint inserenda. Suspice ad moderatores philosophorum temporis nostri illos qui altius preconantur, quos auditorum multitudo circumstrepit, diligenter attende eos in regula una, aut duobus aut pauculis uerbis inuenies occupatos, aut ut multum pauculas questiones aptas iurgiis elegerunt, in quibus ingenium suum exerceant, consumant etatem. Eas tamen non sufficiunt enodare, sed nodum, et totam ambiguitatem cum intricatione sua per auditores suos transmittunt posteris dissoluendum. Eo loci ut congrediaris inuitant, Instant, postulantque conflictum: si differs manum conferre, si paululum moraris, insiliunt. Si accedis, si tandem inuitus congrederis, si premis, latebras querunt, uariant faciem,  uerba distorquent, prestigiis conformantur, lubricum et uolubilem Protea miraberis rediisse, nisi quod teneri facilius potest, si in eo perstiteris, ut quocunque uerba defluant et uoluantur, quid uelint intelligas, et quid sentiant in tanta uarietate uerborum, et tandem uincientur sensu suo, et capientur in uerbo oris sui, si substantiam eorum, que dicunt, attigeris, firmiterque tenueris. Ea tamen, de quibus maxime disceptatur, inutiliora, et aliis uiliora sunt, cum patuerint. Si progrederis, si pudet, et piget in nugis diutius occupari, ad diuerticula proposite questionis relabitur, et quasi ad sinum matris recurrens, more Antei, ab eo, in quo genitus et nutritus est, uires reparare contendit.  Sic circumit, tot facit anfractus, ut ad usitata recurrat, ac si labyrinthum oporteat circumiri.

. . . . Serpente ciconia pullos
Nutrit, et inuento per deuia rura lacerto,
Illi eadem sumptis querunt animalia pennis.
uultur iumento et canibus crucibusque relictis,
Ad fetus properat, partemque cadaueris affert.
Hic est ergo cibus magni quoque uulturis, et se
Pascentis, propria cum iam facit arbore nidos.
Sed leporem aut capream famule Iouis, et generose
In saltu uenantur aues, tunc preda cubili
Ponitur: inde autem cum se ma ura leuabit
Progenies, stimulante fame festinat ad illam,
Quam primam rupto predam gustauerat ouo. 
Si ergo eos a uerbis suis suspenderis, fere in  omni facultate, inopie eorum poteris misereri. Sunt enim qui prestare uideantur in singulis; sunt qui partes philosophie uindicent uniuersas: nec minus tamen sunt in singulis philosophie copia destituti. Sunt qui ab una perfectionem sperent, sunt qui uniuersis inuigilent, inopes singularum. Non facile tamen dixerim, quos magis credam esse erroneos, cum nec ab una perfectio constet, et nemo fideliter queat omnibus inseruire. Qui tamen ab una petit omnes, ineptior est. Arrogantior qui omnes profitetur. Imo ad omnia occupari desidis est; sed fastidientis, et non proficientis, omnia circumire. Ceterum, qui multa percurrit, ut eligat cui sit potius insistendum, circumspectus est, et, aliis examinatis, preelectioni sue fidelius seruit. Eo forte  spectat preceptum ethici, legere libros precipientis. In libello quoque quo paruuli initiantur, ut uirtutis instructio, et usus teneris ebibitus animis, facile nequeat aboleri 
ait uel Cato, uel alius 
Ad depellendum meretricum contumelias ratio euidens est, quam seruus inducit: sed quidquid in hanc partem loquuntur, ita accipitur, ac si insanum  amatorem reuocet seruus. Eos tamen alibi commendat plurimum idem Cicero dicens: Petas et uarios scriptores artium, aut rerum gestarum, solus ille contemptibiles facit, qui non ueretur contemni. Nam et uirtutis habent usum, et philosophandi materiam prebent. Notant enim, non docent uitie, et aut utilitatis causa grata sunt, aut uoluptatis. Sic autem per morum discrimina transeunt, ut uirtuti faciant locum. Nam per tela, per ignes, per maris uarias procellas, per tot motus, seditiones et insidias populorum, Scyllam pertransiit et Charybdim, ut ad patriam suam saltem in senectute Ulysses repedaret. Socios uariis exsilii amisit casibus, sed eos aut fortune uiolentia, aut  nature infirmitas, aut animi uoluptas absumpsit. Horum tamen omnium iucunda relatio est. Nam uel amici preuisus casus, etsi amarus sit, proficit ad cautelam. Et quo familiosior [familiarior] fuit cum labente societas, eo casus quemque magis absterret. Siquidem exemplis sepe magis proficitur, quam preceptis. Mala enim uitantur facilius, quo fidelius precognita fuerint. uix, et quodammodo solus, euasit Ulysses, sed ad philosophie iucunditatem, et quasi proprias uoluptates, pauciores euadunt. Consonat ei, si Lyricum conticente lyra dignaris audire, Flaccus, aut si mauis Horatius, qui plus honestatis et utilitatis se apud Meonidem inuenisse gratulatur, quam plurium Stoicorum sit preceptis expressum. Ait enim:

 Troians belli scriptorem, Maxime Lolli,
Dum tu declamas Rome, Preneste relegi:
Qui quid sit pulchrum, quid turpe, quid utile, quid non,
Pulchrius et melius Chrysippo et Crantore dicit.
[Cur ita crediderim, nisi quid te detinet, audi.]
Fabula, qua Paridis propter narratur amorem
Grecia barbarie lento collisa duello,
Stultorum regum et populorum continet estus.
Antenor belli censet precidere causas.
Quid Paris? ut saluus regnet, uiuatque beatus,
Cogi posse negat.
Seditione, dolis, scelere, atque libidine, et ira,
Iliacos intra muros peccatur et extra.
Quidquid delirant reges, plectuntur Achiui. 
Ego autem in illorum sententiam facillime cedo, qui non credunt sine lectione auctorum, posse fieri hominem litteratum. Litterarum tamen copia nequaquam  philosophum facit. Gratia siquidem est, que ad sapientiam sola perducit. In summa siquidem copia litterarum, aut ignorantia interdum, aut negligentia ueritatis est, sine qua impossibile est quemquam fieri sapientem. Unde et doctor ille Ecclesie, cuius nemo satis memor esse potest, Augustinus, uarronem arguit, quem tamen ut litteratissimum fuisse doceat, ait post cetera, quibus singulari preconio commendatur: Denique et ipse Tullius, huic tale testimonium perhibet, ut in libris Academicis dicat, eam que ibi uersatur disputationem, se habuisse cum M. uarrone, homine, inquit, omnium facile acutissimo, et sine dubitatione doctissimo. Non ait eloquentissimo uel facundissimo, quoniam reuera in hac facultate multum impar est,  sed omnium facile acutissimo, et indubitanter doctissimo. In primo autem libro, cum eiusdem uarronis litteratoria opera predicaret: Nos inquit, in nostra urbe peregrinantes, errantesque tanquam hospites, tui libri quasi domum reduxerunt, ut possemus aliquando qui, et ubi essemus, agnoscere. Tu etatem patrie, tu descriptiones temporum, tu sacrorum iura, tu sacerdotum; tu domesticam, tu publicam disciplinam, tu sedium, regionum, locorum, tu omnium diuinarum, humanarumque rerum nomina, genera, officia, et causas aperuisti. Iste igitur uir tam insignis excellentisque peritie, qui tam multa legit, ut ei aliquid scribere uacasse miremur, tam multa scripsit, quam multa uix quemquam  legere potuisse credamus. Iste, inquam, uir tantus ingenio, tantusque doctrina, si rerum uelut diuinarum, de quibus scribit, oppugnator esset atque destructor, easque non ad religionem, sed ad superstitionem diceret pertinere, nescio utrum tam multa in eis ridenda, contemnenda, et detestanda conscriberet. Cum ergo uiri acutissimi, et sine ulla dubitatione, Cicerone teste, doctissimi, superstitio scriptis propriis eam conuincentibus arguatur, constetque superstitionem falsitatis uitio, uirtuti, que in sola ueritate consistit, esse oppositam, et sapientiam sine uirtute esse non posse, quis ex sola lectione, nisi adsit gratia illustratrix, creatrix, uiuificatrixque uirtutum, credat posse, fieri hominem sapientem



CAP. X. Omnes scripturas esse legendas: et de benedictione que primigenis data est, et filiis Ne: et quod rationi auctoritas nullius gentilium preiudicet.


Omnes tamen Scripturas legendas esse probabile est, nisi sint reprobate lectionis, cum omnia non modo que scripta, sed etiam que facta sunt, ad utilitatem hominis, licet eis abutatur interdum, instituta credantur. Nam et angeli quodammodo propter animam, et mundus corporeus secundum assertionem Patrum, ad corporis usum institutus est. Ab initio benedixit Deus homini, dicens: Crescite et multiplicamini, et replete terram, et subiicite eam, et dominamini piscibus maris, et uolatilibus celi, et uniuersis animantibus que mouentur super terram.  . Et adiiciens omnem herbam afferentem semen, et uniuersa ligna in usu suo  concessit eis in cibum. Illis quoque quos a peste diluuii arca, prefiguratrix Ecclesie, liberauerat, benedixit, et legem dedit, dicens: Crescite et multiplicamini, et replete terram, et terror uester ac tremor sit super cuncta animalia terre, et super omnes uolucres celi, cum uniuersis que mouentur in terra: omnes pisces maris manui uestre traditi sunt, et omne quod mouetur et uiuit, erit uobis in cibum. Quasi olera uirentia tradidi uobis omnia, excepto quod carnem cum sanguine non comedetis. Ecce quia primigenis, et filiis Ne, eadem benedictionis collata est gratia, eadem auctoritas  dignitatis, eadem et ciborum fere concessa est indulgentia. Augmentum namque, et multiplicatio, gratie dilatationem exprimit: dominium terre, et bestiarum terror, priuilegium potestatis, uictualium uniuersitas, et indicium libertatis. Omnia siquidem munda mundis. Nec recolo huius benedictionis priuilegium alio indultum tempore, quam quo innocentia per creationem data est, aut per medicinam sacramenti uel penitentie reparata. Nam et his statim post diluuium, et illis ante peccatum, ideo forte dictum est, crescite et multiplicamini, ut illius duntaxat augmentum, et multiplicatio acquiratur, quod Deus homini contulit per naturam, aut reformauit per gratiam. Hoc autem et crescere  iubetur in se, et quodammodo multiplicari in sobole. In se quidem ad meriti profectum, in sobole, numerosa quadam propagatione uirtutum. Cum uero natura sit uitiata per culpam, ut crescere aut multiplicari iubeatur, non memini. Licet autem que premissa sunt, stare queant ad litteram, cum omnia in usum uite hominis cedant, et ea ipsa, que uidentur esse mortifera etiam uisu, odoratu, auditu, nedum tactu uel gustu, qualia sunt nocentius uenenosa, cibus sint hominis, aut eius uertantur in cibum: poterit tamen et alium sensum scrutator mysticus inuenire. Sensum tamen historicum roborat, quod pisces sanissimos, et feras, quarum carnes utilissime sunt, uidemus crebro uenenatissima reptilia deuorare, et ipsa uenena inferuntur medicamentis,  quibus non modo natura sustentatur humana, sed etiam infirmitas conualescit. Cum uero primum sit excutiendus sensus historicus, quicunque animum uel ad fidem, uel ad opera fidei, que sunt boni mores, magis informat, laudabilior et plane utilior est. Hoc enim lectione semper querendum est, ut homo se ipso melior iugiter fiat. uerum cum littera precedens, utiliter ad multa possit referri, et ad hoc posse aptari consentio, ut per gratiam ex benedictione Dei collatam, ad uirtutis incrementum et multiplicationem, liberum excitetur arbitrium, et uirtutibus multiplicatis per gratiam, adiiciatur subiectio terre, quam cum in se ipso homo subiecerit, dominium sui, aliorumque consequitur, ut cunctis animantibus  prelatus, timorem et tremorem incutiat omnibus, que mouentur in terra. Sunt ergo ei cuncta in cibum, quia in omnibus creaturis, ei uerba salutis sue loquitur Dominus. Plane cibatur in cunctis, quibus ad uitam uel mores componendos, uita hominis proficit. Constat enim quod omnis edificatio morum a Domino est, et cum quis ad uirtutem, aut ab opere, aut a uerbo, aut quocunque modo instruitur, concessis sibi a Domino utiliter cibatur. Omnis enim instructio salutis, quodammodo uerbum Dei est; et a quocunque ueritas doctrine proferatur, acceptanda est, eo quod ueritas incorrupta semper et incorruptibilis est. Ante diluuium et post, dum sanguine, in quo sedes est anime, abstineatur, concessus est omnium usus; et ante  baptismum et post, dummodo peccatum uitet, nemo undecunque instrui prohibetur. Si apostolus est aliquibus odor mortis in mortem, quid prohibet et uasa mortis alicui prodesse ad uitam? Cum ergo dicitur: quidquid uis, preter sanguinem, comede, perinde est ac si quadam imagine dicatur, dummodo uitia fugias, quod uolueris lege. Sicut in escis carnalibus quedam sunt que digeruntur utiliter, quedam uertuntur in crudos humores, alia per uim expulsiuam eiiciuntur omnino, quedam sunt que sanis, si tamen modeste sumantur, conferunt; et obsunt egrotatiuis: quedam debilioribus faciunt, minus tamen conducunt sanis et sanatiuis. Nam hec ipsa non adeo naturam corroborant: delicatiora  siquidem minus nutriunt, magis communia, et alimenti, ut ita dixerim, pinguioris. Sic et in libris sunt que omnibus prosunt, dum tamen legantur modestia dispensante, ut que nichil continent nisi edificationem fidei et morum. Sunt que solidioribus animis faciant, habenda quidem procul a lectione simplicium; sunt que natura bone mentis omnino eiiciat; sunt que digerat in usum morum aut eloquentie; sunt que indurent animam, et in fide et bonis operibus solam faciant cruditatem. uix autem inuenietur scriptum, in quo si non in sensu uel in uerbis, non reperiatur aliquid, quod prudens lector emittit. Ceterum libri catholici totius leguntur et cautius; et gentiles simplicioribus periculosius patent: sed in utrisque  exerceri fidelioribus ingeniis utilissimum est. Nam exquisita lectio singulorum, doctissimum; cauta electio meliorum, optimum facit. Ut enim in libro Saturnaliorum, et in epistolis Senece ad Lucilium legitur, apes quodammodo debemus imitari, que uagantur, et flores carpunt, deinde quidquid attulere disponunt, et per fauos diuidunt, et succum uarium in unum saporem, mistura quadam et proprietate spiritus sui, mutant. Nos quoque quidquid diuersa lectione quesiuimus, conuertamus in usum uirtutis, ut omnia in ordinem gerendorum, rationis iudicio digerente, coalescant. Nam et in animo melius distincta seruantur, et ipsa distinctio, non sine quodam fermento, quo conditur uniuersitas, in unius saporis usum uaria libamenta  confundit, ut etiamsi apparuerit unde sumptum sit, aliud tamen esse, quam unde sumptum noscetur, appareat, quod in corpore nostro facere uidemus, sine omni opera nostra, naturam. Alimenta que accipimus, quandiu in sua qualitate perseuerant, et solida innatant, malo stomacho oneri sunt. At cum ex eo quod erant, mutata sunt, tum demum in uires transeunt. Sanguis enim ex diuino mandato diducitur, dum uitia declinantur. Pastor ecclesie reptilia et immunda mactare precipitur, et comedere: quod licet ad uocationem gentium proprie referatur, uel exempli conformitate docere potest ut, iugulatis erroribus, gentilium dogmata nequaquam horreamus. Dum innocentiam, frugalitatem, contemptum mundi docent Pythagorici,  audiantur; dum animas, quas in celum euexerunt, retrudunt in corpora bestiarum, iuguletur uel Plato. Nam in eo Pythagoram nimis secutus est, quod sicut mortuos ex uiuis, ita ex mortuis reciproce uiuos fieri docuit, et per uaria corpora pro morum qualitate migrare. Unde illud:

Ipse ego, nam memini, Troiani tempore belli
Panthoides Euphorbus eram, cui pectore quondam
Hesit in aduerso grauis hasta minoris Atride. 
Sic ergo legantur, ut auctoritas non preiudicet rationi; nam et urtica, dum legitur rosa, quandoque manum tangentis urit. Sapientia siquidem fons quidam est, de quo egrediuntur flumina que  irrigant omnem terram, et non modo hortum deliciarum diuine pagine replent, sed etiam ad gentes pertranseunt, ut nec etiam Aethiopibus omnino desint. Inde sunt floridi, redolentes, et fructiferi gentium horti, quos si forte simplex lector ingreditur, semper petici illius meminerit,

Qui legitis flores, et humi nascentia fraga,
Frigidus, o pueri, fugite hinc, latet anguis in herba. 
Nam et poma Hesperidum, que draco peruigil seruat, nullus asportat ignauus, aut qui Scripturas non quasi uigilans legerit, sed quasi dormitans somniauerit, ac si ad finem legendorum, utens calcaribus, properet. Certum est quia fidelis lector, et prudens, et qui litteris ex amore inuigilat, uitia  semper excludit, et in omnibus accedit ad uitam. Hinc est illud doctoris doctorum Hieronymi: Ama scientiam Scripturarum, et carnis uitia non amabis.



CAP. XI. Quid sit uere philosophari: et ad quem finem omnis Scripturarum uergat intentio.

Hoc autem reuera philosophari est, et hic est multe lectionis iucundissimus et saluberrimus fructus. Ipsa siquidem rerum omnium continet disciplinam, et omnium moderatrix, uniuersis humane uite actibus, et uerbis, et cogitationibus modum, et terminos ipsa constituit. Est tamen cui nec ipsa nouit terminum prefinire. Est cui in eo prescribit modum, ut non habeat modum. Quidquid agit aut loquitur, illuc tendit, quod apud recte philosophantes non habet terminum. Nam et eius substantia in eo  consistit, ut illud nequaquam terminetur. Si enim secundum Platonem, philosophus Dei amator est, quid aliud est philosophia, nisi diuinitatis amor? Hoc est utique quod terminari non uult, ne et ipsa, quod non expedit, finiatur. Quod enim finitur, esse desinit: et si amor Dei exstinguitur, philosophie nomen euanescit. Sic et incarnata sapientia Dei, cum multis prescribat modum, Deum sine modo precipit diligendum: nisi quia caritati modus ille prescribitur, ut Deus sine termino amoris diligatur. Qui enim ait: Diliges proximum tuum sicut te ipsum , idem premisit: Diliges Dominum Deum tuum, ex toto corde tuo, ex tota anima tua, ex tota mente tua, et ex omnibus uiribus tuis . Idem quoque adiecit: In his duobus mandatis, uniuersa  lex pendet et prophete . Si ergo omnia que scripta sunt prophetis famulantur et legi, id est si omnis doctrina illuc tendit, ut homo subiectus sit legi Dei, quis ambigit ad regnum caritatis uniuersa referri? Qui uero philosophando caritatem acquirit, aut dilatat, summum philosophantis assecutus est finem. Hec est itaque uera et immutabilis philosophantium regula, ut sic in omnibus legendis aut discendis, agendis, aut omittendis, quisque uersetur, ut proficiat ueritati et caritati. Ipsa uero nunquam inanis aut sola est, sed honestatem, modestiam, cum sobrietate pudicitiam, et aliarum uenerabilium uirtutum cetum in ipsum hominem, quem pietati consecrat, quasi in templum Domini introducit. Quidquid  aliorsum uergit in artibus, siue quibuscunque Scripturis, non philosophie dogmata, sed inanes fabule sunt, et figmenta eorum, super quorum impietatem ira Dei de celo reuelatur. Quidquid illi garriant, recte philosophanti ineptum uidetur, insipidum et insulsum. Audi, non me, sed prophetam dicentem de talibus: Narrauerunt mihi iniqui fabulationes, sed non ut lex tua . Loqui ergo uera et iusta, philosophantibus et non philosophantibus commune est. uera et falsa loqui, bona et mala docere, non philosophantium est. Sed et recta duntaxat interdum docet uanus philosophi imitator; sed qui recta que docet sequitur, uere philosophus est.



CAP. XII. De ineptiis ungatorum, qui sapientiam uerba putant: et quod aliter legendi sunt libri diuini, aliter gentiles libri.


Errant utique, et impudenter errant, qui philosophiam in solis uerbis consistere opinantur. Errant qui uirtutem uerba putant, ut lucum ligna. Nam uirtutis commendatio consistit ab opere, et sapientiam uirtus inseparabiliter comitatur. Unde constat, quia illi qui uerbis inherent, malunt uideri quam esse sapientes. Plateas circumeunt, terunt limina doctiorum, questiunculas mouent, intricant uerba, ut suum et alienum obducant sensum, paratiores uentilare quam examinare si quid difficultatis emersit. uerentur tamen prodere imperitiam suam iactatores sapientie, non amatores, et id quod nesciunt, prauo  pudore nescire, quam querere et discere malunt, presertim si adsunt alii, quibus notum [arbitrentur quod ipsi nesciunt; fastum tamen] eorum ferre non poteris: de omni materia loquuntur subito, diiudicant omnes, culpant alios, se ipsos predicant, iactant se inuenisse de nouo, quod tritum est ab antiquis, et testimonio librorum per etates multas ad tempora nostra perductum. uerba multiplicant, ut sepe minus intellecti sint onere, et multitudine uerborum, quam rerum difficultate. Cum enim ne intelligeretur effecit, arbitrantur se meruisse, ut pre ceteris philosophus uideatur. Et sepe qui paucissima nouit, proponit plurima, que nec ipse Pythagoras sufficeret explanare. Interdum eadem replicat et reuoluit. Et quia non habet, quo diuertat, laborat misere,  idem terit, »et easdem circinat auras;« dum enim procul audis, tertium Catonem e celo miraberis cecidisse: quemlibet enim hominem, attulisse uidebitur. Si professionem queras, aut artem, est:

Grammaticus, rhetor, geometres, pictor, aliptes,
Augur, schenobates, medicus, magus: omnia nouit, 
et esuriente Greculo longe prestantior. Nam et si iusseris, ibit in celum, et Dedalo doctior, te ipsum quo uolueris incolumem per inane traiiciet. Accede ut docearis, quid in scriptis suis auctores senserint diligenter inquire, excute litteram; statim increpabit duritiam tuam, et asino Arcadie te dicet tardiorem. Plumbo hebetior es, dum quid in littera latet  interrogas. Littera inutilis est, nec curandum est, quid loquatur. Si instas, moneberis fugere, quoniam perniciosa est, et occidit. Caue ne serpens sis, quterram comedit omnibus diebus uite sue. Aut ludendum, aut fabulandum; aut disceptandum est tibi. Nam qui uerbosior est, uidetur doctior. Nec curandum est, unde, aut quid, de quo sentiat, aut proi ferat aliquis, dum loquatur. Nec refert qua quisque ratione nitatur, dum non instantiam, sed umbram eius quisque dare sufficiat. Quid uerum aut falsum, quid probabile aut quid non probabile sit, frustra queritur, cum omnibus imago probabilium preferatur. Statue quod uolueris, statim illud aliqua similitudo  euacuat. Nam quod obtinet in uno simili, uelis nolis in alio obtinebit. Constat tamen quod uero simile est, non statim esse uerum, et quod falsum uidetur, non semper falsum esse. Si propositorum similium dissimilitudinem niteris aperire, rem inanem aggrederis. Aut enim te uel clamore prepediet, aut superfluam operam deridebit; cum omnium similium aliquam dissimilitudinem esse oporteat. Alioquin non tam similia, quam eadem merito esse dicentur. Docere cur ita non sit, non modo friuolum, sed irrisione dignissimum iudicatur. Statim queritur an uelis concionari. Dicunt se ut Peripateticum, non Hermagoram audiant, conuenisse; cum tamen deambulatione et circumitione uiarum potius, quam diligenti inuestigatione rerum,  Peripateticos imitentur. Si tamen hec ad copiam eloquentie comparandam exerceatur disceptatio, et similia et dissimilia conquirantur, exercitium quidem laudabile est, et quo aliud esse conducibilius iuuentuti, non facile dixerim, dummodo fallaciarum nube multiplici, sibi nequaquam perstringi oculos patiantur. Nihil enim utilius, nichil ad gloriam aut res acquirendas commodius iuuentuti, quam eloquentia, que ex eo plurimum comparatur, si rerum in mente, et in ore copia sit uerborum. uerba namque proferre rebus incognitis, desipientis potius quam docentis est, aut discentis. Multos uidebis huiusmodi, qui totum longo detinent sermone diem, et nichil omnino dicunt, aut minimum. Tu defessus  es audiendo, et is nisi uerbosior esset, loquendo perfatigari potuerat; quo tamen tendat, aut quid uelit, nondum intelligis. Tu finem exspectas, ille nondum initium fecit. Perfer tamen, ut uideas qua exiturus sit; recollige tandem, que contexuit, et occurrent tibi

   . . . . . uelut egri somnia, uanas
Fingentis species, ut nec pes, nec caput uni
Reddatur forme.
Turbati cerebri hominem credas, et qui ex defectu rationis linguam continere non possit. Putes eum noctes continuare insomnes, et sopita ratione, melancholiam solam in eo excitatam. Si forte miseratione ductus, ei modestiam persuaseris, succendetur, et qualibet in quemuis finget opprobria, compatientibus  et deridentibus eque conuiciabitur; nec amicus nec hostis ab eo, nisi consputus abscedet. Si cepisti, perferas necesse est, aut procacis lingue sustinebis iniurias. Desiste ergo, nisi sordida lingua malueris inquinari. Nam et immunda quo magis mouentur, eo amplius fetent. uiri prudentis dictum agnosces, quia

   uesanum tetigisse timent, fugiuntque petam,
Qui sapiunt, agitant pueri, incautique sequuntur.
Licet autem apud priuatos, aut serio uiuentes, homo huiusmodi rectissime uideatur inutilis, commodus tamen est in cetu multitudinis, que hilaritatis et iocularis letitie materia gaudet. Optimum enim instrumentum est ad risus conciliandos, et efficacior quouis mimo. Ut uenenum eius effugias, patientiam  indicas auribus, morem geras insano, qui nulli parcit, et si eum forte uis reprimere, benignissime obsecra, ut in docendo aut disputando sententie plus apponat, et eam uerborum deductione compenset. Nam qui uerba rebus, et res temporis opportunitati contemperat, modestissimam totius eloquentie regulam tenet. Illa uero copia laudem parit, cui ueritas uirtuti, et omnibus officiis amica consentit. Multa siquidem et fallaciter loqui, nugigeruli est, et famam omnino negligentis, et in se uirorum grauium prouocantis odium et contemptum. Nam et spiritus sapientie auctor est, quia qui sophistice loquitur odibilis est. Non mediocris tamen utilitas est, in deprehendendis importunitatibus sophisticis, sine quarum notitia quisquis ad examinationem ueri et rerum  uentilationem progreditur, quasi miles inutilis est, qui aduersus exercitatum, et instructum hostem, procedit exarmatus. Licet ergo ad exercitium colloquentem uicissim fallere, et quasi in campidoctorum schola, inter ciues iocularem militiam exercere; sed ubi se colloquentium intentio, ad philosophie sobrietatem exigit, importunitates sophistice delitescunt. Et si forte ab alterutra parte emerserint, sic a sapientibus corripiuntur, sicut in republica inter contrahentes, dolus malignantium cercetur. Ceterum uerba rebus, res temporibus contemperare, et interuenientes fallacias prudenter arguere, non paucorum dierum est, aut leuis opera. Unde plurimi accedentes, retrorsum abeunt, et aliquam uestium  philosophie portiunculam preferentes, gloriantur apud indoctos, ac si in iurisdictionem eorum tota concesserit. Ut enim ait quidam 

Gartio quisque duas postquam scit iungere partes,
Sic stat, sic loquitur uelut omnes nouerit artes.
De generibus et speciebus nouam affert sententiam que Betium latuit, quam doctus Plato nesciuit, et quam iste felici sorte in secretis Aristotelis nuper inuenit. ueterem paratus est soluere questionem, in qua laborans mundus iam senuit, in qua plus temporis consumptum est, quam in acquirendo et regendo orbis imperio consumpserit Cesarea domus, plus effusum pecunie, quam in omnibus diuitiis suis possederit Cresus. Hec enim tandiu multos tenuit,  ut cum hoc unum tota uita quererent, tandem nec istud nec aliud inuenirent. Et forte ideo, quia curiositati non sufficiebat in eis, quod solum potuit inueniri. Nam sicut in umbra cuiuslibet corporis, frustra soliditatis substantia queritur; sic in his que intelligibilia sunt, duntaxat et uniuersaliter concipi, nec tamen uniuersaliter esse queunt, solidioris existentie substantia nequaquam inuenitur. In his etatem terere, nichil agentis, et frustra laborantis est. Nebule siquidem sunt rerum fugacium, et cum queruntur auidius, citius euanescunt. Expediunt hanc auctores multis modis, uariisque sermonibus; et dum indifferenter uerbis usi sunt, uarias opiniones inuenire uisi sunt, et litigiosis hominibus multam contendendi materiam reliquerunt. Inde est quod sensibilibus,  aliisque singularibus apprehensis, quoniam hec sola ueraciter esse dicuntur, ea in diuersos status subuehit, pro quorum ratione in ipsis singularibus specialissima generalissimaque constituit. Sunt qui more mathematicorum, formas abstrahunt, et ad illas quidquid de uniuersalibus dicitur, referunt. Alii discutiunt intellectus, et eos uniuersalium nominibus censeri confirmant. Fuerunt et qui uoces ipsas genera dicerent esse et species; sed eorum iam explosa sententia est, et facile cum auctore suo euanuit. Sunt tamen adhuc qui deprehenduntur in uestigiis eorum, licet erubescant auctorem uel sententiam profiteri, solis nominibus inherentes, quod rebus et intellectibus subtrahunt, sermonibus ascribunt.

 Magno se iudice quisque tuetur
et ex uerbis auctorum, qui indifferenter nomina pro rebus, uel res pro nominibus posuerunt, suam astruit sententiam uel errorem. Oriuntur hinc magna seminaria iurgiorum, et colligit quisque quo suam possit heresin confirmare. A generibus et speciebus nequaquam receditur, sed eo applicabit, undecunque institutus sit sermo. Peticum illum te subito miraberis inuenisse pictorem, qui ad omnia que necessitas exigit, scit fortasse »simulare cupressum.« Desipit ita Rufus in Neuia, a qua eum, teste Coquo, necessitas auertit. Nam

Quidquid agit Rufus, nichil est nisi Neuia Rufo;
   Si gaudet, si flet, si tacet, hanc loquitur.
Cenat, propinat, poscit, negat, innuit, una est
    Neuia: si non sit Neuia, mutus erit.
Res illa ad philosophandum uidetur aptior, in qua liberior est licentia fingendi quod uolueris, et minor ex rei difficultate, aut disceptantium imperitia, certitudo. Sepe sicut ad hostem impediendum, facilius salebras et angustias transeundi miles cautus obseruat; sic difficiles quis aut a Scripturis, aut a rationibus excitat questiones, aut si aliud propositum est, ex industria in eas, quasi ex incidenti prolabitur. Et si satisfacere non sufficis, quia nemo est, qui omnia, que etiam ab imperitis queruntur, sufficiat explanare, statim annuit oculis, distorquet uultum, brachium iactat, clamat, salit, et transfiguratur gestibus, qui in quouis histrione uel mimo uideantur  inepti. Non utique satisfacies, nisi ei respondeas uerbis suis, et id tantum dicas quod consueuit audire. Ipse tamen licet scrupulosior sit, totius est solutionis ignarus. In uno tamen fortasse sibi prospexit cautius, quod in marsupio omnia, quibus inflatur, ingessit. Facile tamen, et quasi acu uesicam hanc perforando, quidquid loquacitatis in follibus imperiti gutturis resonabat, interdum uno sapientis uerbulo acquiescit. Nec illos ad philosophandum crediderim aptiores, qui omni uerbulo longam orationem subiiciunt, ac si ad omnia que queruntur, sermo sit ad populum faciendus. Regulariter si quidem proditum est, quod qui plus uel minus respondet quam queritur ab eo, lineam recte disputandi ignorat. Ceterum cum quis docendus est,  illa sunt dicenda duntaxat, que solutionis propositorum adminiculum prestant. Unde illos, qui in singulis legunt omnia, et dum unum queritur, nituntur omnia expedire, planum est recte docentium formulam non tenere. Aut enim nesciunt quis sit docendi modus, aut dissimulatione officii uenditant forte ingenia sua. Et ut ait Cicero, non quid proposita disciplina, sed quid ipsi possunt ostentant. Qui ergo Porphyriolum omnibus philosophie partibus replent, introducendorum obtundunt ingenia, memoriam turbant. Et qui instituendus erat, tanta grauitate concutiunt, ut onus reputet importabile, quod suscepit. Diuine pagine libros, quorum singuli apices diuinis pleni sunt sacramentis, tanta grauitate legendos forte concesserim, eo quod thesaurus  Spiritus sancti, cuius digito scripti sunt, omnino nequeat exhauriri. Licet enim ad unum tantummodo sensum accommodata sit super ficies littere, multiplicitas mysteriorum intrinsecus latet. Et ab eadem re sepe allegoria fidem, tropologia mores uariis modis edificat. Anagoge quoque multipliciter sursum ducit, ut litteram non modo uerbis, sed rebus ipsis instituat. At in liberalibus disciplinis, ubi non res, sed duntaxat uerba significant, quisquis pro sensu littere contentus non est, aberrare mihi uidetur, aut ab intelligentia ueritatis, quo diutius teneantur, se uelle suos abducere auditores. Plane, Porphyriolum ineptum credo si ita scripsit, ut sensus eius intelligi nequeat, nisi Aristotele, Platone et Plotino perlectis. ualeat quicunque me  in aliquam disciplinam disponit introducere compendio tali. Ego siquidem illum sequar, qui litteram aperit, et quasi superficie patefacta, sensum, ut ita dicam, historicum docet.



CAP. XIII. Que sint necessaria et quasi claues philosophandi, et quod simplicitas amica est ueritati: et quid sit luctari cum angelo, uel cibare eum. Et quid sit aut prosit, ad uocationem sapientie, relinquere patriam.

Que uero sint discendi claues, que philosophantibus ad intuendam speciem ueritatis, uiam eo tendentis expediunt, senex Carnotensis paucis expressit. Et licet metri eius suauitate non capiar, sensum approbo, et philosophantium mentibus credo fideliter ingerendum. Ait ergo:

 Mens humilis, studium querendi, uita quieta
Scratinium tacitum, paupertas, terra aliena,
Hec reserare solent multis obscura legendo.

Humilibus namque dat gratiam Dominus, et illis ueritatis intelligentiam confert, qui timore initiati, ei in dilectione Dei, et exsecutione mandatorum suorum fideliter adherent. Nam ex testimonio sapientis: Qui confidunt in Domino intelligent ueritatatem ; superbis autem resistit Deus . Quis eo inuito philosophabitur? aut eo renitente in aliquo obtinebit? Humilitas est, ut nec personam docentis contemnat quis, aut quamcunque scientiam, nisi forte quam religio reprobauit. Si, ut dici solet, inuita Minerua nichil recte aggredimur, quis ad scientiam  sine eo perueniet, qui scientiarum dominus est, et in quo sunt omnes sapientie thesauri absconditi? Hac itaque moliri arduum nimis est, et difficilius, et longe maius, quam, ut fabularum utamur uerbis, clauam eripere de manu Herculis. Imo certe longe minus est quoniam nichil est; si tamen quod omnino nichil est aliquo maius aut minus est. Quisquis ergo uiam philosophandi ingreditur, ad ostium gratie eius humiliter pulset, in cuius manu liber omnium sciendorum est, quem solus aperit Agnus, qui occisus est, ut ad uiam sapientie et uere felicitatis seruum reduceret aberrantem. Frustra quis sibi de capacitate ingenii, de memorie tenacitate, de assiduitate studii, de lingue uolubilitate blanditur. Quia si hec in inuio fuerint, quo  efficaciora uidentur, eo longius aberrabunt. Nam et equus quo uelocius aberrat, eo tardius domum, quisquis insidet redit. Est autem humilitati coniuncta simplicitas, qua discentium intelligentia plurimum adiuuatur. Humilitas enim his, que scribuntur a doctoribus, acquiescit; et simplicitas, si qua secus ac oportuit dicta uidentur, in partem meliorem, fidei interpretatione retorquet. Ineptus enim est, qui Scripturis, a quibus instruendus est, appetit dominari, et captiuato sensu earum, ad intellectum suum eas nititur trahere repugnantes. Nam in his querere quod non habent, proprium sensum obstruere est, non addiscere alienum. Nonne et discipulorum oculi tenebantur, ne sapientiam, que  eos comitabatur ex ardore agnoscerent? Quia tardi erant ad intelligendum que prophete loquebantur, querentes quod aberat a mentibus prophetarum, et non attendentes Christum qui latebat in littera? Sed quia caritatis ardenti studio querebant, quod latebat, sapientia que querebatur adfuit, et aperuit oculos eorum, ut intelligerent Scripturas, et suam, uiso Domino, arguerent tarditatem. Sic enim prodest querendi studium, si auiditas ipsa sciendi referatur ad Christum. Sed nec ipse, nisi in fractione agnoscitur, quia mens Scripturarum, nisi refectio fidei aut morum detur anime, omnino non uidetur. Quisquis enim ad uoluptatem suam ingenii aut studii uiribus, Scripturarum integritatem attentat, quasi a sacrario philosophie exclusus, ab intelligentia  ueri alienus exstat. Nam et Sodomite, dum angelos correptores malitie, et uiri iusti hospites corrumpere uoluerunt, cecitate percussi sunt: et circa parietem aberrantes, palpando in meridie crassis tenebris obuoluti, iusto Dei iudicio submersi sunt. Sic dum elati et maligni oberrant ad parietem Scripturarum, sensum fidelem, qui in domo simplicis, cum quo est sermocinatio Dei, et qui correptorem malitie uidet angelum, non attingunt. Angelus siquidem Scriptura est, quam Deo mittente constat ad increpandam malitiam hominum, in mundi Sodomam descendisse. Audite, inquit, uerbum Domini, principes Sodomorum, auribus percipe uerba mea, populus Gomorrhe. Seruiendum est ergo Scripturis, non dominandum. Nisi forte  quis se ipsum dignum credat, ut angelis debeat dominari. Utique uiri iusti eos adorasse et cibum ministrasse leguntur: et eis humana temeritas uult preferri? Cibantur autem fidei et bonorum operum cibis. Nam et magni consilii Angelum ad puteum sic cibauit mulier Samaritana. Et forte eos adorasse non proderit, si cibus subtrahatur. Nonne querendi studio uiguisse scribitur patriarcha, qui scalam uidens, cuius summitas celos tangebat, angelos ascendentes et descendentes uidit, et ipsum Dominum innixum scale, et cum angelo donec aurora illucesceret, luctaminis certamen exercuit: nec ante, ab angelo fatigatus, acquieuit ut cederet, quam femore altero debilitatus, benedictionis gratiam uoti compos accedente angelo reportaret. Hec  ei in spiritu, aut in figura contigerunt; sed nobis, Apostolo teste, figuralia seruiunt. In uia ergo peregrinationis nostre, apprehendamus angelos Scripturarum, et infatigabili certamine luctantes cum eis, non cedamus, donec nos ueritatis aurora illustret. Nec solam nosse sufficiat ueritatem, nisi femore amoris temporalium marcescente, eo uere uirtutis aditum de benedictione angelica facilius consequamur, quo magis eternorum amore excitato, in appetitu temporalium claudicamus. Eo enim lucta ista perducit, ut triumphantis hominis testimonio, Deus ipse, qui summa ueritas est, facie ad faciem uideatur. Quidquid enim boni in fide, aut operibus apparet, imago quedam uisionis diuine est. Et recte aurora sine benedictione non expedit Angelum,  quia notitia ueritatis sine gratia bone operationis, sane conscientie non habet fructum. Porro ad studium querendi, non modo domesticis, sed etiam extraneis animamur exemplis. Nam Solon, qui summo sapientie feruore semper flagrauerat, supremo die, assidentibus amicis et conferentibus, iam fere mersum fatis caput erexit, interrogatusqne cur hoc fecisset, respondit, ut cum istud quidquid est, de quo disputatis, percepero, moriar. Migrasset profecto ex hominibus inertia, si eo animo uitam ingrederentur, quo eam Solon egressus est. Carneades laboriosus et diuturnus sapientie miles, in studio XC expleuit annos: ei siquidem idem uiuendi et philosophandi finis fuit. Cato octogesimum et sextum  agens annum, animo tamen iuuenili, uirili robore, grauitate senili, in republica agens, ut nec memoriam tardiorem, aut laterum infirmitatem, aut quassatam carnem, et membra torpentia, aut linguam impeditam quisquam animaduerteret. Grecis etiam litteris appetiuit erudiri, qui sero, et fere senex, Latinas didicit. Cum uero sibi eloquentie gloriam comparasset, id egit, ut iuris quoque ciuilis peritissimus haberetur. Eius uero proles mirifica, et patre Catone digna, adeo doctrine cupiditate flagrauit, ut ne in curia quidem, qua senatus cogebatur, temperaret sibi, quominus Grecos libros lectitaret. Qua quidem industria ostendit aliis tempora deesse, alios superesse temporibus. uitam quietam necessariam esse, uel ethicus docet, qui  studentis inane exercitium reputat, si ad ostium eius prementium se tumultuum turba pulsat. Ait enim:

Quis locus ingenio, nisi cum se carmine solo
uexant, et dominis Cyrrhe Nyseque feruntur
Pectora nostra, duas non admittentia curas?
Magne mentis opus, nec de lodice paranda,
Attonite, currus et equos, faciesque deorum
Aspicere, et qualis Rutilum confundat Erinnys. 
Nam quod turba ueritatis lumen impediat, cecus euangelicus docet, quem turbe precedentes et sequentes increpabant pariter, ut taceret. Siquidem dicente Domino, qui uersatur in turbis, turbatur erga plurima, quo nichil studiis aut bonis moribus exercendis est perniciosius. Si enim studium, ut  Ciceroni placet, est uehemens applicatio animi, ad aliquid agendum magna cum uoluntate, profecto mens que turbata ad plura distrahitur, nequaquam in uno uirtutis opere fideliter occupatur. Sed studii tunc exercitatio plurimum proficit, cum uirtus in singulis, que legit aut audit homo, tacito apud se ueri iudicii scrutinio conualescit. Ibi namque ratio cuncta examinat, et fructum omnium appendit in statera. Ceterum uita quieta esse non potest, si nature necessaria subtrahuntur; et econtra si luxuriat animus in deliciis, rerum affluentia lumen orationis exstinguit. Unde fecunda uirorum paupertas, et uere humilitatis custos, et socia uirtutis, premissis adhibetur, ut luxuriam moderatrix ista compescat, et stimulis suis hominem sui  memorem, officio uirtutis iugiter instare compellat. Honesta quidem res est, ut ait sapiens, leta paupertas, nec tamen est paupertas, si leta, sed Cresi diuitiis potior. Unde Democritus, cum diuitiis censeri posset que tante fuerunt, ut pater eius exercitui Xerxis epulum dare ex facili potuerit, quo magis uacuo animo studiis litterarum esset paratus, parua admodum summa retenta, patrimonium suum patrie donauit. Athenis autem compluribus annis moratus, omnia temporum momenta, ad percipiendam et exercendam doctrinam conferens, ignotus illi urbi uixit, quod ipse quodam uolumine testatus est. Crates quoque ille Thebanus, proiecto in mare non paruo auri pondere: »Abite, inquit,  pessum, male cupiditates, ego uos mergam, ne ipse mergar a uobis.« Sed et Anaxagoras, cum a diutina peregrinatione, patriam repetisset, possessionesque desertas uidisset: »Non essem, inquit, ego saluus, nisi iste perissent.« Socraticum fertur oraculum, neminem locupletem fieri ut doceat, nisi se ad discendum pauperem et egenum credat; semper enim discentibus plura deerunt, que scitu iucunda aut necessaria sunt. Terram alienam philosophia exigit, et suam interdum alienam facit, imo alienam facit suam, et nullo unquam grauatur exsilio. Hoc est quod domesticas, et que carnis sunt, abigit sollicitudines, ut homo totus quodammodo uersus in spiritum, omne quod sapientie profectum impedit, reputet alienum. Ubique tamen domi, et  ubique in patria, quia ubique locorum apud se, et ubique apud sapientiam commoratur. Et forte huc patriarcham inuitat Dominus, dum eum exire de terra et de cognatione sua precipit, ut in peregrinatione proficiens, multiplicetur in gentem magnam, ipsamque terram acquirat feliciter quam relinquit, dum ad uocationem sapientie, omnia que sunt mundana contemnit. Siquidem uirtus modeste paupertatis exercitio crescit, et fortitudo facilius diuitiis, quam laboribus expugnatur. Qui uero in cognatione temporalium, quibus quodammodo ingenitus est, pedem sui figit affectus, seruit et minoratur, et iure dominii feliciter acquiruntur omnia, que mundi cordis affectione, quasi mentis pede calcantur. Sed quis est, qui hanc arduam uiam uel  intrare disponat? Angelum forte quis aggreditur, aut quis, si aggreditur, perseuerat? Nec tamen sine discrimine colluctandi, uidetur facies ueritatis, et nisi pauperis exsilii amaritudo precedat, Rachelis et Lie coniugatio non dulcescit, nec succrescit soboles numerosa, nisi in uirtutis baculo Iordanem labentium solitudo transierit, et in duabus turmis spiritualium et corporalium bonorum in patriam diues regreditur, qui etiam inter cognatos exsul, in pure contemplationis et recte operationis labore diutius sudauit. Qui uero alia uia philosophari nituntur, errant, et urgente fame primogenita distrahent, si tamen inuenerint germanum, qui uel lenticulam sapientie, pretii nomine largiatur. Est enim, ut fertur dixisse Aristippus, indulgere uitiis,  a legendi studio temperare.



CAP. XIu. De septima claue discentium

In libro Quintiliani de institutione oratoris, septima discentium clauis ponitur, amor docentium, quo preceptores ut parentes amandi sunt et colendi. Sicut enim illi corporum, ita et isti quidem sunt genitores animorum, non quidem de se sapientie propagando substantiam, sed quasi sapientiam in auditorum mentibus gignunt, in melius reformando naturam. Et hec quidem pietas, studio plurimum confert. Nam et libenter audiunt, quos amant, et dictis credunt, et eis esse similes concupiscunt, et pio faciente affectu, in ipsos cetus scholarium leti alacresque conueniunt. Emendati  non irascuntur, laudati non erubescunt, ut sint et ipsi karissimi studio merebuntur. Nam ut doctorum officium est docere, sic auditorum se prebere dociles. Alioquin neutrum sine altero sufficit. Nam sicut hominis ortus ex utroque gignentium est confectus, et frustra sparseris semina, nisi ea premollitus fouerit sulcus: ita eloquentia coalescere nequit, nisi sociata tradentis accipientisque concordia. Hec quidem Quintilianus in preceptis eloquentie, sed nichilominus sunt ad institutionem sapientie applicanda. Profecto nec eloquentia, nisi preceptis sapientie comparatur. Et in forum illorum, qui aures audiendi habent, non modo ridiculosus, sed quodammodo uesanus, irrumpit, quemcunque philosophia, ut loqueretur diligentius  non instruxit. Septem alias claues, quas ad intelligentiam Scripturarum, Tychonius posuit, in lucem profert liber, qui De doctrina Christiana inscribitur, sed nequaquam istis obuiant, omnes potius uersantur in una istarum. Eas namque studium querendi complectitur. Ceterum de traditione gentilium, sermo fuerat institutus, ita tamen ut ad institutionem fidelium ex proposito referatur. Una tamen est et singularis, et quasi clauium clauis, clauis illa que aperit, et nemo claudit, claudit et nemo aperit, et sine qua ad intelligentiam ueri nullus accedit, quam quisquis aut non apprehendit, aut non tenet, potius eum insanire crediderim quam philosophari.



CAP. Xu. In quo Epicurus, et sui, summum bonum constituant: et quod per multos labores itur ad uoluptates.


Multa quidem sunt, et difficilia, quibus philosophantium probatur uirtus, quia ad summum non est iter nisi per ardua. In spe tamen proficiendi omnia mansuescunt, et dum laboris pensatur utilitas, mens ad omnia roboratur. Et quidem ad summum tendunt omnes, sed uia dispari. Nemo tamen, ut opinor, illuc sine labore pertingit, aut tendit. Cum enim sint tres philosophantium secte, que et ipse scinduntur in semitas multas, omnes, etsi dissimiliter, laborant tamen assequendo finem quem statuunt. Siquidem Epicurus et totus grex sodalium eius, uitam beatam asserit, que tanta semper  iucunditate letatur, ut tristitie et perturbationis non interueniat uel tenuis motus. uera quidem definitio est, et qua nichil potest esse rotundius. Ab ea tamen plebs, que eum sequitur, deflexit in uoluptates, reputans se earum usu beatissimam esse futuram. Mihi tamen persuaderi nequit hoc aliquem hausisse de fonte Socratico, qui tantam morum docuit puritatem, ut a posteris creditus sit, non humanum modo, sed diuinum spiritum habuisse. Sed quia facile est aure uel ore insipientium, dicta optima deprauari, ad compendium immunditie tracta sunt, que uirtutis esse debuerant instrumentum. Caro siquidem opinata est  quod amore iocisque nil est iucundius, nil suauius parasitica uita, aut  eorum qui epulantur quotidie splendide, qui uino estuant, splendidis utuntur uestibus: denique omnia que mens, lingua, manus appetit, cogitare, loqui, et facere, et in nullo contraire sibi, aut motum reprimere proprie uoluntatis, uitam esse hominis uera et summa felicitate gaudentis. Sed nunquid huc sine labore uenitur? Quot obices, ne sic uiuatur, uarietas humane sortis interiacit? Ut rebus namque utaris ad libitum, opulentia necessaria est. His enim egenus non utitur ita, quod desunt, aut parcit sepe, ne desint; sed ponantur adesse. Inter multos competitores, et tanta currentes auiditate, eos fortior asportabit. uiribus itaque opus est, ut seruentur. Exigitur ergo et potentia. Nunquid hec gratis, id est sine labore, et sollicitudine acquiruntur!  Sed in his contemni durum quidem est et intolerabile, eo quod amor commodi innatus est homini, ut etiam qui non agit ut bonus sit, bonus uideri uelit, et in estimatione sui aliorum credit errare iudicia. Nam ut bonus sit, non commodi quidem, sed iusti amor efficiet. Queritur ergo reuerentia conuiuentium, sed hec ipsa nisi fame beneficio protendatur, leuiter euanescit. At illa que gloriam parit et prorogat, ex multis surgit articulis, sed maxime a uirtutum exercitio conualescit. Patet ergo quam laboriosus sit transitus ad beatitudinem per uoluptates. Qui sufficientie causa diuitias congerunt, ut potentia nitantur, amplitudines querunt, dignitates ad reuerentiam et fugam contemptus, et conciliande celebritatis gratia, aspirant  ad gloriam. His tamen omnibus non ea uita, quam Epicurus describit, acquiritur, et que tristitie sit et totius perturbationis ignara. Aut enim hec in unum quemlibet non concurrunt, aut non conferunt, quos pollicentur effectus. Imo et sepissime, tanquam e regione consistant, querentium uotis contraria operantur. Si mihi non credis, liber De consolatione philosophie reuoluatur attentius, et planum erit hec in contrarium cedere. Et licet liber ille uerbum non exprimat incarnatum, tamen apud eos qui ratione nituntur, non mediocris auctoritatis est, cum ad reprimendum quemlibet exulcerate mentis dolorem, congrua cuique medicamenta conficiat. Nec Iudeus quidem, nec Grecus sub pretextu religionis, medicine declinet usum, cum sapientibus  in fide, et in perfidia desipientibus, sic inuidie rationis confectio artificiosa proficiat, ut nulla religio quod miscet abominari audeat, nisi qui rationis expers est. Sine difficultate profundus est in sententiis, in uerbis sine leuitate conspicuus, orator uehemens, efficax demonstrator: ad id quod sequendum est, nunc probabiliter suadens, nunc quasi stimulo necessitatis impellens. Si huic, ut necesse est, acquieueris, uidebis ista laboriose nimis queri ob aliud et id cuius queruntur gratia, ex eis minime prouenire. Illud tamen, cuius queruntur gratia, uerius et compendiosius poterat inueniri, si non aliunde quam a se quereretur. Sed iam fere malitia inualescente non queritur, sed  neglectui ducitur pre istis, etiam si occurrat. Nam cum omnia bona sapientie accessoria sint, ipsamque constet super salutem et omnem pulchritudinem appetendam, ipsa ceterorum collatione uilescit, et sola sunt accessoria eius in pretio. Quis enim philosophatur ut sapiat? Nam ut rebus abundent, aut temporaliter floreant, uidebis multos, etsi non philosophentur, tamen philosophos imitari. Ceterum facilius est ut diuitie philosophantem impediant, quam ut philosophie quidpiam conferant. Deo enim et Mammone fideliter non seruitur. Ne uerearis ut quis patriam deserat, ut paupertatem spontaneam amplectatur, ut studio uacet: nam philosophia ipsa labor uidetur inutilis, nisi fructus opulentie consequatur. Alios ut sciant, curiositas  excitat. Alios, ut scire uideantur, elationis stimulo uanitas urget. Alios ad questum pestifera cupiditas inflammat. Rarus est qui caritatis aut humilitatis pede sapientie uias scrutetur, ut doceatur aut doceat. Nam ad immunde uoluptatis, aut uane utilitatis ineptias, omnia referuntur. In his enim finis est anime aberrantis. Philosophia interim uiaticum est, paucorum tamen, quia alia uia longe uidetur esse compendiosior. Nam, ut dici solet, amor ingenii nunquam hominem diuitem fecit.



CAP. XuI. De amore diuitiarum, et quod in eis anima non quiescit.

Qui solas diuitias congerere curant, nichil in uita potius credi uolunt uia, quam ceteris pretulerunt.  Ut eis indigentia expleatur, diuersa probantur a diuersis. Nullum graue periculum est, si spes dolosi nummi refulgeat. Ipsam fere naturam uincit amor pecunie, et res pene impossibiles ad possibilem redigit facultatem. Auaro nichil uile uidetur, aut sordidum, et sibilante populo, se ipsum consolatur, imo et sibi applaudit, simul ac nummos contemplatur in arca. Petronianum illud ingestum omnibus credas:

Quisquis habet nummos, secura nauiget aura,
   Fortunamque suo temperet arbitrio.
Uxorem ducat Danen, ipsumque licebit
   Acrisium iubeat credere quod Danen.
Carmina componat, declamet, concrepet omnes
   Et peragat causas, sitque Calone prior.
Iurisconsultus paret, non paret, habeto
   Atque esto quidquid Seruius et Labeo.
 Multa loquor, quiduis nummis presentibus opta,
   Et ueniet; clausum possidet arca Iouem. 
Dum itaque questum faciat, nulla pars mundi uidetur inaccessibilis, et ipsius torride estum, maior auaritie ignis exsuperat. Inde est quod hic »mutat merces, surgente a sole, ad eum quo uespertina tepet regio.« Hic toto impetu fertur in hostem,

   . . . concurritur, hore
Momento aut cita mors uenit, aut uictoria leta. 
Alius superbis gaudet assidere liminibus, ut ex familiaritate maiorum facilius ad opes, que desiderantur, accedat. Si potest, uersatur in aliquo ministerio;  sin autem, sufficit uel in matricula curialium esse conscriptum. Sola siquidem conscriptio questuosa est. Ut minimum, locum parcimonie facit, qua nullum uectigal utilius. Suis enim commodissime parcit, quem loculi exhibent alieni. Militatur in curia usque ad canos, imo et illos consumit curia. uix est, ut quem curia perduxit ad canos, domum redeat uel exclusus. Si migrauerint, fame pereunt, quia ut ait Sidonius, eos non tam bonus pascit, quam panis alienus. Suauior enim est, et quiddam ab alieno innate dulcedinis habet. Nescit uti suo, qui semper abusus est alieno. Si honesta finiuntur officia, parasiti partes non erubescit explere, uel mimi. Queuis indigna patietur antequam exeat. Apud uarronem Trebrium cogites  discumbentem. Nam et huic idem propositum, et semper eadem mens est,

Ut bona summa putet, aliena uiuere quadra,
et ea patienti perferre animo,

   . . . . . que nec Sarmentus, iniquas
Cesaris ad mensas, nec uilis Galba tulisset.
Innumerabiles uie sunt, quibus palam aut clanculo properatur ad questum: et quem non subigit amor pecunie, interdum superat cupiditas specierum. Equos, uestes, aues armatas, uenaticos canes, numerosos greges armentorum, et pecorum, et uariam mundi supellectilem  plerique pecunie preferunt, et totius hominis uires exhauriunt, in acquirendis his aut tenendis. Nam in his duobus articulis  furor totius auaritie constat, quod immoderatius appetit aliena, aut sua tenacius seruat. Et quidem immoderatius appetit, quisquis quod deest, legem necessitatis excedens, et usus, exposcit. Tenentur quoque auidius que usui subtrahuntur. Ea uero que sine usu possessoribus elabuntur, inutilia sibi esse quis dubitat? Auaritiam uel ex eo non modo fugiendam, sed detestandam constat, quod a celestibus procul sectatores suos, a consortio diuinitatis, et usu celestis beatitudinis remouet, et elongat. Omnia siquidem que celestibus uiciniora sunt, minus cupiunt, et congregant pauciora. uolatilia celi neque serunt, neque metunt, neque nent, neque congregant in horreis, nec penum:  construunt, sed omnem excludunt sollicitudinem crastini. Econtra mures et reptilia congerunt in futurum. Et generationes perhibentur esse, quibus terra est in cibum, et eedem parce uiuunt, timentes ne quando eis terra deficiat, in quam tamen ipse procul dubio resoluentur. Sentiat unusquisque quod uult, ego auarum posse fieri compotem uoti non credo, nisi forte et Epicurus famelicum, et siti aridum, et languentem, plene uoluptatis iucunditate frui consentiat. Siquidem uterque famelicus est; sed perniciosius esurit auarus, qui semper indiget, et satiari non potest. Maior enim est hiatus mentis, quam corporis: et nisi se ipsum Deus infundat, omnino nequit impleri. Nam cum natura spiritualis uirtute propria sic corporalia comprehendat,  ut nulla quantitate distendatur, nec res una loco preoccupato, alterius impedimento sit, quo minus illa comprehendatur, et quo plura concipiuntur, eo pluribus locus est, luce clarius est, quod res corporalis animam, que spiritus est, implere non potest. Totus enim mundus angustus est ad anime quantitatem. Ex quo patet, quod in eo toto anima non quiescit, nisi forte in angusto clausum ergastulo, spinis suppositis incubantem, Epicurus quiescere molliter opinatur.



CAP. XuII. De ambitione, et quod cupiditas stultitiam comitatur: et quis sit ortus tyrannidis: et de diuersis uitiis ambitiosorum.

Declinare nituntur aliqui, etsi non maculam, odibilem tamen auaritie notam. Nam et ab alienis  uidentur abstinere, et suis, cum res exposcit, libere uti parati sunt. Eis tamen de fonte malorum oritur alicuius uitii uena, que semitas eorum a tramite uere felicitatis deflectat. Sicut enim in horto deliciarum, de uno fonte oriuntur flumina que fecundant suauissimi odoris agrum, cui Dominus benedixit: sic in loco horroris et uaste solitudinis, in terra scilicet obliuionis, quam illi inhabitant, qui sui obliuiscuntur in mundo, uelut stupidus ludorum uanitate captus in theatro, quasi de fonte uno, omnium capita pullulant uitiorum. Hic autem puteus cupiditatis est. Eam uero sic Patrum diffinit auctoritas, ut dicatur cupiditas esse amor eorum, que quis amittere potest inuitus. Sociatur enim ei stultitia comes, suadens id amari et queri,  quod teneri non potest. Et est stultitia eorum que scienda sunt, uitiosa ignorantia. Sic eam liber magni Augustini De libero arbitrio pingit. Si enim nesciatur quod sciri non potest, in nomen stultitie minime cadit. At cum sui ignorantia quis tenetur, transit ad stultos. Si in bonis, que minora patenter sunt, maioribus prefert, stulte iudicat. Si uitia sequens, partem suam deteriorem faciat, stultitie maledictione damnatur. Si ergo error fuerit cupiditate succensus, precipitii multiplex uia patet, cum ab errore sit, ut homo, quid sit sequendum ignoret, et ipsum in inuio abeuntem, fornax cupiditatis inflammet. Et quidem adhuc preualent uerba iniquorum, dum homo proprie cognitionis ignarus, et debite subiectionis detrectans  iugum, fictitiam quamdam affectat libertatem, ut possit uiuere sine metu, et impune quod uoluerit facere, et quodammodo iam esse sicut Deus. Non tamen quod diuinam uelit imitari bonitatem, sed Deum, dando impunitatem malis, ad suam uult malitiam inclinari. De radice ergo superbie subrepit ambitio, potentie scilicet cupiditas et honoris, ut hinc uires habeat, ne prematur, hinc proueniat reuerentia, ne uilescat. Nemo enim est qui non gaudeat libertate, et qui uires, quibus eam tueatur, non optet. Nihil enim est quod non in permutationem eius ueniat, si locus adsit. Seruitus enim quedam imago mortis est, et libertas securitas uite. Inde est quod ad conciliandam  potentiam effunduntur opes; et quanto quis potentie cupidior est, tanto eas facilius expendit. Cum uero potentiam nactus est, erigitur in tyrannidem, et equitate contempta, nature et conditionis consortes, inspiciente Deo, deprimere non ueretur. Et licet omnes occupare non possint principatus et regna, a tyrannide tamen omnino immunis est aut nullus, aut rarus. Dicitur autem quia tyrannus est, qui uiolenta dominatione populum premit; sed tamen non in populo tantum, sed in quantauis paucitate, potest quisque suam tyrannidem exercere. Nam etsi non populo, tamen quatenus quisque potest, dominatur. Non enim de his institutus est sermo, qui sunt omnino animi defecati, et subiectione continua gaudentes, alicui in uita preesse  refugiunt. uita potius politicorum excutienda est. Quem mihi dabis inter illos, qui non uelit uel unum potentia anteire? Quis est qui nolit sibi ius esse in aliquem? Quis est qui sic subditum tractet, sicut se uellet tractari, si subderetur? Dum ergo ambitio inualescit, calcata equitate, procedit iniustitia, et tyrannidis procurans ortum, omnia quibus illa crescit, exsequitur. Qui ergo suis non preualet, uiribus nititur alienis. Est uidere quamplurimos aucupes potestatum, honorum procos, adherere potentibus, et se reipublice muniis immiscere, tentantes uiam qui se possint e latere, uel ex aduerso in altum tollere, quo pre aliis possint, aut saltem posse ratione consortii uideantur. Effundunt patrimonia, labores immensos aggrediuntur,  et perferunt, instare obsequiis, et blanditiis sollicitare, quos captant, non uerentur. Nullum ergo officium gratuitum est, non dux aut iudex, centurio aut decanus, sed nec preco, nec caupo, nisi ad pretium fiet. At hec in profanis tolerabilia, dum que publica sunt, ambitio non corrumpat. Nam quecunque publica sunt, pietati debent et fidei consecrari. Ceterum hec ambitiosiora sunt, et uix, aut nunquam gratis in aliquem cadunt. Sed poterunt de his, que sunt ab institutione Traiani superius dicta, sufficere. Domesticas calamitates, et thalamum sapientie expositum fornicatoribus, et sanctuarii interioris recessum, in prostibulum permutatum, sine gemitu et lacrymis nequeo deplorare. Domus namque orationis,  negotiationis, Domino prohibente, facta est domus, et templum fundatum in lapide adiutorii, in latronum speluncam uersum est. Siquidem ecclesia data est in direptionem, aliis palam, aliis clam occupantibus eam. Nam et ipsa occupanti conceditur, eo forte quod in nullius bonis est. Non est enim inuentus, nisi perrarus, qui accindatur gladio super femur suum, ad presumptionem ambitionis reprimendam. Illa namque machinas multiplices erigit, ut eam expugnet, nemine defendente. Alius enim de nobilitate confisus, aut uiribus potestatum, uiolenter in sancta irruit, et si forte pulsat ad ostium, parietem aut limina suffodere non ueretur. Nam et seditionem concitabit in  Moysen, et alienum ignem in templum infert, et uasa sanctuarii contaminabit. Alius sperans in multitudine diuitiarum, Simone ducente ingreditur, non inueniens ibi, qui eum et pecuniam suam iubeat ire in perditionem. Alius in muneribus ad Petrum reformidat accedere, clanculo tamen per impluuium auri, ac si per tegulas Iupiter elabatur in gremium Danes, sic in sinum ecclesie procus descendit incestus. Alius obsequio quasi muneris ignarus, adest; ac si obsequia non cedant in muneris rationem. Profecto nullum maius est munus, quam cum homo se ipsum hominis deuouet seruituti. Alium collusione quadam uocantis liberalitas preuenit; sed postmodum collatam gratiam suo Giezi plenius compensabit. Alius agit ne ipsum pulsare  oporteat, sed ad ingrediendum compellatur inuitus, et quasi obnubilans lucernam Dei, ut eum impune irrideat fraudulentus. Diu siquidem alius simulauit. Ambitionem namque multis indiciis prodidit, et se diuitem, potentem, insignem uelle fieri confessus est, sed alia uia, sed in alio statu, sed in minori periculo, maiore libertate. uoluit esse nobilis inter laicos, aut certe magnus in clero. Ob hoc principum uirorum quesiuit gratiam, familiaritatem iniit, ab eis quascunque suscepit functiones. Scriniis forte prelatus est, aut consignandi suscepit officium, aut cimelii custodiam, aut publici claues erarii, aut ratiocinii uarias cautiones, aut si quid aliud nequit, ut corbibus preficeretur obtinuit. Non tamen quod ad eum pertineat de egenis, aut  de pauperibus curam gerat, sed quia fur est, et loculos habet, quos auaritia soluit ad tempus, ut sub imagine pietatis, eos sacrilegus farciat, et de mendicitate, et de morte egentium priuatas sibi diuitias paret. Si enim uere compassionis moueretur affectu, sua fidelius et utilius pauperibus erogaret, quam ad dispensationem alieni mercator impurus accederet. Iam palam emuntur omnia, nisi modestia uenditoris impediat. Adeo enim sacris altaribus auaritie profanus imminet ardor, ut hec omnia quasi quedam parodica preemantur, et quia per se non ueniunt in commercium, licite et iuste creduntur acquiri si preempta fuerint, aut cempta. Quid enim? Nunquid in forum approbante pretore non ueniunt, que iure antiquo sic possidentur  a laicis, ut transeant ad heredes, et titulo donationis, aut permutationis, alienentur ab eis? Ius ergo aduocationis, aut patronatus ecclesie, quid prohibet distrahi? Nam quod beatus Ambrosius heresim Simoniacam committi dicit in talibus, prouinciale decretum interpretantur esse, et quod in sola Italia, et inter Lombardos debeat obtinere. At constitutio apostolica, inhibens ne illi, qui, dum ecclesias ambiunt, quo facilius subintrent, ius aduocationis querunt, admittantur in ecclesias, quarum aduocatio fraude quesita est, ad timorem dictum referunt, et nequaquam esse perpetuum, sed pro loco et tempore dispensandum. Ut enim ait beatus Cyrillus in epistola Ephesine  synodi, dispensationis modus nulli unquam displicuit sapientum. Si dispensationis modum queris, probabilis est quidem, si erga diuites, erga nobiles, erga potentes, et regales, aut curiales, rigor canonum temperatur. Nam »de moribus ultima fiet mentio,« et istis canonum rigiditas nequaquam posita est. Iustitie quidem liberi sunt, et eo ducuntur spiritu, ut necesse non habeant esse sub lege. Statuat ergo lex quod placuit latori: nam isti priuilegii principalis gaudentes beneficio, quidquid ambiunt sibi competere opinantur. Episcopos ad prima officia obligant, et de futura successione pacisci non uerentur. Restat ergo ut tristi pactio repleatur euentu, et illius quisque animetur et armetur in necem, cuius ambit  successionem. Si enim cedere moretur, aduersantur, uexant, et multipliciter concutiunt possessorem. Possessio namque parit aduersario actionem in rem. Si uero quispiam prelatorum sue conditionis memor, eis pro uoto non obaudierit, »amaras illico audit historias,« eo quod indignum, et contumeliosum omnino reputant, si turpis et inhonesta petitio repulsam alicubi patiatur. Interim ergo alarum suarum feruntur remigio, nidificant in prouinciis singulis, uix quot nidos habent, uel ipsi sciunt, diurna ad propagandas alicuius orbis plagas eis preparantur hospitia, et in tanto numero, uix hospitiolo uno donatur horridulus comes. Nam si quis hoc fecerit, probate liberalitatis est. Utique et insignis prudentie, si quis tot quocunque  modo conquirit, ut quasi ritu Memphitico, quotidianas hostias nouis possit altaribus immolare. Nolunt tamen sacerdotio onerari, aut seruire altario, qui de altario uiuunt, ne, ut populus arguit, dicam luxuriantur, sed personatus quosdam introduxerunt, quorum iure ad alium onera, ad alium referuntur emolumenta. Et cum Apostolus dicat, Qui non laborat, non manducet , qui minimum meretur, plus percipit, et in labores alienos otiosus aut flagitiosus ingreditur. Quis ergo dicat in hac emenda licentia, cum non res sacra sit, sed profana, Simoniam posse committi? Huc enim, ut uulgo dici solet, per argenteum pontem transitur a sordibus, que transeuntem uel ponte aureo persequuntur.



CAP. XuIII. Quod ambitiosi dissimulant se uelle quod maxime appetunt: et quibus excusationibus propositum tegant.


Sed ecce ad aliquem istorum promouendum, aut cogitur, aut circumuenitur ecclesia, ut dicat hosti domestico: Amice, ascende superius . Stupidi itaque obstupescunt, nomen dignitatis abhorrent, refugiunt onus, et ut auidius impellantur, more, ut dicitur, arietis, ut fortius feriat recedentis, cum suspiriis, gemitibus et singultibus interrumpentibus simulatas lacrymas, retrocedunt. Notum siquidem est quia sedes hec trahit et impellit inuitos, et quos notat ambitio repellit. Nituntur ergo rationibus et auctoritatibus docere, quare eos  episcopari non deceat. Non sum, inquit, medicus, et in domo mea non est panis, nec penes me thesauri sunt, unde in necessitatis articulo, noua et uetera, indigentibus proferam. Possum itaque uti excusatione prophetica, quoniam loqui nescio, et quia puer ego sum, etsi non etate, reuera scientia et leuitate morum. Sordidis uestibus ab initio indutus sum, et eas nunquam sanguine Agni, aut uestibus studui dealbare. Quomodo ergo sancta tractabo pollutus, aut, quod sacerdotem oportet, polluta mundabo? Nam legem indesinenter contempsi, et Sanctum Dei, increpante Ezechiele, polluere non cessaui. Mea ergo promotio, populi deiectio est. Ruina siquidem populi, sacerdotes mali. Facti sunt enim in laqueum populi, existentes in  specula, et sicut rete extensum ad inuoluendas animas. Terret me Aggeus, parabola mystica sacerdotii periculum exprimens, et manifeste docens, quia populus a sacerdotum moribus facilius uitia contrahit, quam uirtutes. Interroga, inquit, sacerdotes legem, et dic eis: Si sacrosancta uel uas sanctum contigerit alicuius uestimentum, si sanctificant eum ex eo quod contingit? Et cum dixissent sacerdotes quia non sanctificat, dixit ad eos rursum: Si immunditia contigerit uestimentum mundi, utrum polluat eum? Et dixerunt, quia polluit. Tolerabilius ergo est me unum propriis consumi uitiis, quam in multos uitiorum diffundi pestem. Ad hec si persona esset usquequaque laudabilis, si non essem curie nexibus illigatus, me Micheas  durissime repellit ab aditu, non ferens Sion edificari in sanguinibus, et Hierusalem in iniquitate principum suorum. Hic aut nulla est, aut compulsa, aut simulata electio.« Hanc quoque partem protensa disputatione prosequitur. Postremo se promoueri non posse sine suspicione Simoniace prauitatis, cum ob hoc ius, et auctoritatem sigilli, aut cimelii, aut scrinii, emisse uideatur, licet alia mente ad obsequium potestatis, sicut presens testatur dies, qua delatum honorem respuit, teste conscientia accesserit, affectans ut per hoc sine onere sortiretur honorem. Apostolicas quoque sanctiones replicat et reuoluit, quibus pridem statutum est, ut a sacris ordinibus et omni promotionis spe arceantur, qui cuiuslibet secularis curie emunt officia,  aut qui uiles, aut seruiles obsecundationes principibus prestant, aut quorum electio non est a clero in ecclesia, et sine prenominatione cuiusque mundane potestatis canonica celebrata: quos, si aliter electi fuerint, sub periculo anathematis uniuersalis Ecclesia prohibet consecrari. Unus principum nostrorum, nominis siquidem immemor sum, in causa simili egregium facinus egisse memoratur. Henricus fuit an Robertus, non multum refert. Cum ambitiosus quidam monachus ad abbatiam, quam peremerat, uocaretur, et ille modestiam simulans, ut auidius peteretur, onus refugeret, recusaret honorem, et se palam tante rei fateretur indignum: »Plane, inquit princeps, indignus es, quia eam clam,  data mihi tanta pecunia  emisti. Sed quandoquidem per me non stat, quo minus pactio impleatur, liberum me haberi iustum est, et tu domum redeas; et qui dignus est, destitute preficiatur ecclesie.« Sed nunc longe aliter succedit excusatori ambitioso. Hec enim, et alia quam plurima, multiplicat, ut credatur nolle quod appetit, et tandem gratis accipere, quod preemit. Unde tanquam uir modestie singularis capitur, trahitur, et ad cathedram conclamantibus turbis, concinentibus choris, multitudine pressus deducitur. Nec prodest ignobilitatem pretendisse carnis, aut sanguinis, eo quod imperatori non queritur successor, sed piscatori; fabri filio, non Augusto. Scientiam accurata excusatio prodit, et religiosus  esse conuincitur ex eo quod inuitatus ascendere diutius recusauit; uisus est enim noluisse, qui distulit. Que uero de canonibus sibi opposuit, habita ratione loci, temporis et persone, simili uia tendentium ad honores socia multitudo dispensat. Si de presentibus niti nequeunt, aut preteritis, futurum uaticinantur profectum. Sic callidus mango, dum qui durius prouehit equum, aut pullum probitatis incognite gradarium promittit in futurum, et fractis gressibus mollius incedentem propensiori laude in stabulum incauti mercatoris extrudit.



CAP. XIX. De his qui impudentius irruunt, sine dissimulatione ambitionis, quos neque ratio, nec auctoritas reprimere potest.

Consistunt e regione quam plurimi, nequaquam  dissimulantes propositum, sed ambitionis quasi, ut dici solet, insignia preconantes, predictorum derident ignauiam, uelut militum, qui militie sue titulos non audeant profiteri. Hi licet impuri sint, et nec uitam suam uelint erigere, nec sciant instruere alienam, immundis, ut dicitur, pedibus, certatim irrumpunt in Sancta sanctorum, panes Dominice propositionis, et carnes Agni immaculati assas igne passionis in cruce, non modo illotis, sed pollutis  manibus tractaturi. Hi sunt qui licet primo aditu, ac ianuis habeantur indigni, continuo tamen tendunt ad sacerdotium, festinant ad tribunal, et repulsis ceteris, sic sacris altaribus incubant, ut iam non ad formam, et exemplum prebendum plebi, ordo ille uideatur institutus, sed  esse occasio quedam in abundantia et securitate uiuendi. Nec putatur officium districto Dei iudicio obnoxium, ad secura quedam, et nusquam discutienda administratio. Credas illud peticum uoce preconis omnibus sonuisse:

Occupet extremum scabies.
Inde est quod omnes, quasi in stadii agone, contendunt, anhelantibus singulis, ne episcopatum accipiat alter. uotis ergo, etsi non re, plures numero sunt rectores, quam illi quos regunt. Nam qui regi uelint perpauci sunt, cum quisque ut emancipetur a iugo rectoris proprii, totis uiribus querat. Priuilegio siquidem apostolico, aut regio precepto, plurimi tuti sunt, ne iudicibus suis obtemperent, ne  iustitiam faciant, ne legi Dei subiecti sint. Non reprehendo clementiam apostolice sedis, sed hanc indulgentiam eius, Ecclesie Dei non arbitror expedire. Nihil tale in illa gloriosa familia Christi legimus, licet et in illis contentio facta sit, quis eorum uideretur esse maior. Nullam emancipationem huiusmodi ab apostolis factam meminimus, licet Paulum et Barnabam audierimus ab inuicem discessisse. Nullam in illa superna ciuitate, que sursum est mater nostra, contradictionis materiam credimus, sed nec hic esse debere, nisi urgentissima ratio flagitet. De his enim  dicam quod sentio, ne quid subtraham ueritati, aut probabilitati. Dico ergo quod indubitanter  credo, quod hi, qui efferente superbia, huiusmodi emancipationes querunt, a ceruice sua iugum Christi, et patris eius, si fieri posset, excuterent. Plus dico, imo et quantum est in ipsis excutiunt, et diuine ordinationi fallaciter contradicunt. Nusquam ergo illud Apostoli: Non omnes prophete, non omnes magistri sunt. Omnes enim prophete et magistri sunt. Ita ut secundum antiquum prouerbium merito dicatur, quod et Saul inter prophetas. Et reuera, sicut ait Gregorius Nazianzenus, nulla historia tradidit, uel tantum in Ecclesia fuisse numerum ministrorum, uel tam utiliter congregatum. Unde religioni et doctrine Christiane graue opprobrium nascitur, quod sacerdotia uel ministeria ambitione potius, et ad gratiam, quam meritorum  iudicio deferuntur. Omnes itaque currunt, sed cum eo uentum est, unus accepit brauium. Ille qui in cursu ambitionis aliis uelocior exstitit, et qui precucurrit citius Petro, et quouis discipulorum Christi. Ascendit enim illico, et omnem celeritatem festinate uocationis preuenit. Hi sunt qui crebris muneribus uisitant potestates, laterales et familiares eorum sollicitant, ecclesiarum primis se commendant, applaudant omnibus, et etiam magnarum domuum non modo officiales, sed ciniflones rogant, ut, cum locum uiderint, meminerint sui. Hi sunt amici omnium, et qui non se, sed amicos in se desiderant promoueri. Hi sunt qui uitam scrutantur alienam, negligunt suam, infulatorum annos dinumerant, canis letantur, physicos et genethliacos  de fatis presidentium consulunt, librant humores, et quasi in statera appendunt elementa uiuentium; et quos diutius superesse conspexerint, etatem Nestoris dicunt excedere, et cerui aut cornicis iam implere mensuram. Debiles etate uel morbo concutiunt, etiam sinceros criminibus incrustant simulatis, et quasi heredipete uacillantium cathedris insidiantur, turpique interueniente commercio occupatarum sedium sepe illicitas impetrant sessiones. Hi sunt qui de se coadiuuandis et promouendis, nefarias obligationes interponunt; et tandem cum ad rem uentum est, immemores fidei contra fidem date, se ipsos ambitionis et inuidie stimulis impediunt et repellunt. Si ergo plerumque dum competitorum  rixa crudescit, sapientia Dei, per occultam et rectam dispositionis sue uiam, fidelem incognitum introducit, de quo nequaquam precesserat sermo uel cogitatio: illa tamen ex contingentibus nichil omittunt, nisi forte in eo contingentia pretermittant, quod ambiendo modum excedunt, si tamen in eo aliquis est modi excessus, ubi nullus est omnino modus. Pulsant itaque et precipitant potestates, si obsequia non sufficiunt, si intercessiones non prosunt, uires suas ambitio exerit, sue et aliene facultatis diuitias ostendit, iam palam loquitur, et in montem elationis ascendit et clamat: Hec omnia tibi dabo, si a fundamento fidei cadens, promoueris me . Hoc siquidem cadere est, cum certum sit ex auctoritate sanctorum Patrum, quod  per heresim Simoniacam, a sinceritate fidei corruit quisquis in spiritualibus, id est rebus sacris et ecclesiasticis, mercimonium auaritie committit. Nec refert quod pecunia intercedat, in contractu, uel ante, uel post, cum omni tempore negotiantes in talibus damnatio Simoniace prauitatis inuoluat. Cum enim perpetuo prohibitum sit ob hoc accipere uel dare quidpiam, nunquam dare uel accipere erit licitum, quod est usquequaque prohibitum. Ut enim ait Tharrasius patriarcha, dare est quandocunque dare, et accipere quandoque accipere. Egregium quiddam in talibus accidit in Apulia temporibus meis. Regnante Rogero Siculo, contigit uacare ecclesiam Auellanam Campanie, Apulie, et Calabrie. Robertus iam dicti regis cancellarius presidebat, uir quidem in rebus gerendis strenuus,  et sine magna litterarum copia acutissimus. In primis prouincialium facundissimus, eorum non impar eloquio, uerendus omnibus priuilegio potestatis, et morum elegantia uenerabilis, eoque mirabilior in partibus illis, quod inter Longobardos, quos parcissimos, ne auaros dicam, esse constat, faciebat sumptus immensos, et gentis sue magnificentiam exhibebat: erat enim Anglicus natione. Ad eum itaque uiri tres accesserunt, abbas quidam, alter archidiaconus, et tertius laicus quidam prepositus regis, fratris sui clerici causam agens, singuli clam pro iam dicto episcopatu grandem pecuniam offerentes. Quid multa? Adhibitis familiaribus seorsum cum unoquoque eorum conuenit de pretio.  Emptio ergo et uenditio undique perfecta est, de solutione implenda sufficientissime cautum, pignoribus et fideiussoribus datis, diesque prefixus est electioni solemniter celebrande. Cum itaque ad diem archiepiscopi, episcopi, et multe uenerabiles personne conuenissent, prefatus cancellarius competitorum causas, et quid cum unoquoque eorum egisset, exposuit, dicens, se exinde ex episcoporum sententia processurum. Damnatis ergo competitoribus Simoniacis, pauper monachus, et totius rei ignarus, canonice electus, approbatus, et introductus est. Illi tamen coacti sunt soluere id in quo se obligauerant, usque ad nouissimum quadrantem. Utinam ita agatur cum procis nostris, qui omnes sedes olfaciunt, attentius quidem et curiosius quam  odora uis aut sagacitas canum, formellas leporum, aut ferarum latebras deprehendat! Si mihi crederetur, sic excluderentur et illi, qui dissimulata ambitione cedunt, ut ualidius irrumpant in sedem, a qua, sicut ipsi fatentur, fuerant repellendi. Siquidem iustum erat, ut de se sibi contra se crederetur. Quid enim in eis lateat, nemo fidelius nouit. Plures tamen incontinenter ambiunt, et impudenter. Frustra enim, ut quemque eorum excipias, aliquem oppones titulum, quia clamore conductitio preualente delebitur, concurrentibus exemplis et sanctionibus Patrum. Ignobilis est: sed nec Petrus patricius exstitit, aut alicubi de claritate sanguinis gloriatur. Minor est: Ieremiam et precursorem Domini habet auctores. Puer est; et monstrat seniores  a Daniele puero condemnatos. Illitteratus est: nec scholas frequentasse leguntur apostoli. Coniugatus est: et Apostolus unius uxoris uirum precipit eligendum. In iniuriam matrimonii sui suam reliquit uxorem: et Ioannes a nuptiis ad Euangelium traditur reuocatus. Opicus, aut potius elinguis est; sed Aaron uices Moysi, qui erat impeditioris lingue, etiam sacerdotium legitur ministrasse. Si moderniora desiderantur exempla, ualerius uincentio fidei et morum doctor exstitit, et exemplar martyrii. Scorta sectatus est; sed Osee, mandante Domino, amplexibus meretricis adhesit. Insipiens est; sed per insipientiam mundi decreuit Deus saluare credentes. Percussor est; sed Petrus gladium exerens, serui principis sacerdotum auriculam  amputauit. Meticulosus est; sed Ionas ad Niniuitas ueritus est accedere, Thomas ad Indos. Tenetur functionibus publicis alligatus; sed Mattheus de teloneo assumptus est. uinolentus est, et deditus gule; sed Dominus ipse dictus est potator uini, uorator carnium. Non acquiescit maioribus; sed et Paulus in faciem restitit Petro. Contentiosus est: et inter discipulos Iesu facta contentio memoratur. Garrulus est et linguosus; facundus habeatur, quoniam et apostolus sic dictus est semini-uerbius. Militiam armatam exercuit: sed Martinus Iuliano legitur militasse. uir sanguinum est; sed Moyses Aegyptium interfecit, et abscondit in sabulo. Manifestum est homicidium; et Samuel presente populo regem pinguissimum interfecit. Perfidus est et periurus;  sed et Petrus perfidiam periurio cumulauit. Mutus est; sed hoc Zacariam a sacerdotio non exclusit. Cecus est; sed et Paulus uidere non poterat, quando eum Ananias Domino consecrauit. Exigentibus culpis depositus est; sed multi tales restituti sunt, et postmodum Ecclesie Dei plurimum profuerunt. Surdus est; sed hoc preconari legem Dei non prohibet. Predicator enim queritur, non auditor. Leprosus est; sed de pastore pastorum Ecclesia recolit. Quia nec speciem, nec decorem habens apparuit, qui excludendus uideretur tanquam leprosus, et nec humano dignus aspectu. Persona despicabilis est; sed in simili repulse titulo, aduersus Martinum non audiuit Ecclesia defensorem.  Errat in fide; hoc fecisse dicitur Cyprianus. ualetudinarius est; sed Gregorius in summo languore Romanam optime gubernauit Ecclesiam. Superbus et uanus est; sed talis fuit Bricius Turonensis. Corpore et membris debilitatus est; sed hoc egregio confessori Paphnucio legitur accidisse. Condemnationem ambitus tulit; sed et filiorum Zebedei petentium primatum, est petitio reprobata. Heresim quandoque docuit; sed Augustinus se Manicheum fuisse fatetur. Coluit idola, sed et Marcellinus martyr insignis in papatu, thurificare compulsus est. Forte nondum est Christianus, sed dum  catechumenus esset, beati Ambrosii fuit, ut traditur, electio celebrata. Persecutus est Ecclesiam Dei, sed et Paulus ex persecutore factus est predicator. Electio deest, sed et apostoli non petentibus populis missi sunt. Non uacat sedes in quam posset intrudi, accedat precedenti. Nam et Augustinus ualerio Hipponensi non tam successisse quam accessisse describitur. Auarus est, dispersa poterit congregare: et inutiliter non distrahet congregata. Ut paucis uniuersa complectar, ad omnia ineptus est, sed Samson in mandibula asini Philisthiim expugnauit. Potens est et nunc Deus de lapidibus suscitare filios Abrahe. Ad hec dubium esse non debet quod cathedra episcopalis sanctos recipit, aut sanctos facit. Nam et cum Saul inunctus  esset in regem, insiliit in eum Spiritus Domini, prophetauitque, et mutatus est in uirum alium. Caiphas quoque licet sacrilegus, et qui cum Iudeis conspirauerat in necem Saluatoris, cum esset pontifex anni illius, prophetauit, ut constet ipsum ab officio prophetie, gratiam, quam demeruerat, accepisse. Cum ergo sedes suauis, et dulce lignum, gratis et sine labore omnia desiderabilia conferant, nonne superflua sollicitudo est, dies laboriosos, et noctes insomnes ducere, ut ad sacrarium philosophie accedant?

Dulcius est iacuisse toro, tenuisse puellam,
   Threiciam digitis increpuisse lyram. 
 Aut si hoc nimis uidetur esse arduum, quoniam tactus lyre sonum eliciens, suum laborem habet, et industriam exigit, tutius est exsultare quiescentem ad sonum lyre, et uocem organi, et portas omnium sensuum uoluptatibus aperire. Interim philosophantium studia deridentur, si quid auditur incognitum, quasi profanum sit, condemnatur, aut si minoris est, contemnitur. Nam ut ratione aut auctoritate reprobetur, frustra exspectas. Si ratione uel auctoritate niteris, consuetudinem qua abutuntur, et quam fecerunt, obiicient. Dicitque procerum alter ad alterum:

Hoc est cur pallet, cur quis non prandeat hoc est;
Doctoresque tuos curto centusse licetur  .
Et psallunt in sobrios hi qui bibunt uinum. Nec  tamen ambitione tanta episcopalis dignitas duntaxat oppugnatur, eo quod iam summis et minimis eadem est dominandi presidendique libido. Qui enim aspirare non audet ad cathedram, pari auiditate et eisdem machinis prefecturas, archidiaconatus, et alias aggreditur dignitates. Indulge ei modicum, audebit ampliora, procedet paulatim, reminiscens, quod

Audentes fortuna iuuat,
et timor animos conuincit esse degeneres. »Nemo repente turpissimus fuit.« Si paululum successerit  eis, nichil est quod se fieri posse non sperent. Tandem itaque quod petitur, obtinetur, sed ut dici solet, Deo irato

Tunc crassos transisse dies, lucemque palustrem,
Et sibi iam miseri uitam gemuere relictam. 
Nouam ergo concipiunt sollicitudinem, et seram, eo quod temporis iactura reparari non potest. Quod in claustralium pluteis continetur, excutiunt, litteratorum expilant scrinia, corrogant schedulas, uerborum flosculos legunt, oratiunculas conquirunt, et modis omnibus elaborant, ut uideantur scire quod nesciunt. Nam ut sciant, aut in uirtute proficiant, nondum solliciti sunt. Umbram duntaxat uirtutis affectant, quam semper uirtuti pretulerunt. Utique  nichil miserius est, quam in alieno fulgore gloriari: et eo constat esse inopem debitorem, qui solutionem celebrare non potest, nisi noui gratia creditoris. uerumtamen sic tempus redimere gestiunt, ut tibi satyricus recte uideatur illis occurrere, cum improperio ingerens,

Udum et molle lutum es, iam nunc properandus, et acri
Fingendus sine fine rota: tibi luditur, effluis amens.
Contemnere, sonat uitium percussa, maligne
Respondet, uiridi non cocta fidelia limo. 
Hec enim non modo aduersus prelatos Ecclesie, sed omnes qui ante docendi officium presumpserunt, quam discipuli formam impleuerint, ad pigritiam excitandam, quasi stimulum libertas ueritatis educit.  Unde ergo noua et uetera proferent, qui semper eque noua et uetera contempserunt? Nec est quod error concurrentium sub pretextu multitudinis excusetur, quia uiuendi forma a conuiuentium similitudine nequaquam trahitur, sed a uerbo Dei, in cuius uia beati ambulant, et recto calle ad uere felicitatis patriam pergunt. Neque enim quod a multis peccatur, peccatum non est; sed ideo grauius, quia multum. Nec delinquentis culpam socia minuit multitudo, sed pregrauat, eo quod uiribus suis, ne corrigatur, obstat. Ne tamen aduersus iustitiam Dei ambitiosorum multitudo preualeat, non modo diuina, sed humana iura armantur. Lex et prophete, Euangelium, et omnes regule Patrum, illorum detestantur audaciam. Nihilominus tamen  aduersus Dominum eriguntur. Erubesce, Sidon, ait mare : et tu, clerice, quid sentis, cum laicus legis fere ignarus ambitionem tuam arguit et compescit? Obstupesce, propheta, cum asina te sessorem suum reuocat, et tuos conuincit errores. Brutum animal, homo stupidus, angelum uidet tenentem gladium, id est spiritum, qui latet in littera, et tu cecus in tanto lumine Scripturarum insanus ruis in mortem? Erubesce ergo, obstupesce, subsiste, et a maledictione, ad quam auaritia stimulante festinas, recede, et qui contemnis Moysen et prophetas, uel asinam, quam ambitionis tue calcaribus urges, audi. Miraculo siquidem opus est. Balaam etenim non corripitur, nisi asina loquatur. Nonne erubescis, quod te sic excecauit, sic pessundedit  sui ipsius ignara ambitio, ut propheticis et diuinis oraculis ruditum asine preferas? Terreris forte, et contremiscis in uocem asine, sed nequaquam compungeris. Hoc enim diuini uerbi munus est, et donum illius, qui solus in mentibus electorum ignem caritatis accendit. Unde liquet, quia inutiliter asinam audit, quicunque uerbi Dei contemnit uocem. Audi tamen et asinam utilia suadentem, quia et in ea ad eruditionem tuam spiritus loquitur. Preuidet angelum cohibentem illicitos gressus tuos, et eum ostendit tibi. Qua uia ad honores ecclesiasticos ascendendum sit, que uia sit fugienda, canones docent. Contemnis tamen, quia in uia mandatorum Dei non uides angelum tenentem gladium, ut occidat te. Eadem incedit  asina homo tui collatione stolidus et tardus, et qui uerbi et exempli tui calcaribus urgendus est, ut faciat legem, uidet angelum, timet, subsistit, et consilium Dei tibi enuntiat. Loquitur in casu isto. Tu miraculum uenerare, et singula uerba eius repone, et exculpe in tabulis cordis tui.



CAP. XX. De legibus secularium principum, quibus curiales et officiales arcentur ab honoribus ecclesiasticis: et quibus exemplis Dathanite et Abironite nitantur obtinere.

Ait ergo imperator Iustinianus: »Maxima sunt in omnibus dona Dei de superna collata clementia, sacerdotium et imperium: illud quidem diuinis ministrans, hoc autem humanis presidens, ac diligentiam exhibens: ex uno eodemque principio  utraque procedentia, humanam exornant uitam. Ideoque nichil sic erit studiosum imperatoribus, sicut sacerdotum honestas, cum utique pro illis ipsi semper Deo supplicent. Nam si hoc quidem inculpabile sit, undique et apud Deum fiducia erit plenum. Imperium autem recte et competenter exornet traditam sibi rempublicam, erit consonantia quedam bona, omne quidquid utile est, humano conferens generi. Nos igitur maximam habemus sollicitudinem circa uera Dei dogmata, et circa sacerdotum honestatem, quam illis obtinentibus credimus, quia per ea maxima nobis dona dabuntur a Deo, et ea que sunt, firma habebimus, et que nondum uenerunt, acquiremus. Bene autem  uniuersa geruntur et competenter, si rei principium fiat decens, et amabile Deo. Hoc autem futurum esse credimus, si sacrarum regularum obseruatio custodiatur, quam iusti, laudati, adorandi inspectores, et ministri uerbi Dei tradiderunt apostoli, et sancti Patres custodierunt, et explanauerunt. Sancimus igitur sanctas per omnia sequentes regulas, dum quispiam sequenti omni tempore, ad ordinationem episcopatus perducitur, considerari prius eius uitam secundum sacrum Apostolum, si honesta, si inculpabilis, et undique irreprehensibilis sit, et in bonis testimonium habeat, et sacerdotem decens, et neque ex officiali, aut ex curiali ueniat fortuna. Neque ex idiota mox clericus, deinde paruum aliquid preteriens  episcopus appareat, sed aut in uirginitate degens a principio, aut uxorem siquidem habens, ex uirginitate ad eum uenientem, neque filios odibiles. Alioquin qui preter hec aliquid agit, et ipse cadat sacerdotio, et qui eum ordinat extra episcopatum sectabitur hanc legem offendens. Sed neque ineruditus existens sacrorum dogmatum, ad episcopatum accedat. Prius autem aut monasticam uitam professus, aut in clero constitutus, non minus mensibus sex, uxori tamen non coherens. De cetero autem nulli permittimus a positione legis uxorem habenti, talem imponi ordinationem. Sicut bonam gratiam, uel gloriam in eo, qui ordinandus est, querimus; ita etiam in eo calumniam, qui frustra accusauit, punimus. Si autem aliquis dicat conscium  se esse alicuius illicitorum ei, non prius mereatur episcopi ordinationem, quam querele examinatio fiat, et undique innoxius appareat. Quod si post huiusmodi contradictionem, non passus is qui ordinem facit, legitimam examinationem imponi cause, currat ad ordinationem, sciat quod ab eo fit, pro nichilo esse, sed is qui contra legem fit cadat sacerdotio, et qui sine probatione ordinationem imponit, et ipse similiter cadat sede sacerdotali.« Item Leo: »Si quemquam ad episcopatus gradum prouehi, Deo auctore, contigerit, puris hominum mentibus, nuda electionis scientia, sincero omnium iudicio proferatur. Nemo gradum sacerdotii pretii uenalitate mercetur. Qualiter quisque mereatur, non quantum quisque dare sufficiat,  estimetur. Profecto enim quis locus tutus, et que causa poterit esse excusata, si ueneranda Dei templa pecuniis expugnentur? Quem murum integritati, aut uallum fidei prouidebimus, si auri sacra fames ueneranda penetralia proserpit? Quid denique cautum esse poterit, aut securum, si sanctitas incorrupta corrumpitur? Cesset altaribus imminere profanus ardor auaritie, et a sacris adytis repellatur piaculare flagitium. Itaque castus et humilis eligatur nostris temporibus episcopus, ut locorum quocunque peruenerit, omnia uite proprie integritate purificet. Non pretio, sed precibus ordinetur antistes, tantum ab ambitu debet esse sepositus, ut queratur cogendus, rogatus recedat, inuitatus  effugiat. Sola illi suffragetur necessitas excusandi. Profecto enim indignus est sacerdotio, nisi fuerit ordinatus inuitus. Cum sane quisquis hanc sanctam et uenerabilem antistitis sedem pecunie interuentu subiisse, aut si quis ut alterum ordinaret uel eligeret, aliquid accepisse detegitur, ad instar publici criminis, et lese maiestatis accusatione proposita, a gradu sacerdotii retrahatur. Nec solum deinceps honore priuari, sed perpetue quoque infamie damnari decreuimus, ut eos, quos facinus par coinquinat et equat, utrosque similis pena comitetur.« Item Iustinianus Nouella: »Pre omnibus istud obseruare sancimus, ut nullus per suffragium alicuius muneris episcopus ordinetur. Si quid autem tale committatur, ipsi dantes et accipientes, et  eorum mediatores damnationi subiiciantur. Et preterea qui dat, et qui accipit, et mediator, sacerdotii aut cleri honore remoueatur. Quod autem pro hac causa datum est, ecclesie illi uindicetur, cuius uoluit sacerdotium comparare. Si forte laicus mediator pro hac causa aliquid acceperit, in duplum id ecclesie restituat.« Idem: »Sed neque quemlibet uenerabilis domus gubernatorem, aut aliam quamcunque sollicitudinem ecclesiasticam agentem, dare aliquid illi a quo constituitur, aut nulli persone liceat, pro commissa sibi gubernatione. Qui uero dat aut accipit aut mediator fit, clero nudabitur, acceptis uindicandis uenerabili loco. Si autem secularis sit qui accipit, aut mediator est, quod datum est, duplum eidem uenerabili  loco ab ipso prebeatur.« Idem: »Sancimus cum opus fuerit episcopum ordinare, clericos mox in tribus decreta facere personis propositis sacrosanctis Euangeliis, dicentes in ipsis decretis, quia neque propter aliquam donationem, aut promissionem, aut amicitiam hos elegerunt. Sed et scientes eos recte fidei, et honeste uite esse, et litteras nosse; et quia, neque uxorem, neque concubinam, neque filios habent, neque hos curiales aut officiales esse.« Idem: »Sed neque curialem aut officialem clericum fieri permittimus: unde ex hoc uenerabili clero iniuria fiat, nisi forte monasticam uitam aliquis eorum non minus XXu annis impleuerit. Tales enim ordinari precipimus, quarta proprie substantie sibi retenta, reliquis partibus  curie et fisco uindicandis, si in clero constituti, monacho condecentem uitam impleuerint.« Idem: »Ab episcopis Deo amabilibus secundum diuinas regulas religiosos clericos cum multa fieri inquisitione, et boni testimonii uiros ordinari sancimus, litteras omnimodo scientes, eruditos, sed nullos magis in sacris ordinationibus diligimus, quam cum castitate uiuentes, aut cum uxoribus non cohabitantes. Hec quidem seculi principes. Nam licet Ecclesie doctores hec latius prosequantur; quoniam nimis uidentur ardua, que dicuntur ab ipsis, uilescunt. Utique qui uel istos non audit, cecior est Hypsea, et Dulichio remige surdior, et qui merito precipitandus est, prostratus ab  angelo, quem contemnit, in infernum inferiorem. Nadab et Abiu igne suo succensos, et extra tabernaculum elatos, Domino mandante, audieras; sed hi templum Domini et Sancta sanctorum, Moyse repugnante, id est lege Domini prohibente, nituntur irrumpere. Successit eis soboles numerosa, replet atrium domus Domini, alienum ignem accendunt. Adolere thura nituntur prohibiti, et Dathanitarum et Abironitarum societate contracta, irruunt in Moysen, scindentes Ecclesiam, sacerdotium perturbantes, seditionem facientes in populo, nisi ad sacerdotium permittantur accedere. Cum enim sibi conciliauerint gratiam potestatum, de iure patere sibi asserunt uniuersa; eo quod princeps, ut dicunt, legibus non subiicitur,  et quod principi placet legis habet uigorem. Cum ergo populus ei, et in eum omnem auctoritatem suam contulerit, ei obuiare crimen maiestatis est, et manifesta subuersio principatus. Siquidem sacrilegii instar est, dubitare an is dignus sit, quem princeps elegerit. Nec temeritatis effugit notam, et bene cum eo agitur, si uel penam, quisquis ex quacunque causa uoluntatem principis euacuare parat. Nullas leges credunt ciuilibus preferendas. Has Anacharsis Scytha telis aranee comparauit, que muscas et culices detinent, sed uolatilia transmittunt grandiora. Sic et iura ciuilia, humiliorum reprimunt uoluntates; sed profecto potentioribus cedunt. Nam ex transgressione uel contemptu legitimam eis non irrogant penam, sed nec interpellatos  quidem cauta dissimulatione pretereunt. Ad hec conquisita tyrannorum exempla proponunt, quibus persuadeant potestatibus uniuersa licere. Maxime tamen sicubi locorum fuerint, ubi inueterata consuetudo obtineat, etiam si rationi aduersetur et legi. Narrant quis tyrannus domesticum suum, aut familiarem, in quam ecclesiam sine electione intruserit, quis clerum, ut ignotum et indignum eligeret, terroribus et damnis impulerit, quis Ecclesiam Dei uendiderit palam, quis metropolitanum compulerit reprobabilem consecrare, quis episcopos religiosos in exsilium egerit, aut actos ab illis, cegerit exsulare, quis Ecclesiam et res sacras onerauerit muneribus sordidis, quis indignis suppliciis torserit religiosos, quis uilipenderit  et pessundederit clerum, quis in prouincias induxerit ferale iudicium, quis leges et canones exterminauerit a finibus suis; quis induxerit silentium episcopis, ut queuis flagitia impune et sine ulla reprehensione committeret, quis aduersus Ecclesiam Romanam diutius et perniciosius intumuerit, quis omnia non tam sua quam peruersa lege tractauerit, quis tandem consueuerit libito licitum cequare. Si quis autem in his commemorandis copiosior est, et in explenda malitia nequior, sincerioris est fidei, et efficacioris indutrie. Qui uero pro ueritate fidei, aut sinceritate morum de iure diuino aliquid loquitur, aut superstitiosus est, aut inuidus, aut   principis inimicus.

Si dicas quia ignis qui per septuaginta annos Babylonice captiuitatis sub aqua uixerat, demum exstinctus est, Antiocho uendente Iasoni sacerdotium, aut quod beatus Gregorius testatur, quia pestilentie, et fames, concussiones gentium, collisiones regnorum, et quam plurima aduersa terris proueniunt, ex eo quod honores ecclesiastici ad pretium, uel humanam gratiam conferuntur personis non meritis. Si dicas Ozam percussum a Domino, eo quod arcam nutantem presumebat erigere. Si regnante Ozia rege leproso, siluisse dixeris Isaiam, et, eo mortuo, uidisse Dominum sedentem super solium excelsum. Si dixeris onera tabernaculi humeris et plaustris leuitarum duntaxat imminere,  et si qua sunt in lege Dei similia, bene agetur tecum, si non mutilatus retrudaris in carcerem, aut in exsilium propellaris. Undique conclamaberis, et tam ambitiosi, quam fautores eorum extreme damnationis uite non uerebuntur ferre sententiam. Unum tamen remedium tibi Dominus procurabit, quod cuiusque sapientis et timentis Deum conscientia consonat uerbis tuis. Inde est quod sententia eorum de te, Domino auctore, non semper obtinet. Si enim ipsis creditum fuerit, tu quasi lese maiestatis reus, hostis publicus iudicaberis. Diceris utique publica euacuare iudicia, et dum professionis proprie zelator, ecclesiasticam erigis libertatem, sapientiam subuertis principum, et eos quasi stultos et contemptibiles reddere  machinaris. Satius erit ut diadema detraheretur principis capiti, quam principalis et egregie partis reipublice dispositio, que in religione uersatur, illius subtrahatur arbitrio.

Non priuata cupit, Romana quisquis in urbe
Pompeium transire parat.
Et forte arrogantius priuatorum uota transgreditur qui sub imagine libertatis principibus appetit dominari. Nam si quis principum superstitioni huiusmodi acquiescat, insipiens est, et ab illustrium regum uirtute degenerat. Dauid tamen, sicut Regum narrat historia, et omnis Isrel ludebant coram Domino in omnibus lignis fabrefactis, et citharis, et tympanis, et lyris, et sistris, et cymbalis; licet ei non defuerit eiusmodi increpator.  Historia namque memorata prosequitur: Et egressa Michol filia Saul in occursum Dauid, ait: Quam gloriosus fuit hodie rex Isrel, discooperiens se ante ancillas seruorum suorum, et nudatus est quasi nudetur unus de scurris. Dixitque Dauid ad Michol: uiuit Dominus, quia ludam ante Dominum, qui elegit me, potius quam patrem tuum, et quam omnem domum eius; et precepit mihi ut essem dux super populum Domini in Isrel, et ludam, et uilior fiam plus quam factus sum, et ero humilis in oculis meis, et cum ancillis de quibus locuta es, gloriosior apparebo. Igitur Michol filie Saul non est natus filius usque ad diem mortis sue . Dauid uero sedit rex in domo sua, et dedit ei Dominus requiem  undique ab uniuersis inimicis suis. uidesne quam diligenter puniri docet historia hinc contemptum religionis, cum arrogantia tumoris, inde deuotionem fidei, et humilitatis cultum remunerat? Nam et Dauid quietem regni assequitur, et Michol praue increpationis merito sterilis obit, et nullum inclyti generis, et felicis matrimonii reliquit fructum. Recte quidem, cum et Michol omnis aqua, uel ex omnibus interpretetur. Siquidem multitudinis imperite consilium, et que populare iudicium sequitur, fructus boni nec iucunditatem, nec memoriam habet. uerumtamen cum istos consiliarios magnatorum audieris, nequaquam suspicaberis Michol sine sobole decessisse. Omnes enim filios Michol esse miraberis, et si non carnem, spiritum  ex traduce illius putabis processisse. Et quo istud facilius tibi persuadeas, hi qui diuinam euacuare nituntur, ut suam statuant, auctoritatem, sine liberis moriuntur, aut eos relinquunt degeneres et ignauos. Procul dubio quisquis ecclesiasticam deprimit libertatem, aut punitur in se, aut punitur in sobole. Amittunt ergo filii etiam propria, cum his que, fauore eorum, paterna impietas occupauit.



CAP. XXI. De hypocritis, qui ambitionis labem, falsa religionis imagine, nituntur occultare.

Licet autem populi temeritas, aut licentia potestatum, preceptis legitimis, et diuina institutione reprimi possit, ambitio tamen dominari non potest. Si enim in manifesto non audet, clanculo serpit,  et fraudulenter ingreditur. Si fores Ecclesie muneribus non aperiat, si nec sua, nec aliena uiolentia reserantur, confugit ad artes fallacie sue, omnia que libertatem impugnant, que doctorum statuta conuellunt, et que religioni contraria sunt, tota libertate spiritus detestatur. Sinonem, ut simplices et credulos circumueniat, miraberis rediisse. Simulat et dissimulat, et

astutam gerit sub pectore uulpem. 
Stoico quouis liberior est, Catone rigidior. Est quoque interdum simplicior Paulo doctore gentium, sollicitior, feruentior Petro; et ei uiuere Christus est, et mori lucrum: nec gloriatur in aliquo, nisi  in cruce Christi, quam iugiter portat in corpore, ut spiritus saluus sit, dissolui duntaxat cupiens, et esse cum Christo. Mortificat ergo carnem cum uitiis et concupiscentiis; et non sicut ceteri hominum, cum hominibus degens, uitam agit angelicam, et in celestibus conuersatur. Ieiunant hi continue, sine intermissione orant, clare tamen, et ut audiat hospes, asperis et sordidis uestibus induuntur, et populum increpant. Arguunt clerum, de moribus corrigendis sollicitant principatus et potestates, testimonium sibi acquirentes iustitie, si uite detrahant aliene. Ut uero fraus sub honestatis specie conualescat, laudabilium uirorum collegia expetunt, arduas subeunt professiones, ostentant difficilia, et familiarius sibi propitii, possibilia et que  humaniora sunt, exsequuntur. Sic ergo Basilii, Benedicti, Augustini, aut si hoc parum est, apostolorum et prophetarum fatentur successores; uestes Carthusiensium, Cisterciensium, Cluniacensium, induunt, et qui dignantur esse canonici, gloriantur in laneis tunicis et pellibus agninis. ueniunt enim in uestimentis ouium, intrinsecus autem sunt lupi rapaces ; sed, ut ait Dominus, euidentissime cognoscuntur a fructibus suis. Non tamen a fraude istorum, religionis uere diminuitur gloria. Nam indubitanter omnibus constat, quia nomina que profitentur, et quorum pollicentur officia, honestissima et fidelissima sunt. Nam religio in his adeo uera, adeo probata consistit, ut nullius reprehensionis aculeos reformidet. Siquidem Carthusienses,  quasi auaritie triumphatores, precipui ubique clarescunt. Cistercienses B. Benedicti, quem omnium iustorum spiritu plenum fuisse constat, precepta et uestigia sequuntur ad unguem, Cluniacenses, religionis formam multis prouinciis tradiderunt. Et canonicis sufficere debet ad plenissimam laudem, quod regulam eorum oportet omnes clericos imitari. Eremite quoque baptistam Saluatoris, et filios prophetarum, institutionis sue habent auctores. Fratres Templi, Machabeorum exemplo, ponunt animas suas pro fratribus suis. Xenodochi, siue hospitalium procuratores, apostolorum sequuntur uestigia, et ad perfectionis cumulum aspirantes, in eo fidelissime audiunt Christum, quod uiuunt innocenter, et omnia que habent,  pauperibus erogant. In his tamen omnibus fideles inueniuntur, et reprobi, nec ob id religionis aut professionis ueritas deformatur. Que enim professio est, aut que legitur unquam fuisse societas, in quam macula non irrepserit? Angelum apostatam legimus, in primis fratribus parricidium, prophetam reprobum, apostolum proditorem, discipulos Christi perfidos, nec tamen corrumpitur puritas persistentium angelorum, aut minus sancta est societas inuicem diligentium fratrum, aut prophetie gratia est in electis culpabilis, aut apostolatus in fidelibus contemptibilis, aut disciplina Christi per uarios errores aberrantium est infamis. Sicut ergo angelus Satane transfigurat se in angelum lucis,  et apostoli pseudo ad auctoritatem apostolicam aspirabant potius, quam ad uitam: sic et hypocrite ad supercilium Phariseorum confugiunt, dilatantes phylacteria, et magnificantes fimbrias; et que in lege Dei scripta sunt, nolunt contingere digito, nisi ut uideantur ab hominibus, a quibus honoris aut alterius remunerationis mercedem exspectant. Inde est quod facie pallorem ostentant, profunda ab usu trahunt suspiria, artificiosis et obsequentibus lacrymis subito inundantur, obstipo capite, liminibus interclusis, coma breui, capite fere raso, uoce demissa, labiis ab oratione mobilibus, incessu tranquillo, et quasi gressu quadam proportione composito, pannosi, obsiti, sordes uestium, et affectatam uindicant uilitatem, ut eo  facilius ascendant, quo se studiosius uidentur in locum nouissimum deiecisse, et qui sponte sua decrescunt, crescere compellantur inuiti. Hi sunt qui, si quid macule inhesit Ecclesie dum peregrinatur, publicis aspectibus detegunt, ut ipsi ab omni macula uideantur immunes. Hi sunt qui beneficia, que necdum sanctis collata sunt, predicant auferenda. Hi sunt qui potestatibus persuadent, ut propter uitia personarum, iure suo priuentur ecclesie. Decimationes et primitias ecclesiis subtrahunt, et ecclesias ipsas accipiunt de manu laicorum, episcopis inconsultis. Hi sunt qui predia auita subtrahentes indigenis, uicos et pagos redigunt in solitudinem, et in suos usus uicina queque conuertunt, ecclesias diruunt, aut in usus reuocant  seculares. Que domus orationis fuerat, aut efficitur stabulum pecoris, aut opilionis, aut lanificii officina. Et quidem maiora impune faciunt, et quasi cornibus gemine potestatis, Ecclesiam, in cuius sinu quiescunt et proteguntur umbra, uentilare non cessant. Ad Ecclesiam namque Romanam confugiunt, que mater pietatis, religioni consueuit prouidere quietem. Implorant opem eius, protectionis impetrant clypeum, ne cuiusquam possint malignitate uexari, et ut se possint plenius exhibere, et caritatis implere munus, ne decimas dent, apostolico priuilegio muniuntur. Procedunt ulterius, et quo sibi plura impune liceant, a iurisdictione omnium ecclesiarum se ipsos eximunt, et efficiuntur Romane Ecclesie filii spirituales. Ita tamen, ut  pro foro rei ubique conueniant; sed tamen conueniri non possunt, nisi Rome uel Hierosolymis. Deinde secularium potestatum implorant auxilium, et eis diuinam gratiam pollicentur. Fiuntque mediatores Dei et hominum, et eos qui uenia indigent, suis aggregant societatibus, confessiones excipiunt, et claues Ecclesie usurpantes, aut subripientes Petro, ligare presumunt et soluere, et Domino prohibente, falcem mittunt in messem alienam. Potentiores tamen et ditiores, fauore uel mercede recepta, facilius exonerant, et peccatis alienis humeros supponentes, iubent abire in tunicas et uestes pullas, quidquid illi se commisisse deplorant. Amplificant misericordiam Domini, qui neminem uult perire, quam sicut apertam et patentem  penitentibus, sic solis desperantibus preclusam esse, pronuntiant. Indulgent interim his, qui criminibus ardentius, et tenacius inuoluuntur, peccare in spe, dum tamen sibi in redemptionem eorum, aliquid prerogent; et audacter promittunt ueniam, eo quod sicut aqua ignem, ita eleemosyna peccatum exstinguit. Penitentia quoque nunquam sera est, si tamen uera. Consentiunt ergo moribus iniquis, et popularem prouocantes affectionem, assentationibus obturant aures hominum, ne increpationes audiant prelatorum. Ad hec rumusculos inquirunt, tumultibus gaudent, dissidentium secreta explorant, et eadem nunc ad amicos perferunt, nunc ad hostes, utrisque grati, utrisque  perfidi, magis tamen ad ista uidentur idonei, quia ab imagine religionis minus habentur suspecti. Quid in palatio, quid in foro, quid in agris expediat, quid in castris, soli creduntur nosse, quia uniuersa hec pre ceteris uidentur curare, qui istis iugiter immiscentur. Si conueniant patres in curia, ciues in foro, milites in expeditione, si denique concilium, aut synodus conuocetur, precipuam sedium partem preoccupabit umbratilis ista religio. Claustrorum fracta credas repagula, exhausta ptochia, uel xenodochia, et a locis uenerabilibus examina conuiuentium euolasse. Adeo quidem se religionis species turbis, et publicis aspectibus ingerit. Primas cathedras, recubitus primos, primas salutationes usurpant, et si eas differas, uehementissime  indignantur. Si eis obloqueris, religionis inimicus et ueritatis diceris impugnator. Feras itaque patienter, si iniurias et damna intulerint, qui licentiam omnium, apostolica et regia auctoritate obtinuisse uidentur. Nam et hoc meritis eorum deberi creditur. Sane qui resistit potestati, Dei ordinationi resistit.  Nec ego apostolice maiestati, et regie arbitror reluctandum. Miror tamen, ut fidelium pace loquar, quidnam sit, quod decimas, et iura aliena usurpare non erubescunt? Inquient forte, religiosi sumus. Plane decimas soluere religionis pars est, et eas a Deo populus duntaxat religiosus exigitur. At qui eas exigunt, irreligiosi sunt. uos autem quis constituit iudices super eos? Aut qui estis ut exerceatis iudicium in  seruos alienos? Unusquisque suo domino stat, aut cadit. Stabunt autem. Sumus, inquiunt, tuti apostolico priuilegio, cuius beneficio de nutrimentis animalium et laboribus nostris decimas retinemus. Nempe apostolis omnia licent; sed omnia ab apostolicis fieri nequaquam expedit. Esto quod illi uobis hoc licenter concesserint; uos an recte petieritis, uideatis. Nempe qui petit, ut quod debet, non faciat, iustitie spontaneus non obedit. Nunquid de nutrimentis Abel Dominum non respexit? Cain fruges obtulit; recte quidem, quia Domino debebantur, sed in partitione iniqua, dum diuisioni aliquid subtrahit, peccatum committit. Acceptantur pre illo munera eius, qui fetus animalium cum Domino partitur. Et forte de animalibus redduntur  rectius, quia sine cultura et cura nostra proueniunt. Plus enim laboris est in frugibus serendis et metendis. Non coguntur dare de suis. Quis enim de laboribus alienis redditurus est rationem? Quid multa? Multis et longis allegationibus uidentur astruere quoniam alios decimas dare non prohibent, dum ipsi ab eis dandis immunes sint, quia adeo religiosi sunt, quod in ea parte derogare possunt constitutioni diuine, et in eo licenter minus grati sunt gratie Dei, quo eam amplioribus beneficiis experiuntur. Que enim ex sola gratia proueniunt, ut sunt fena, et sponte nascentia, non censentur obnoxia religioni. Primo quidem dum religio paupertate gaudebat, et in aliorum necessitates  aut usus effundebat uiscera inopie sue, indulta sunt priuilegia professionibus, que necessitate cessante, et frigescente caritate, potius auaritie, quam religionis instrumenta creduntur. Ecce enim quia omnes hi priuilegiati, que sua sunt querunt, et iehsu, qui predicatur in publico, aut omnino abest, aut in abditis latet.

Inde est, quod cum ad iniquum compendium auaritie priuilegia trahi conspiceret B. Adrianus, uolens ea omnino reuocare, licentiam eorum hac moderatione compescuit, ut que de laboribus usurpant, circa noualia duntaxat interpretetur. Sic enim gaudere poterunt priuilegiis, sine graui dispendio iuris alieni. Unum tamen est quod tantus Pater utcunque sustinuit: et quia Patrum canonibus  refragatur, mirabile est in oculis nostris. Milites namque Templi, sui fauore ecclesiarum dispositionem uindicant, occupant personatus, et quodammodo sanguinem Christi fidelibus ministrare presumunt, quorum fere professio est humanum sanguinem fundere. Non equidem quod eos uiros sanguinum dicam, qui pene soli inter homines legitima gerunt bella, cum et Dauid non propter bella, que legitime exercebat, uir sanguinum dictus sit, sed propter Uriam, cuius sanguinem innocenter effudit. Ut enim in canonibus cautum est, laicis quamuis religiosis, nulla de rebus ecclesiasticis legitur attributa facultas. Esset utique uere religionis indicium, si ab illius rei dispositione temperarent, quam sibi, Domino prohibente,  tractare non licet. Sed nec de rapinis, non dico ecclesiarum, sed nec quorumcunque fidelium, munus hospitalitatis implendum arbitror, quia panem sacrilegum odit Dominus, et aspernatur oblationes que offeruntur ex sanguine: et quoties inuocatur a talibus, claudit aures suas, ut non pateant ad preces eorum.

De his que in fraudem iustitie Dei committuntur a talibus, ad presens nequaquam sermo est institutus: licet omnino iniquum sit, quod amore pecunie illecti, ecclesias, quas episcopi clauserunt, aperiunt. Diuina suspensi celebrant, sepeliunt mortuos, quos reiicit Ecclesia, et semel in anno faciunt, ut toto anno erroneus populus ad uocem  Ecclesie obsurdescat, et qui cerceri non potest, emendari contemnit. Circumeunt ergo ecclesias, collegiorum suorum merita preconantur, abolitiones criminum portant, et interdum predicant Euangelium nouum, adulterantes uerbum Dei, quod annutiant non ad gratiam, sed ad pretium, uiuentes ad uoluptatem non ad ueritatem: et tandem cum in latibulis sero conueniunt, die de uirtute locuti, clunem agitant errore et labore nocturno. Si sic itur ad Christum, fallax et uana est doctrina Patrum, que arctam et arduam monstrauit uiam, homini tendenti ad uitam. Cum uero istis ecclesia indignetur, nulli omnino equius commouentur, quam uiri uere, religiosi, in quorum iniuriam hec omnia refunduntur. Succenset populus; sed religiose  professiones aduersus hanc hypocrisis labem iustius amaricantur. Non enim hoc fecisse dicuntur hypocrite, sed Cistercienses, aut Cluniacenses, aut alii, quorum hi uentiloqui, aut uentriloqui habitum induunt, et uitam mentiuntur. Nam claustrales, qui plane uere religiosi sunt, dum professionibus seruiunt, ab hac malitia immunes sunt. Nulla uita fidelior, nulla simplicior, nulla felicior, quam eorum, qui in claustris fideliter degunt, et humiliter abiectione sua gaudentes, obedientes prelatis suis in omni subiectione et reuerentia, nec appetentes sub obedientie nomine dominatum, aut fraudandi, aut uagandi, aut otiandi licentiam, uasa sua possidentes in sanctificatione et honore, prestolantes in silentio et patientia salutare Dei, a detractione et  murmure alieni, excipientes ab ore Domini in quiete uerbum, quod saluare potest animas suas, grata miscentes cum Deo colloquia, et quasi terrestres angeli, sunt totius mundane perturbationis ignari. Si quid autem est, quod eos contristare uideatur, ad caritatem fraternam referendum est, quia et in celis angeli nostris quodammodo lapsibus compatiuntur, et super uno peccatore, penitentiam agente, congaudent. Cum uero philosophos imitari nostro tempore, quo uirtus exinanita est, et Astream relictis hominibus ad celos constet rediisse, sit arduum, uita claustralium uirtutem philosophorum incomparabiliter antecedit, aut quod melius crediderim, rectissime et tutissime philosophantur. Qui uero ad explendas necessitates eorum egrediuntur  humiliter, et in eis fideliter uersantur, et si non securiorem, plane utiliorem exercent; et uitam, maxima laude digni et reuerentia, nequaquam ad Epicureorum uel hypocritarum factionem accedunt. Nam hypocritas Epicureis rectissime aggregabis, qui philosophiam profitentur, et proprie seruiunt uoluntati. Cum lites foueant, priuilegiis abutantur, seruiant cupiditati, caritatis officia nequaquam exerceant, propriam querant gloriam, nonne secundum carnem ambulant, licet se spirituales mentiantur; merito exspectantes interitum carnis, participes futuri gehenne illius, cuius et nequam spiritus est, et quia inani gloria intumescens, Altissimo conformari uoluit aut preferri,  deiectus et precipitatus est in lacum damnationis eterne? Sane insani sunt, qui hac uia incedunt, et miserabiliores omnibus gentibus, qui et presentis uite bonis priuantur, et eterne, maxime cum ille, qui pro peccatoribus peccatum sustinuit fieri, et familiarem se exhibuit publicanis, et meretricibus, cum hypocritis pacem habere nequiuerit, qui non indigebant iustitia eius. Quod planum est his, qui altercationes, quas cum Phariseis exercuit, diligenter attendunt. Nituntur tamen Phariseorum exemplo locum tenere primum.



CAP. XXII. De eisdem: et de Ezechia, qui thesauros, quos ostentauit, amisit.

Difficillimum, aut impossibile asserunt sapientes, in presenti gaudere cum mundo, et in eternum  exsultare cum Christo: et plane miserrimum est torqueri cum mundo, et in eternum cum diabolo flagellari. Si ergo et in hac uita tantum sperantes sunt hypocrite tristes, qui exterminant facies suas ut probi hominibus appareant, et quasi precinentibus tubis, iustitie sue opera preconantur, a Domino frustra retributionem exspectant, quoniam in presenti receperunt mercedem suam . De his enim qui uerbo et habitu tenus honorant Dominum, ex sententia eius constat, quoniam ipse elongatur ab eis; eo quod cor eorum ab eo elongatum est; sed et ipsa opera eorum dispendium salutis afferunt, et Babyloniorum principi Satane famulantur. Omnia enim que ostentationis gratia fiunt, proficiscuntur in mortem. Regum narrat historia, quod  cum Ezechias rex Hierusalem per manum Isaie filii Amos signum incolumitatis et salutis a Domino accepisset, umbra horologii retrorsum cedente decem gradibus, quod nature uidetur aduersum, cum umbra procedere soleat, non redire; misit Berodach Baladam filius Baladam rex Babyloniorum litteras et munera ad Ezechiam: audierat enim quod egrotasset Ezechias. Letatus est autem in aduentu eorum Ezechias, et ostendit eis domum aromatum, et aurum, et argentum, et pigmenta uaria: unguenta quoque, et domum uasorum suorum, et omnia que habere poterat in thesauris suis. Non fuit quidquam quod non monstraret eis Ezechias in domo sua, et in omni potestate sua. uenit autem Isaias propheta ad regem, et dixit ei: Quid dixerunt uiri isti, aut unde uenerunt  ad te? Cui ait rex: De terra longinqua uenerunt, de Babylone. At ille respondit: Quid uiderunt in domo tua? Ait Ezechias: Omnia que sunt in domo mea, uiderunt. Nihil est quod non monstrauerim eis in thesauris meis. Dixitque Isaias Ezechie: Audi sermonem Domini. Ecce dies uenient, et auferentur omnia que sunt in domo tua, et que condiderunt patres tui, usque in diem hanc, in Babylonem. Non remanebit quidquam, ait Dominus. Sed de filiis tuis qui egredientur de te, quos generabis, tollentur, et erunt eunuchi in palatio regis Babylonis .

In superficie quidem historie secundum Hebreos, auctore Hieronymo, ueritas liquet cum Ananias,  Azarias, Misel, cum Daniele captiuati sunt in Babylonem, ibique castrati, ut in regis palatio, secundum morem gentium, ministrarent: nisi forte repugnet, quod pueri sine macula a rege iubentur introduci, ut linguam Chaldeorum discerent, et constet quod non modo thesauri regis Iude in Babyloniam translati sunt, sed magna pars uasorum templi Domini in Hierusalem asportata legatur, et profanata. Eleganter tamen cum Dominus regi miraculum indulsisset, Babyloniorum dicuntur nuntii cum muneribus accessisse. Quia tunc precipue quis sollicitatur a nuntiis confusionis, quando per admirabilem clementiam Dei uirtus clarius innotescit. Sed tunc imprudentis est exsultare, quia hi non modo suspecti habendi sunt, sed quasi hostes perniciosissimi  studiosius deuitandi, quia timendi sunt etiam cum dona ferunt. Qui ergo aromata bonorum operum, uirtutis aurum, argentum eloquentie, cogitationum pigmenta, unguenta misericordie, et utensilium suorum aptitudinem ostentat et decorem, et si qua in thesauris bone conscientie cautius et utilius reponuntur, audiat uerbum Domini, sciatque pro certo, quia omnia que militare uidebantur ad gloriam, confusionis stipendium et mortis acceptura sunt. Ipsaque etiam filiorum successio, Babyloniorum castratur principi, quia ea que alias meritum uirtutis habent et fructum, dum inanis glorie causa fiunt, inutilia sunt auctori. Iustus enim remunerator hypocritas spernit, et solius ueritatis in bono cultum acceptat, cuius oculi nullo fuco, nulla malitia  prestringi possunt, quia uidet in abditis, et cordium profunda scrutatur. Species discernit a rebus,

Ne qua sub erato mendosum tinniat auro. 
Unde et hypocrisis nomen accepit, que quidem Epicureorum indubitata species est.



CAP. XXIII. Quod Carthusienses, dum moderationis habenis auaritiam cohibent, et Magni Montis noua religio, dum omnia mundana contemnens, et de crastino non cogitans repellit omnia, auaritiam excludit, ab hypocritarum nota et nomine longius absunt: et qui sunt seculares aut religiosi: et que regalia actiuorum, et que otiosorum: et quis sit finis hypocriseos.

Hypocritarum autem nomen et notam cautissime et fidelissime declinant Carthusienses, et Magni  Montis noua professio, in antique uirtutis culmine, Saluatore preuio, solidata. Siquidem Carthusienses, cupiditati sue, imo necessitati, limites prefixerunt, et moderationis habenis omnem auaritiam cohibent, et interdum ipsi necessitati aliquid subtrahunt, ne sub obtentu illius quidpiam auaritia moliatur. Magni procul dubio uiri, et inter precipuos numerandi, cum non modo professiones, sed iam senescente mundo, in tanta multitudine labentium seculorum, pauci processerint homines, qui satistatis sibi aliquos prescripserint terminos. Necesse est semper deesse aliquid curte rei, et ipse hiatus desiderii aliquid ulterius iugiter affectantis, imperfectionis signum est. Signum dico, defectum  potius dixerim conscientie manifestum. Quodam igitur modo, eoque glorioso, perfectus est, qui preuidet unde ualeat satiari: quod etsi neminem uel admodum paucos gentilium assecutos credam, huic tamen nonnullos institisse proposito, certum habeo, cum et ethnicus dicat: »Certum uoto pete finem,« sine quo in infinitum animi humani conatus protenditur, et in id quod omnino nequeat apprehendi. Porro Magni Montis incole uitam prearduam elegerunt, et non modo auaritie, sed ipsius nature quodammodo domitores, omnia necessitatis imperia excluserunt, abiecerunt sollicitudinem crastini, omnia mundi oblectamenta contemnere parum est apud eos, quacunque ad portas eorum quis pulset imagine, excluditur et confusus abscedit: in  eas quippe solus Christus ingreditur, cuius innituntur gratie: iactantes cogitatum suum in eum, qui paruulos enutrit, et dat iumentis escam, pullisque coruorum ; lilia uestit agri, et omnibus sperantibus in se, aut constitutionis sue obtemperantibus legi, necessaria prestat, ut nichil desit his, qui se eius non subtraxerunt uoluntati. Totam ergo sollicitudinem suam, et omnem in eum proiiciunt, cui de fidelibus cura est, adeoque prudentie deuitant angustias, ut uita eorum tota nonnullis tentatio uideatur. Sancti siquidem Patres genus tentationis diffiniunt, cum quis agendorum habenas diuino duntaxat committit miraculo, humano nondum auxilio destitutus. Ceterum ego uitam placentem Deo arbitror cupiditatis ignaram, insistentem innocentie,  et peruigilem in opere caritatis. Quid ergo in his aut in illis, sibi palliata hypocrisis uindicabit cupiditate deducta? Regula namque uerissima est, quod de radice caritatis non oriuntur mala, et de cupiditatis planta nequaquam bona prouenient. Nec est quod displiceat Deo, ubi sincere uoluntatis uictima immolatur: aut quod eum non offendat, si in qualibet pingui oblatione, propriam ei quis subtraxerit uoluntatem. Ergo qui suam uoluntatem facere disponit, irritat Dominum, et qui sua postposita illius se subiicit uoluntati, Altissimum placat. In eo siquidem solo uere iustitie summa consistit. Unde illud in Euangelio: Iudicium meum, inquit Dominus, iustum est, quia non facio uoluntatem meam, sed eius, qui misit me . Moyses  quoque in Leuitico: Omnis oblatio, que offertur Domino, absque fermento fiet, nec quidquam ferment; ac mellis adolebitur in sacrificio Domini . Superbie namque fermentum offertur et mellis, cum quis neglecta humilitate et amaritudine mandatorum, quidpiam offert ad nutum proprie uoluntatis. Qui uero mandatis legitimis propriam subiicit uoluntatem, quidquid offerat, tumorem fermenti et mellis, a sacrificio prohibitam scilicet excludit dulcedinem. Isti itaque proprie uoluntatis immemores, querentes iugiter quomodo placeant ei, cui se probauerunt, laudem, que ab hominibus est, contemnentes; nec habentes, nec uolentes habere diuitias, quam dicendi sunt habere cum hypocritis portionem? Quod tamen miraberis, iam ad Carthusienses  diuertisse dictus est aliquis, ut a sanctorum consortio euocatus ascenderet, et postea conuersus retrorsum, quid quesierit operum testimonio declarasse. At ille iudicem suum habet, nec tamen unquam committere potuit, ut sanctissime professionis gloriam denigraret. De Magno Monte neminem adhuc assumptum audiui, sed utinam aut nunquam assumatur, aut talis, qui nullo decoloret actu hominum singularis eminentie uenustatem. Alii Basilium, alii Benedictum, hi Augustinum, at isti singularem magistrum habent Dominum Iesum Christum. Licet autem istas duas professiones, minus tamen quam meruerint, commendauerim, nichil, Deo teste, in suggillationem aliorum, in professionibus  suis recte incedentium, protuli. Sancti sunt utique Cistercienses, Cluniacenses sancti; sancti monachi et canonici regulares, et in his, sicut stella a stella differt in claritate, sunt alii aliis sanctiores, et quamuis professionem professio antecedat, in quauis earum forte reperientur, qui possint sanctis superioribus adequari. Plane uirginum primus gradus et singularis glorie titulus est: in continentibus tamen, et coniugatis, forte sunt aliqui multis uirginibus preferendi. Confessoribus martyres preferendos catholica confitetur Ecclesia, et tamen nonnullos confessores, aliquibus martyribus forte quoad aliquid, non uerebitur cequare. Nec est quod se aliquis secularium, mei scilicet similium, iam dictis professionibus conferat,  quia uix est ut quispiam talis uel ignauo cenobite possit equari. Si quis enim in nobis, a Septembris Idibus usque ad Pascha, ieiunet omni die, nocturnis adsit uigiliis, iugiter abstineat ab esu carnium, omnem ueneris immunditiam nesciat, horis competentibus nunquam desit, aut raro, et hoc ex iusta causa, sobrietatis limites non excedat, cautam ponat silentii custodiam ori suo, et diurnos excessus deleat satisfactione quotidiana, et quod precipitur incunctanter, et sine mora expleat, et non modo uerborum, sed et uerberum acrimoniam sufferat patienter, ut coram tondente se obmutescat; quis non eum quasi uirtutis egregie, et singularis meriti hominem admiretur, et cum reuerentia preconetur, tanquam reuera apostolicum uirum, et  expressum Christi imitatorem? Hec autem etiam ignaui, ex necessitate tamen, faciunt cenobite. Nam in eo a studiosis differunt, quod illi ex dilectione exercent ea, ad que isti stimulo necessitatis urgentur, et sepe inuiti. Sunt tamen in habitu communi, quos seculares non audeo nominare, cum nichil seculare sit dicendum in talibus, nisi quod seculo nequam amoris federantur affectu. Sicut enim preputium nichil est, et circumcisio nichil, sed obseruatio mandatorum Dei; sic, ut religiosorum pace dicam, monachatus nichil est, et canonicatus nichil, mandatorum obseruatione deducta. Hec igitur tandem prosunt, si quis legem obseruet. Si uero sine his quispiam obseruat legem, eum nequaquam  dixerim secularem. uerumtamen geramus morem religiosis, sint seculares interim, quos uestis pulla ab aliis non discernit. Nulla enim iactura nominis, nisi secularis sit et uita. Indignantur aliqui quod de religiosis ego habitu secularis, et conuersationis peccator ista pronuntio, et dum commendo cenobitas, me aliis detrahere criminantur. Aduersus hos non Cesarem, sed Benedictum appello, qui sicut Gyrouagos et Sarabaitas arguit, sic manifeste commendat cenobitas.

Auctor mihi Hieronymus est, licet eum nonnulli monachorum minus benigne audiant, eo quod clericos ad aliquid uisus est pretulisse; auctor est, inquam, quod uestis nequaquam religionis differentiam faciat, sed in omni habitu qui timet Deum, et  operatur iustitiam, acceptus est illi. Idem quoque ait: uestes pullas eque uita ut candidas. Ornatus ut sordes pari modo fugienda, quia alterum delicias, alterum gloriam redolet. Nam absque lineo amictu incedere, sed pretium linearum uestium non habere, laudabile est. Et manifeste uidetur exprimere sectam temporis nostri, hominum scilicet, qui irregularem quamdam regulam profitentur, quos an ex uerbis eius possis agnoscere, audi quid incontinenti subiungat. Alioquin, inquit, ridiculum et plenum dedecoris est, referto marsupio quod sudarium et orarium non habeas gloriari. Sunt qui pauperibus parum tribuunt, ut amplius accipiant, et sub pretextu eleemosyne querunt diuitias; que magis uenatio appellanda est, quam eleemosyna.  Sic bestie, sic aues, sic capiuntur et pisces. Modica esca in hamo ponitur, ut in eo matronarum sacculi protrahantur. Est utique melius non habere quod tribuas, quam ut tribuas petere impudenter. Non habent fratres hospitales, uel alii quod hic de me querantur. Qui enim hec loquitur, doctor Ecclesie est, et forte ad eos Hieronymus non respexit. Ipsi, licet ego nouerim, nouerunt regulam suam. Noui tamen regulam ueritatis, qua mihi constat, quia religio munda et immaculata apud Deum et patrem, hec est, uisitare pupillos et uiduas in tribulatione eorum, et immaculatum se custodire ab hoc seculo. Hec autem politicorum omnium est: et bene cum istis agitur, si eam fideliter seruant. Porro in sacro otio Dei degentium, regulam in se  Propheta exprimit, dicens: Prouidebam Dominum in conspectu meo semper, quoniam a dextris est mihi ne commouear; propter hoc letatum est cor meum . Et Maria exempta a turbis, et in Euangelio, sedens secus pedes Domini ut audiret uerbum eius. At ut de hypocritis sermo claudatur, quid beatus Iob de his pronuntiet proferatur in medium. Hoc, inquit, scio a principio, ex quo positus est homo super terram, quod laus impiorum breuis sit, et gaudium hypocrite adinstar puncti. Si ascenderit usque in celum superbia eius, et caput eius nubes tetigerit, quasi sterquilinium in fine perdetur .



CAP. XXIu. De inuidis et detractoribus.

Ecce quam miser est finis hypocritarum, qui,  sacro testante eloquio, perdentur ut sterquilinium, quo nichil immundius est. Frustra ergo affectauerunt umbram bonorum operum, nam si bona essent, reuera nequaquam perderentur. Ut desideria carnis implerent, que aduersus spiritum concupiscit, multa sustinuerunt in fame et siti, in frigore et nuditate, et similibus, quibus Christi pretiosum emi poterat margaritam. Non enim in sola immunditia, uel gula consistunt opera carnis, cum Apostolus ad Galatas loquens, ea in multis uitiis manifesta esse conuincat, ut sunt fornicatio, immunditia, auaritia, impudicitia, luxuria, idolorum seruitus, ueneficia, inimicitie, contentiones, emulationes, ire, rixe dissensiones, hereses, secte, inuidie, homicidia, ebrietas, comessationes, et similia.  Que  qui committunt, regnum Dei non possidebunt. Siue ergo ad finem immunditie et luxurie, siue ad inanis glorie uel auaritie exitum, opera referantur, quia priuantur fine suo, mortem incurrunt. Unde idem Apostolus: Non efficiamini, inquit, inanis glorie cupidi, inuicem prouocantes, inuicem inuidentes . Sane uitia quibus falsa iustitia innotescit, prudenter et eleganter expressit, cum arrogantie tumor facile prouocet, unde sibi prouenire uictoriam opinatur, et liuor illis inuideat, quos superiores putat esse, uel pares. Quo quidem nichil crediderim esse miserius, licet nulla miseria minus moueat misericordiam  quam calamitas eorum, qui sponte beatitudinem abiecerunt. Quis enim compatiatur eis, qui a felle malitie malunt  esse miseri, quam beati? Patribus siquidem pridem placuit beatitudinem consistere in uirtute, et nullam sine caritate posse esse uirtutem. Cuius utique fructus iucundissimus est, Apostolo testante, et qui operibus carnis hec opera spiritus, que ad uitam proficiunt euidenter opponit; que sunt caritas, pax, patientia, longanimitas, bonitas, gaudium, mansuetudo, continentia, castitas . Qui ergo hos uirtutis ramos a terra cordis sui succidunt, et radicem caritatis, de qua oriuntur, exterminant, quanam uia ad beatitudinem pergunt? Plane nichil est, quod magis caritatem impugnet, quam uenenum inuidie. Est autem inuidia, ut philosophis placuit, tristitie ex apparenti prosperitate alicuius initium. Si enim de tyranni uel peruersi ciuis  apparenti quis prosperitate tristatur, nequaquam deturbatur inuidie macula. Nam et bonis displicet, cum in perniciem multorum bene succedit his, qui ad mala creduntur proniores. Si ergo liuor bonis affligitur alienis, planum est quod a caritate plurimum distat, que sua non querit, sed que proximorum. Charitas in bonis nichil suum, in malis reputat nichil alienum; malis compatitur alienis, bona sua diffundit in proximos. Nam et animos unit, ut idem uelint, idemque nolint. Ait magnus Pater Augustinus: Tolle inuidiam: meum tuum est, et tuum meum. Et forte non erit aliquid meum, uel tuum, sed omni nostra erunt. Ipsa enim est que, quod sibi uult abesse, idem proximo  abesse desiderat, et si non absit, infeliciter cruciatur, et sepe in eo quod non desiderat, dum illud proximo uidet abesse, torquetur. Recte quidem, cum et ethnicus dicat, quia

Iustius inuidia nichil est, que protinus ipsum
   Auctorem rodit, excrucians animum.
Nec leue tormentum credas, quo nullum grauius potuerunt »Siculi excogitare tyranni.« Pestem hanc, licet petici nube figmenti, Naso depinxit eleganter quidem et uere:

Pallor in ore sedet, macies in corpore toto:
Nusquam recta acies, liuent rubigine dentes,
Pectora felle uirent, fuffusa est lingua ueneno.
Risus abest, nisi quem uisi fecere dolores,
uixque tenet lacrymas, quia nil lacrymabile cernit.
Nec fruitur somno, uigilantibus excita curis.
 Sed uidet ingratos, intabescitque uidendo
Successus hominum, carpitque, et carpitur una,
Suppliciumque suum est. 
Non est autem minus uera descriptio, licet rei incorporali corporis compositionem auctor ascribat, cum in eo figure, sarcophegia, uel sarcographia dicitur, uis consistat, quod rebus incorporalibus corporis lineamenta licenter attribuit. Hoc quidem potius attendendum, quod nulla uis beneficii aut nature, flammam restinguit inuidie. Nam et Palladis uiribus et forma, motam describit inuidiam, et sororis felices thalamos, soror stimulata ferre non potuit, et ut promissam numini uel germane fidem seruaret, nullo pretio potuit inclinari.

Sepe mori uoluit, ne quidquam tale uideret.
 Ad parricidii facinus, in fratrem patriarchas excitauit inuidia, ut nec impune reuelare licuerit gratiam, quam spiritus innocenti monstrabat in somnis. Ergo seruitute damnatur innocens frater, pater orbitate, et ut dispositionem gratie Dei euacuet, in se famem, seruitutis iugum, calamitatem exsilii, calumnias Aegyptiorum, seuitiam Pharaonis a iusto Iudice iniquitas impetrauit. Manus Ioseph in laboribus seruierunt, et successio eorum in luto et latere, ipsisque paleis reputatur indigna. uideas multos eiusdem liuoris stimulis urgeri, ut quos possunt obices opponant gratie, et dispositionem Altissimi nitantur impedire. Si forte quasi somniando coniiciunt alicuius prouectum, obstant, reluctantur, ut quasi fratrem Ismelitis exponant; si non occidant,  incrustant ipsam sinceritatem, et ut proprium pretexant scelus, innocentis tunicam ostendunt cruentatam. Hanc enim in multis uideo descriptionem, qui ad omnia felicioris aure momenta uruntur, sibique uellent aduersari fortunam, dum alii grauius lederentur. Et ut Aesopo, uel Auiano credas, uidebis qui sibi oculum alterum erui gaudeat, dum utroque priuetur proximus. Nec est qua uia declines inuidiam, nisi miserrimus fias. Celebre namque est ab antiquo prouerbium: quia sola miseria nescit inuidiam. Fortunaque hominis miserrima est, cui non inuidetur. Fertur Plato, cum ei condiscipuli inuiderent, Socratem interrogasse, qua ratione posset hominum declinare inuidiam.  Cui Socrates: »Esto, inquit, ut Thersites.« Dum ergo torquentur inuidi, alios miserie sue uolunt esse participes, undique querentes ut noceant, et ipsam innocentiam, quamdam putant esse mortis imaginem. Unde Maro, ut ab uno discas omnes. notans inuidum ait:

Et si non aliqua nocuisses, mortuus esses.
Quo nichil minus decet philosophum, aut uirum auctoritate uel moribus grauem. Unde Socrates, non ille antiquus, sed quem auctorem gestorum Cassiodorus in tripartita laudat Historia: »Quod, inquit, Iulianus tonsores et coquos a palatio expulit, non modo imperatoris, sed et philosophi opus egit.« Ut autem detraheret, atque dilaceraret, neque philosophi, neque principis fuit. Cum enim ex quacunque  causa cessant opera, decurritur ad malitiam detrahendi. Hec est utique indubitata proles inuidie, et caritatem abesse manifesto indicio protestatur. Et nunc quidem bona aliena peruertit, nunc minuit: mala autem fingit que non sunt; aut magnificat et extollit, si qua sunt. Charitas non agit perperam, at hec sola peruersitate letatur. Cum Apostolus uitia gentium multa enumeret, nouissime, et quasi in culmine malorum, siue profundo rectius dixerim, posuit detractores, eosque, tanquam singulari nota, diuine bonitatis hostes exprimens, quasi solos Deo odibiles esse, pronuntiat. uerumtamen illos Deo odibiliores inter ceteros esse crediderim, qui latenti odio, ut magis noceant, eisque credatur fidelius, laudes predicant alienas,  amicitiam simulant, subiicientes tamen in calce sermonis uel modicum, quod precedentibus titulis aduersetur:

Felix et nato, felix et coniuge Proteus:
Et cui, si demas iugulati crimina Phoci
Omnia contigerant.
Nunquid tanti parricidii labes, omnes non modo fortune dotes, sed quamuis magnificos uirtutis titulos grandes non oblitterat? Tale est illud oratoris: Iulium Fortunatum fateor uirum fortem, et quem constat strenue egisse quamplurima: quo tamen pacto iudicium repetundarum apud iudices iustos euaserit, mirarer quidem, si uis eloquii eius mihi esset incognita. Hoc nonne uenenum est, et quodammodo spem boni operis, et ut ita dicam, uirtutis  uitam exstinguit? Et quidem gnathonicis, id est adulatoribus, multa superius dicta sunt; sed quos deteriores dixerim, gnathonicos, an detractores? non satis liquet. Utrumque tamen uitium apud antiquos inuenio morte mulctatum. Nam et Athenienses Timagoram inter officia salutationis, Dario regi, more gentis illius adulantem, capitali supplicio affecerunt; et Lacedemoniorum senatus, Caristolum interimi iussit, eo quod magnorum uirorum carpere facta maluit, quam palam constantia uirili arguere. Hoc enim apud bene compositos semper licuit, ut quisque suo iudicio uteretur, palamque reprehenderet, quod nequaquam recte factum uideretur. Siquidem hanc reprehendendi licentiam, caritate  subnixam, libertas approbat, et tyrannica duntaxat rabies perhorrescit, et impedit. Ceterum detractores et inuidos sic in curia uidebis abundare, ac si in eam, quasi totius orbis sentinam, confluxerint. Non est cetus conuiuentium, nisi religiosissimus sit, quem liuoris stimulus non attingat. Ubique tamen qui illustrioribus clarescunt meritis, acrius inuidie toxicato dente roduntur.

Urit enim fulgore suo qui pregrauat artes
Infra se positas, exstinctus amabitur idem. 
Sed pre ceteris serui dominos, prelatos subditi insequuntur. Nam sicut seruorum, ita et subditorum genus plerumque querulum est, et aut se iniuste premi, aut indigne remunerari studia, aut officia  male administrari causatur. Raroque inuenies, qui in aliquo non detrahat presidenti, etsi interdum omnia recte gerantur. Comicos relege, reuolue tragicos, familiam fere semper patrifamilias uidebis ingratam. At non modo in curia, sed in schola, sed in claustro, sed in Capitolio morem hunc, si tamen domestica uitia sunt moribus aggreganda, miraberis obtinere. uenerabilis Pater Gilbertus Herefordensis episcopus, mihi referre consueuit claustralium morem, quem in se ipso se fatebatur expertum. Cum enim monasterium ingressus esset, feruens adhuc igne, quem de nouo conceperat, magistratuum suorum ignauiam arguebat. Nec mora, promotus in modico, miseratione complicium motus est. Nondum tamen pepercit maioribus. Paulo post ad priores  ascendit: prioribusque compatiens, carpere non cessauit abbates. Factus est et ipse abbas, et propitius in coabbates, episcoporum cepit uitia intueri. Tandem et ipse episcopus, cepiscopis parcit. Nec tamen ipsum inuidie uitio arbitror laborasse, sed uir prudens, quod hominibus quodammodo ingenitum est, eleganter expressit. Et forte hoc sibi prefatus Pater imposuit, ut sic laborantium turbe sponte consertus, benignius audiretur. Sane Iulius Cesar, audita Catonis morte, tandem compassus est laboribus et erumnis exstincti, et egregium ciuem rebus humanis defleuit exemptum. Publice tamen confessus est, quod et Cato uirtuti eius inuiderat, et quod ipse Catonis glorie inuidebat. Que uero ad gratiam sine inuidia uia expeditissima sit, senex  docet in Andria, dum filium omnibus obsequi, neminem ledere refert. Ait quoque sequende beatitudinis pater Augustinus, quia dentem caninum uel euitabit cautissima humilitas, uel retundet solidissima ueritas. Alia siquidem uirtute, nemo detractionis declinat aculeos, libere tamen reprehensionis medelam, sana mens minime aspernatur. Licet iure conuicia puniantur, famosique libelli. Nam

Si mala condiderit in quem quis carmina, ius est
Iudiciumque:
et aduersus conuiciatores iam pridem »lex est accepta, chorusque« de inepta licentia presumentium, et abutentium,

Turpiter obticuit, sublato iure nocendi.  



CAP. XXu. De libertatis amore et fauore: et de his, qui libere dicta, patienti animo maiores tulerint: et de differentia ledorie et scommatis.

Libertas ergo de singulis pro arbitrio iudicat, et que sanis uidet moribus obuiare, reprehendere non ueretur. Nihil autem gloriosius libertate, preter uirtutem, si tamen libertas recte a uirtute seiungitur. Omnibus enim recte sapientibus liquet, quia libertas uera aliunde non prouenit. Unde, quia summum bonum in uita constat esse uirtutem, et que sola graue, et odiosum seruitutis excutit iugum, pro uirtute, que singularis uiuendi causa est, moriendum, si ingruit necessitas, philosophi censuerunt. At hec perfecte sine libertate non prouenit,  libertatisque dispendium, perfectam conuincit non adesse uirtutem. Ergo et pro uirtutum habitu quilibet et liber est, et, quatenus est liber, eatenus uirtutibus pollet. Econtra uitia sola seruitutem inducunt, hominemque personis et rebus indebito famulatu subiiciunt: et licet seruitus persone quandoque miserabilior appareat, uitiorum seruitus longe semper miserior est. Quid est itaque amabilius libertate? Quid fauorabilius ei, qui uirtutis aliquam reuerentiam habet? Eam promouisse omnes egregios principes legimus, nec unquam calcasse libertatem, nisi manifestos uirtutis hostes. Que fauore libertatis sunt introducta, nouerunt iurisperiti, et que ob illius amorem magnifice gesta sunt, historicorum testimonio percelebre est. Cato uenenum  bibit, asciuit gladium: et ne qua mora protenderet uitam ignobilem, iniecta manu dilatauit uulnus, sanguinem generosum effudit, ne regnantem uideret Cesarem. Brutus arma mouit ciuilia, ut Urbem eximeret seruituti. Ipsaque sedes imperii, miserabili maluit bello semper affligi, quam dominum, licet mitissimum, sustinere. Transeo ad infirmiorem sexum. Coniuges Teutonorum, ob amorem pudicitie rogantes uictorem Marium, ut dono mitterentur ueste uirginibus, se quoque promittentes concubitus futuras expertes; cum minime audirentur, proxima nocte laqueis sibi spiritum eripuerunt eliso gutture, ne seruirent, aut pudicitie dispendium paterentur. Si singula huiusmodi referre uoluero, tempus, antequam exempla, deficiet. Libertatis  itaque usus eximius est, eique soli displicet, qui moribus seruilibus uiuit. Que libere dicuntur aut fiunt, sicut timoris, ita et temeritatis expertia sunt, et dum recta uia inceditur, laudem merentur et gratiam. At cum sub imagine libertatis, temeritas spiritus sui profudit uehementiam, reprehensionem incurrit; uulgi quidem auribus gratior, quam sapientissimi cuiusque animo probabilior, utpote frequentius tuta uenia aliena, quam prouidentia sua. uiri tamen optimi, et sapientissimi est, habenas laxare libertati, et quelibet dicta eius patienter excipere. Sed nec operibus se opponit, dum uirtutis iacturam non incurrat. Cum enim per se ipsam uirtus queque resplendeat, patientie titulus gloriosiori fulgore clarescit. Priuernatium quidam, cum  interrogaretur qualem pacem habituri essent captiui Priuernates, sibi impunitate donata, respondit consuli Romanorum, si bonam dederitis, perpetuam, si malam, non diuturnam. Qua uoce libertatis, non modo ueniam rebellionis obtinuerunt Priuernates, sed etiam beneficium ciuitatis Romane, quia sic in senatu loqui Priuernas ausus est. Philippus quidam aduersus ordinem senatorum libertatem exercuit, segnitiemque pro rostris exprobrans, alio sibi senatu opus esse dixit, nec tamen senatoria grauitas moueri potuit, sicut nec prudentia Philippi consulis, cum ei a reo diceretur, cui lictoris preceperat iniici manum: »Non es, inquit, mi Philippe, mihi consul, quia nec ego tibi senator  sum.« Magni Pompeii inter ceteros in hac parte uirtus enituit. Cum enim Cneius Piso, Mallium Crispum reum ageret, eumque euidenter nocentem, Pompeii gratia eripi uideret, iuuenili impetu ac studio ad accusationem prouectus, multa et grauia crimina prepotenti defensori obiecit. Interrogatus deinde ab eo cur se preses quoque non accusaret: »Da, inquit, et tu preses reipublice te, si postulatus fueris, ciuile bellum non excitaturum, et ego etiam de tuo, priusquam de Mallii capite, in consilium iudices mittam.« Ita eodem iudicio duos sustinuit reos, accusatione Mallium, libertate Pompeium, et eorum alterum lege peregit, alterum professione, qua solum poterat. Cn. Lentulus Marcellinus consul, cum in contentione de Magni Pompeii  nimia potentia quereretur, assensusque ei clara uoce populus esset: »Acclamate, inquit, Quirites, acclamate, dum licet, iam enim uobis intumescente Pompeio id facere non licebit: impune tamen tam eximii ciuis pulsata potentia est, hinc inuidiosa querela, hinc lamentatione miserabili.« Eidem candida fascia crus alligatum habenti, Fauonius: »Non refert, inquit, qua in parte corporis sit diadema.« Res eius regias exprobrans cauillatione panni exigui. Sed is neutra in parte mutato uultu, utrumque cauit, ne aut hilari fronte libenter agnoscere potentiam, aut tristi iram profiteri uideretur. Idem cum Heluio Formiano libertini filio improperans, quod redierat ab inferis, ut Lucium Libonem, amicum Pompeii, accussaret: »Ab inferis,  inquit, Heluius in Libonem uenio accusator; sed dum illic moratus sum, uidi quamplurimos in diuersa etate, et sexu innocentes, ibidem de te grauissime conquerentes, quos ipsos per hanc importabilem bonis potentiam tuam nequiter condemnaueris,« et omnia Pompeii peruersa et reprehendenda, audientibus cunctis exposuit. Itaque eodem tempore et fortissimum erat Pompeio maledicere, et tutissimum. Unde et Deiphilus tragedus inter agendum populo, directa in Pompeium manu: »Miseria, inquit, uestra Magnus est.« Item C. Carbone consule iubente obsides dari a Placentinis, Marcus Castutius libertate inflammatus, nec minis, nec uiribus cessit, imo consuli dicenti se habere gladios, respondit, et ego annos. Seruius Galba pro  Pompeio obligatus, cum in foro conueniretur: »Cai, inquit, Cesar, pro Pompeio genero quondam tuo, tertio eius consulatu pecuniam spopondi, quo nomine nunc appellor.« Quid agam? An dependam? Palam atque aperte ei bonorum Pompeii uenditionem exprobrando, ut a tribunali submoueretur meruerat, sed illud ipsa mansuetudine mitius pectus, es alienum Pompeii, ex suo fisco solui iussit. Pisistratus Atheniensium tyrannus, cum eum uxor hortaretur, ut capitale supplicium sumeret de adolescente, qui filie eius amore succensus, eam in uia publica obuiam fuerat osculatus, respondit: »Si eos qui nos amant interficimus, quid faciemus his quibus odio sumus?« uox quidem, ciue dignior,  quam tyranno, que et filie laudabiliter tulit iniuriam, et laudabilius suam. Idem a Thrasippo amico conuiciis in cena sine fine laceratus, et animum et uocem ab ira cohibuit: et licet eum Thrasippus impetu temulentie sputo in os eius iniecto resperserit, filios et familiam ab ultione retraxit, posteroque die supplicem, et uoluntariam de se mortem exigentem, data fide, in pristine gradum amicitie recepit. Nobilissimis ciuibus, fortune tamen disparis, a senatu Hispania prouincia delegabatur, audiente Seruio Sulpitio humili uiro, sed liberrimi spiritus. Cum ergo senatui etiam populus prestitisset assensum, neutrum mitti mihi placet, inquit Sulpitius, quoniam alter nichil habet, alteri nichil est satis; eque malam licentis imperii magistram iudicans  inopiam atque auaritiam. Romanum quoque consulem, Brutum, Lusitanie imperatorem, legatus Cinniorum, aduersus Romanum imperium arma tractantium, uerbi grauitate mouisse potuerat, nisi Romanus esset, quoniam huic populo pre ceteris moderatio semper amica fuit. Cum enim Cinnii ad redemptionem libertatis inuitarentur, legatus ferrum sibi a maioribus, quo urbem tuerentur, relictum esse respondit, non aurum, quo ab imperatore auaro emerent libertatem. Paschelius Iunius, uir summa libertate, multaque scientia, et domi forisque clarus, sed in solo philosophandi studio, interrogatus quid sibi tantam daret, que uellet dicendi licentiam: duo respondit, que homines horrent: senectutem et orbitatem. Quid enim timebit  senex orbus? Pyrrhus percunctatus est eos, qui in conuiuio Tarentinorum parum honoratum sermonem de se habuerant, an, que audierat, uera essent. Tum ex his unus: »Nisi, inquit, uinum nobis defecisset, ista que tibi relata sunt, pre his que dicturi eramus, ludus ac iocus fuissent.« Tam urbana crapule excusatio, tamque simplex confessio ueritatis, iram tyranni conuertit in risum. Inserit se uiris, liberi spiritus mulier, barbari sanguinis, que a Philippo rege temulento damnata, tumultui merens: »Prouocarem, inquit, ad Philippum, sed sobrium.« Sic ergo excussit crapulam oscitanti, et presentis animi ebrium resipiscere, causaque diligentius inspecta, cegit iustiorem ferre sententiam. Syracusana quedam sola, quotidie tempore matutino,  uotis expetentibus, a diis salutem grauissimi et importabilis tyranni Dionysii deuotissime exorabat. Quod ut is cognouit, non debitam sibi admiratus beneuolentiam, ad se uocatam, cur, aut quo suo merito hoc faceret, interrogauit. Tum illa: »Certa est ratio, inquit, propositi mei. Puella enim cum grauem tyrannum haberemus, carere eo cupiebam. Quo interfecto, aliquanto tetrior arcem occupauit: eius quoque finiri dominationem, magni estimabam. Tertium te, superioribus importuniorem, cepimus habere rectorem. Timens itaque ne si et tu assumptus fueris, etiam tibi succedat deterior, caput meum pro salute tua deuoueo.« Tam facetam audaciam Dionysius, etsi teterrimus, tamen punire  erubuit. Quid enim securum erit, si etiam uirtutes, inter quas precipuum fere locum libertas obtinet, puniuntur?

Romani ergo, sicut aliis prestantiores, ita et reprehensionis patientiores exstiterunt, adeo quidem, ut dummodo in conuiuiis et locis minus sobriis caueatur, quisquis eam iustam tamen horret ac refugit, sobrietatis uideatur ignarus. Nam, etsi contumeliam habeat euidentem, uel absconditam, patientia reprehensionis apud sapientes longe gloriosior est, quam pena. Inde ledoriarum et scommatum, etiam aduersus uiros summa potestate preditos, exercitium, licentiosum magis quam licitum est. Est autem, ut in libro Saturnaliorum Eustachius docet, ledoria, que exprobrationem et  directam contumeliam continet. Scomma quidem morsus est figuratus, quia sepe uel fraude, uel urbanitate tegitur, ut aliud sonet, aliud intelligas; nec tamen semper ad amaritudinem pergit, sed nonnunquam his, in quos iacitur, et dulce est. Quod genus maxime uel sapiens, uel alius urbanus exercet, precipue inter mensas et pocula, ubi facilis est ad iracundiam prouocatio. Nam sicut in precipiti stantem, uel leuis tactus impellit, ita uino uel infusum, uel aspersum, paruus quoque dolor incitat in furorem. Ergo cautius in conuiuio abstinendum scommate, quod tectam intra se habet iniuriam. Tanto enim pressius herent dicta talia, quam directe ledorie, ut hami angulosi, quam directi mucrones, tenacius infiguntur. Maxime quia dicta  huiusmodi risum presentibus mouent, quo uelut assensus genere, confirmantur iniurie. Est autem ledoria huiusmodi: »Oblitusne es, quia salsamenta uendebas?« Scomma autem, quod dictum est, contumeliam esse relatam, tale est: »Meminimus, quando brachio te emungebas.« Nam cum res eadem utrobique dicta sit, illud tamen ledoria est: quod aperte obiectum exprobratumque est: hoc scomma, quod figurate. Sunt scommata minus aspera, que quasi edentate bellue sunt morsus. Ut Tullius in consulem, qui uno tantum die consulatum peregit: »Solent, inquit, esse flamines diales, modo consules diales habemus.« Et in eumdem: »uigilantissimus est consul noster Camus, qui in consulatu suo somnum non uidit.« Eidemque exprobranti sibi quod ad eum consulem non uenisset:  »ueniebam, inquit, sed nox me comprehendit.« At de usu ledorie, uel scommatis, et ciuilitate, dicetur in sequentibus; nunc ostendisse sufficiat, quia arguere licitum est, quod equum est esse correctum. Unum tantum de scommatibus Alexandri, quasi in calce libelli huius, superioribus annectam. Cum enim rex Darius uno et altero prelio uirtutem eius expertus, partem regni, Tauro monte tenus, et filiam in matrimonium, cum decies centum millibus talentum polliceretur, eique Parmenion, uir mugnus inter Alexandrinos, dixisset se, si Alexander esset, usurum hac conditione, respondit: »Et ego si Parmenion essem, eadem uterer:« tacite quidem consiliarii timiditatem arguens, uoce duabus uictoriis respondente, dignaque cui tertia, sicut euenit, tribueretur. Liberum ergo fuit, et semper licitum libertati,  parcendo personis, dicere de uitiis, quoniam et ius est, quo licet ueras expromere uoces, et quod etiam seruis aduersus dominos, dum uera loquuntur, Decembrem indulget libertatem. Tunc ergo non impetrata uenia, que ipso iure competit, linguas acuunt, et quidquid eos toto anno urit, impune redarguunt, palam detegentes, et crimina, dum tamen expletis Saturnalibus, citra ueniam nequaquam ad accusationem dominorum patronorumue prosiliant. Utor ergo libertate Decembris, et iussis tuis obtemperans, quod me et te urit, beneficio iuris communi fidenter arguo, non necesse ratus, ueniam impetrare, in his que publice seruiunt utilitati, et tue sunt placita uoluntati.



LIBER OCTAuUS.



PROLOGUS.


Solent qui mare enauigant, illis habere gratiam et referre, quorum beneficio pericula euaserunt. Accenduntur ignes, clamores excitantur, eriguntur et signa, quibus Scyllea uorago, turbo Charybdis, saxa latentia, tractus et tenacitas Syrtium, a nauigantibus queant salubriter declinari. Sic et his, qui ea imminere denuntiant, quibus salus periclitatur humana, rectissime gratia debetur ex merito: et qui eam merentibus non rependit, ingratus beneficii, dignus est salutis dispendium sustinere. Nemo autem est, qui salutem uitiis nesciat impediri, eaque ex amore proximorum notari ad fugam, publice interest. uita siquidem humana, quoduis freto procellosior est, nec possunt uitari discrimina,  nisi suis denuntientur indiciis. Ad hanc uero operam, publice utilitatis, et tue iussionis stimulis urgeor, licet in me nichil agnoscam, quod attentionem prouocet auditorum. Homo undique immunitus et imminutus, cui nec uita ad conscientiam, nec ad doctrinam scientia, nec opera suppetunt ad exemplum. Unde in mea plurimis conclamatur ut  taceam, dicentibus quod nec etiam uirtutus speciosa laus est in ore peccatoris. Hoc hi soli faciunt, quibus uitia placent, currentes in mortem, nemine reuocante, aut qui saluantur inuiti. Nam quibus bona placent, non a quo, sed quid dicatur attendunt, et ex causis, dicentis dicta pensantes, gratum habent quidquid undecunque elicitum proficit ad uirtutem. Non ergo quis, sed quid, quaue de causa scribam, diligens lector attendat, et ubi male dicta inuenerit, sincerus iudex, et nec inuidie, nec odii, nec alterius affectionis motu concussus, testimonium de malo perhibeat, et ubi bene dixero, non me cedat. Mihi tamen pro minimo est, si innocentie mee gratis detrahitur a peruersis, quos emendari uellem, si me tamen benignitatis tue fauor exceperit.  Quidquid autem a presentibus patiar, spero, auctore Deo et caritate, qua urgeor ad scribendum, mihi prestante fiduciam, quod labori meo gratia non deerit posterorum. Odio siquidem, uel amore, in partem alterutram presentium plerumque iudicia prolabuntur. Nihil equidem presenti operi ex proposito inseretur, quod non sit ratione,  uel precedentium scriptorum auctoritate subnixum. In quibus tamen quid sequendum sit, lectoris relinquitur arbitrio, ut procul a nomine meo faciam uitium, et notam mentiendi. Sed hec hactenus. Nunc transeamus in Epicureorum castra, et quod ibi pro certo fuerit exploratum, in medium proferatur. Nam ad eorum sectam indubitanter pertinere noscuntur, qui in omnibus proprie seruiunt uoluntati.



CAP. I. Quod Gnathonica subest Thrasoniane: et de septem principalibus uitiis, et sequela eorum, secundum beatum Gregorium: et quod inanis gloria nobilem habet ortum.

In tota ergo Epicureorum familia insignis est Thraso; et licet non exierit primus, aut omnium  primus habendus est, aut non minimus inter primos. Et namque, licet ineptus sit, tota Gnathonicorum factio famulatur. Et forte comicus ideo Gnathonem introduxit seruum militis gloriosi, ut eleganter innueret, quoniam et in uita hominum et in assertione morum subest Gnathonica Thrasoniane. Altera tamen pendet ex altera, adeo quidem, ut inuicem sine se esse non possint. Nam et Gnathonis opera inutilis est, si non sit miles gloriosus, et forte Thrasonis arrogantia conquiescet, si non eam fallacia Gnathonis exceperit. Comici forte contemnis eunuchum, sed in eunucho fere omnium uitam expressit. Et eo quidem liberius et elegantius omnes arguit, quo cautius fictitio argumento,  sine lesione personarum, uitia denudauit. Si nobiliorem queris auctorem, multi procedunt cenodoxie repressores. Est autem cenodoxia, ut Patribus placuit, inanis gloria, que mentem inflat et aures, et nichil aliud emolumenti de soliditate uirtutis mortalibus affert. Cum autem superbia sit totius peccati initium, hanc de se primam sobolem gignit. Ab hac enim uirulenta radice superbie, septem principalia uitia oriuntur, que quidem principalia dicuntur respectu minorum, que ex his, uelut hydre capitibus, multipliciter pullulant. Quorum ut nomina et figure fidelius teneantur, qualiter hanc pestiferam arborem beatissimus papa Gregorius depingit in Moralibus, si uacat, paulisper attende. Primos ergo ramos huius plante sic distinguit,  ut sit primus, inanis gloria, secundus inuidia, tertius ira, quartus tristitia, quintus auaritia, sextus uentris ingluuies, luxuria septimus. Unde et Saluator, quia nos his superbie uitiis captiuos doluit, ad spirituale liberationis prelium septiformis gratie spiritu plenus uenit. Cum uero uitiorum quinque spiritualia sint, duo carnalia, unumquodque eorum tanta sibi cognatione iungitur, ut non nisi alterum de altero generetur. Habentque rami singuli ramusculos de se procedentes, tanta quidem amplitudine dilatatos, ut mundum fere totum, in malignum positum, pene operiant. Nam de inani gloria, inobedientia, iactantia, hypocrisis, contentiones, pertinacie, discordie, et nouitatum presumptiones oriuntur. De inuidia, odium, susurratio,  detractio, exsultatio in aduersis proximi, afflictio autem in prosperis nascitur. De ira, rixe, tumor mentis, contumelie, clamor, indignatio, blasphemie proferuntur. De tristitia, malitia, rancor, pusillanimitas, desperatio, torpor circa precepta, uagatio mentis circa illicita prodeunt. De auaritia, proditio, fraus, fallacia, periuria, inquietudo, uiolentie, et contra misericordiam obdurationes cordis egrediuntur. De uentris ingluuie, inepta letitia, scurrilitas, immunditia, multiloquia, hebetudo sensus, circa intelligentiam propagantur. De luxuria, cecitas mentis, inconsideratio, inconstantia, precipitatio, amor sui, odium Dei, affectus presentis seculi, horror autem uel desperatio futuri generatur.

 Sed quomodo ab inuicem principalia prodeant, idem doctor exponit. Prima namque superbie soboles, dum oppressam mentem corruperit, mox inuidiam gignit, quia nimirum dum uani nominis potentiam appetit, ne quis alius hanc adipisci ualeat, intabescit. Inuidia quoque iram generat, quia quanto interno liuoris uulnere animus sauciatur, tanto etiam mansuetudo tranquillitatis amittitur. Et quia quasi dolens membrum tangitur, idcirco opposite actionis manus, uelut grauius pressa sentitur. Ex ira quoque tristitia oritur, quia turbata mens quo inordinate se concutit, eo ad dicendum mala confugit: et cum dulcedinem tranquillitatis amiserit, nichil hanc nisi ex perturbatione subsequens meror pascit. Tristitia quoque ad auaritiam  deriuatur, quia dum consilium cor bonum in semetipso intus amiserit, unde consolari debeat foris querit. Et tanto magis exteriora bona adipisci desiderat, quanto gaudium non habet, ad quod intrinsecus recurrat. Et quidem singula eorum sue perniciei afferunt fructum, cum inanis gloria Deum, inuidia proximum, ira auferat et se ipsum: tristitia solatii fit ignara, auaritia dum per exteriora uagatur, edacitatis sue maceratur ieiunio. Ut uero maciei sue indigentiam expleat, prolabitur ad duo carnis uitia que sequuntur. In quibus liquet quod de uentris ingluuie luxuria nascitur, dum in ipsa distributione membrorum, uentri genitalia uideantur esse subnexa. Unde dum unum inordinate reficitur,  aliud procul dubio ad contumelias excitatur. Hec quidem Gregorius, imo per Gregorium Spiritus sanctus. Ex quo constat ei qui ad salutem tendit, primam superbie sobolem exstinguendam. Que si paulisper succreuerit, omnium uitiorum frutices de se, ut predictum est, gignit. Nam, etsi sit apud aliquem quandoque precipua, nequaquam possibile est, ut sit sola. Si enim quempiam inanis gloria stimulat, necesse est, ut per abrupta uitiorum preceps ruat. Hoc est autem quod nobile censetur uitium, adeoque humane fragilitatis demulcet ingenium, ut uix sit uel a preclaris mentibus alienum. Nam et ortum nobilem habet, suique dispendii processum nescit, antequam a fastigio corruat, quod optauit. Nam et de se inuicem uitia  oriuntur, et inanis gloria etiam in uirtute originis sue figit radicem. In quo enim quisque pre ceteris pollet, in eo nisi adsit moderatrix gratia, facilius intumescit.



CAP. II. Quod rarus est contemptor glorie; et de tribus locis a quibus laudis materia trahitur: et que sit laus uera, que perfecta, que neutra; et de moderatione largitionum.

uix tamen est, qui uane glorie non insistat, et eam que ab hominibus est, non concupiscat laudem. Ad hanc alii uirtute, alii uirtutis imagine, alii nature, aut fortune beneficio proficiscuntur. Ex his enim tribus locis, placuit oratoribus laudis esse materiam. Nam et ab animo, aut corpore, aut ab extrapositis peti debet. Porro animi bona, aut  corporis, aut naturaliter insita sunt, at studio comparata, aut causaliter et casualiter accesserunt. At in his certi sunt gradus pro dignitate eorum in quibus consistunt, et quibus petuntur. Primus siquidem commendationis gradus est, qui ab animi dote prouenit. Secundus et medius, qui corporis ualetudinem approbat et uenustatem. Tertius, idemque nouissimus, qui exteriorum continet laudem. Quod et Apuleium docuisse, superius retuli. Et laus quidem animi uera est, sepeque perfecta, si tamen ei tenaciter bona, que in ipso commendantur, inheserint, adeo quidem, ut sint inseparabilia. Certum est enim quia inuito auferri non possunt. Alias quidem uera fortasse, sed perfecta  esse non potest. Corporis autem uerisimilis est commendatio, sed perfecta nunquam. Nam bona eius queunt semper auferri inuito. Natura enim eius, et debilitari potest iugiter, et corrumpi. Aduentitiorum uero perfunctoria gratia est, et nec ueram nec perfectam habent laudem, imo nec uerisimilem. Sufficiat eis si uel probabilem imitentur. Siquidem in utramque partem flectuntur facile. Et nisi possidentium iuuentur usu, non tam ad laudem sunt, quam ad uituperium proniora. Nam diuitie, et potentie, et gratia, cum plurimum uirium dent, in utramque partem certissimum faciunt experimentum morum, fitque possessor morum ab eis quandoque melior, interdum peior. Ceterum opera ipsa mentis aut corporis, etsi simpliciter bona,  uel absolute mala sint, uituperationem interdum, aut laudem contrahunt, pro arbitrio iudicantis. Unde et interesse plurimum putat Aristoteles, ubi, quidque laudetur, aut uituperetur. Nam plurimum refert, qui sint audientium mores, que publice recepta persuasio, docetque in rhetoricis, ut illa maxime que probant esse in eo qui laudabitur publice, credant; aut in eo contra quem dicitur, ea que omnes oderunt, eritque quoties quid fieri poterit, singulorum docenda utilitas. Quod enim expedit, omnes approbant, etsi honestum aliud aliis uideatur. Studia litterarum minus honoris merentur Lacedemone quam Athenis: forte plus patientia, fortitudo. His rapto uiuere honestum est, aliis cura legum, frugalitas apud Sybaritas fortassis  odio foret. ueteribus Romanis summum luxuria crimen. Eius quoque, qui laudatur, habenda est ratio, cum operibus necessariis gratuita recte facta laudem preripiant, et pro ratione personarum, res plerumque habeatur uel honesta, uel turpis. Si ergo recta uia, id est uirtute, sibi quis laudem conciliat, suo laudis innititur fundamento. Si uero aliunde gloriam querat, plane desipit, nec ad eam, quam uidetur affectare, pertinget. At inter ipsa uirtutis opera censentur glorie amplioris, que de liberalitatis aut magnanimitatis fonte proueniunt. Ea enim fauore populari, clarius efferuntur, et uidentur esse precipua, que magis ardua sunt, uel que pluribus prosunt. In his tamen longe liberalitas antecellit, que et animi indignationem mitigat,  detrahentium linguas obtundit, cohibet etiam manus hostiles, et a facie hominum operit multitudinem peccatorum. Qui ergo linguas hominum aut captant, aut metuunt, effundunt patrimonia sua, mittunt in uulgus missilia, conuiuia exstruunt, pusillis et maioribus adulantur, et plerique porcum potius agentes, quam hominem, comessationibus et ebrietatibus insistunt, mimos et histriones fouent, nequissimas artes remunerant, admittunt nebulones, maledicorum excitant linguas ad implendam procacitatis sue malitiam, dum silentium eorum, aut uirulenta dicacitas, male merito donatur premio. Sunt qui in his maximum, et uere solum diuitiarum reputant usum, si multiplicent ollas carnium, conuiscerationes exerceant  quotidianas, si nec modum conuiuii, nec numerum nouerint conuiuarum, nec aliquam habeant regende familie rationem. Quam si forte uideris conuenisse, forum conuocatum credas, non prandentium aut cenantium turbam. Hoc tamen apud ditissimos, licet et manus inferior, in eo pro modulo suo prepotentium uestigia imitetur. Quisquis enim fame petitor est, uires suas excedit, et non quid possit, sed quid aliis placeat, attendit, et illud festinat implere. Sed esto, ut ad famam potius quam ad conscientiam quis liberalitatem exerceat, quia nulli uirtuti precludenda est uia, mimos tamen, et professiones obscenas fouere beneficiis, illicitum est et infame. Refert ualerius quod ciuitas Massiliensium  tante grauitatis custos exstiterit, ut nullum aditum mimis daret in scena, quorum argumenta maiore ex parte stuprorum continerent actus, ne talia spectandi consuetudo, etiam imitandi licentiam faceret. Nunquid ergo honestum est illos a Christianis, imo et clericis audiri in cena, qui nec a gentilibus audiebantur in scena? Lacedemonii libros Archilochi e ciuitate sua exportari iusserunt, quod eorum parum uerecundam ac pudicam lectionem arbitrabantur. Noluerunt enim ea liberorum suorum animos imbui, ne plus moribus noceret, quam ingeniis prodesset. Itaque maximum petam, aut certe summo proximum, quia domum sibi inuisam obscenis maledictis lacerauerat carminum, exsilio mulctarunt. Simili fere sententia, condemnata est  lasciuia carminum in Nasone. Nunquid licitum est audiri in poculis, quod ieiuna sobrietas non audebat audire? Eadem ciuitas omnibus, qui per aliquam religionis simulationem alimenta inertie querebant, clausas habebat portas, mendacem et fucosam superstitionem submouendam esse existimans. Hi tamen qui superstitionis sibi conscii sunt, precipuam partem uindicant apud eos qui laudis amore macerantur. Porro sicut auarum a largo, ita et prodigum quadam contrarietate differre censuerunt, qui duo unius opinati sunt esse contraria, quantitate alterum, alterum qualitate. Siquidem magnanimitati timiditas aduersatur qualitate mali, dum audenda metuit; et audacia quantitate, dum plus quam audenda presumit. Prodigalitas  itaque eroganda, et non eroganda profundit in eas res, que nullam sunt omnino, aut breuem habiture memoriam. Hanc autem effusionem, Cicerone auctore, commendasse dictus est Theophrastus in libro, quem de diuitiis scripsit, in quo multa preclare, illud absurde, quod multum in laudanda magnificentia, et apparatione popularium munerum, taliumque sumptuum facultatem, fructum diuitiarum putat. Quanto Aristoteles grauius et uerius has pecuniarum reprehendit effusiones, presertim cum neque necessitati subueniant, nec augeant dignitatem, ipsaque illa delectatio delinite multitudinis ad breue exiguumque tempus sit, eaque a leuissimo quoque. In quo tamen ipso una cum satietate, memoria quoque moritur uoluptatis.  Bene etiam colligit hec pueris, et mulierculis, et seruis, et seruorum simillimis liberis grata esse, graui uero homini, et ea que fiunt certo iudicio ponderanti, nullo modo posse probari. ualerius Maximus, sed et Cicero refert, quod in Alexandro, qui largitione beneuolentiam Macedonum sectabatur, hanc profusionem pecunie Philippus arguerit, et epistole quidem uerba sunt hec: Quod te malum rationis in istam spem induxit, ut eos tibi fideles putes, quos pecunia corrupisses? An tu ideo agis ut Macedones non te regem suum, sed ministrum et prebitorem putent? Quod quidem regi sordidum esse non ambigis, et corruptelam, quam largitionem potius dici. Fit enim deterior qui accipit,  atque ad idem semper exspectandum paratior. Quid autem est stultius, quam quod facias, libenter curare, ut id diutius facere non possis? Largitiones immoderatas rapine sequentur: cum enim dando egere ceperis, bonis alienis manus cogeris inferre. Itaque cum beneuolentie comparande causa sis prodigus, non tanta studia assequeris eorum quibus dederis, quanta eorum odia quibus ademeris. Quamobrem nec ita claudenda est res familiaris, ut eam benignitas aperire non possit; nec ita reseranda, ut omnibus pateat; sed utrinque modus adhibeatur, isque referatur ad facultates. Et quidem eleganter siue philosophus, siue alius popularis huius profusionis immoderationem cohibuit, que quidem gloriam uidetur afferre, sed more  meretricio cum res defecerint, euanescit. Nam gratie, quam non uirtus, sed fortuna conciliat amor meretricis rectissime comparatur.



Cap. III. Quod omnis professio suos Thrasones habet: et de personis, que ad simitudinem eunuchi Terentiani sint apud inaniter gloriantes: et quod uana gloria meretricis more loculos sequitur.

Est, ut diximus, in quauis professione inuenire militem gloriosum, qui obsequiis et muneribus suam Thaidem, id est nomen celebre, et quasi fame gratiam captat. Sed ei nec Gnatho, ut decipiat, nec Phedria, qui laudem preripiat, nec qui dona corrumpat adolescens, aut seruus Parmeno, qui desipientem irrideat, deest. Apud eunuchum comici audi Gnathonem, et an ipsum in familia gloriantium  uideas, diligenter attende.

Est, inquit, genus hominum, qui esse primos se omnium rerum uolunt,
Nec sunt: hos consector: hisce ego non paro me ut rideant.
Sed his ultro arrideo, et eorum ingenia admiror simul.
Quidquid dicunt, laudo; id rursum si negant, laudo id quoque.
Negat quis? nego; ait? aio: postremo imperaui egomet mihi
Omnia assentari, is questus nunc est multo uberrimus. 
Talemne uidisti alicubi? Imo nec quempiam illorum qui felices esse uidentur, sine huiusmodi mancipio agnouisti, adeoque scitum hominem ubique reperies, »qui homines ex stultis, ut ait Parmeno,  prorsus insanos faciet.« uide et quid de se sentiat Thraso.

      Istud, inquit, est datum
Profecto, ut grata mihi sint que facio omnia:
   uel rex semper maximas
Mihi agebat gratias, quidquid feceram. Aliis non item.
Me semper habebat in oculis, omnem credebat exercitum,
Consilia, et ubi eum satietas
Hominum, aut negotii si quando odium ceperat,
   Requiescere ubi uolebat.
Ubi illam expueret miseriam ex animo,
Tum me conuiuam solum abducebat sibi.
   Inuidere omnes mihi
Mordere clanculum, ego flocci pendere.
Illi inuidere misere. 
Ego alios palam reprehendebam, alios mordaciter irridebam, ut

    Risu emorerentur omnes qui aderant.
Denique metuebant omnes iam me. 
Profecto magnus hic est in oculis suis, et non est ei similis in tota comedia. Dignus est ergo qui intromittatur ad Thaidem, excluso Phedria, qui in ea non minus insanit. Dolet exclusus, a seruo docetur sobrio, ut recedat a meretrice, bonoque sit animo, quia si ad ignem accesserit, calescet plus satis, nec patiatur contumelias meretricum, que una falsi lacrymula, quam oculos misere terendo, uix ui expresserint, restringent amantis bilem, et ultro accusantes id agent, ut ultroneum supplicium prestent. Nam sapienter amare nemo facilius potest, quam ratione insanire. Huius ergo Phedrie  et Thaidis ea conditione interest uerbis ut quod uerbum audierit taceat, et contineat optime; sin falsum aut uanum, aut fictum, continuo palam effundit:

Plenus rimarum est, hac atque illac effluit. 
Utrumque arguit, irridet utrumque, quando alterum fallere, alterum uidet irreuocabiliter insanire. Ait ergo exclusus et gemens pre dolore:

   O Thais utinam esset mihi
Pars equa amoris tecum, ac pariter fieret, ut
Aut hoc tibi doleret, aut ego istud abs te factum nichili penderem! 
Ad hec Thais:

Non crucia te obsecro, anime mi Phedria,
 Non pol quemquam plus amem, aut plus diligam,
Eo feci, sed ita erat res, faciendum fuit. 
Plane

Credo, inquit Parmeno, misera pre amore exclusit hunc foras. 
Quid multa? Id agit fallacia meretricis, ut unus amantium alteri priores partes cedat per aliquot dies, dum deterius rebus amissis emungatur admissus. Mos est enim gerendus Thaidi, que profusiores et perditiores admittit. Interim quid donare queant, aut mittere, exclusi deliberant. Nam potissimus est apud eam, qui nouissima mittit. Ubi uero priorem emunxerit, redit alter, exclusoque  priore, delegat ei mestam doloris sui prouinciam. Insanit ergo miles, et in impetu doloris potius uel moriendum esse decernit, quam in se contumeliam tam insignem accipiat. Familiam conuocat, disponit bellum, et prostibulum collectis uiribus expugnare decernit. Progreditur, mente et ore reuoluit iniuriam. Loquitur grandia, et minis feruet; sed cum ad conflictum accedit, memor amoris pristini, preceptum recolit militare, quo ex auctoritate Scipionis liquet, quia »omnia prius consilio experiri, quam armis« sapientem decet. Thaidem ergo suam ex pacto sic conuenit, iure non uiribus agens. Primum:

Thais hoc mihi responde, cum tibi do istam uirginem, dixtin hos dies mihi soli dare te?  
Thais:

Quid tum postea?
Concedere uidetur, que non negat. Thraso:

At mihi ante oculos coram amatorem adduxti tuum.
Et illa:

Quid cum eo litigas?
Ecce quia amice patrocinio, nec uerba miscere cum riuali licitum est:

Cum eo, inquit, clam te subduxti mihi.
Et illa:

Libuit, inquit. Pamphilam ergo redde huc, nisi eam mauis eripi. 
Aequum et iustum uidetur petere, cum repeti possit,  quod ob causam datum est, si ea secuta non fuerit. Quid multa? Ad clamorem meretricis contribules, conuicaneique conueniunt, turba fit, conuiciatur miles, petenti uiribus et iure resistitur, denuntiaturque furcifero omnium ineptissimo, ut linguam manusque contineat, quia si quidpiam turbe fecerit, aut moliminis, sibi loci, diei, tortorisque memoria inustione signorum, promittitur, in eum protendenda. Interrogantem se Thais querere iubet qui respondeat sibi. Miles opera et, reperdita, cogitur redire inglorius. Et hunc fructum reportant miseri amatores; eo tamen addito, quod alius rebus, quas illi perdiderunt, abutitur. Et, quo magis doleant, qui eas meretrici subripuit, sibi successisse non putat, nisi stultitiam et infortunia  amantium, suosque successus in auditu omnium preconetur et publicet. Audi Cheream occultum dare Pamphile corruptorem. Quid meretrice decepta, loquatur egrediens.

Num quis hic est? Nemo est. Num quis hic me sequitur? nemo homo est.
Iamne erumpere hoc licet mihi gaudium? Proh Iupiter,
Nunc est profecto, interfici cum me possum perpeti:
Ne hoc gaudium contaminet uita egritudine aliqua.
Sed neminem hic curiosum interuenire nunc mihi
Qui me sequatur, quique iam rogando, obtundat, cruciet, enecet,
Quid gestiam? aut quid letus sim? quo pergam? unde emergam? ubi siem
uestitum hunc nactus? quid mihi queram? sanus sim, an insaniam?  
Interrogatus hec omnia: »Imo ego, inquit, te obsecro Antipho, ut audias omnia, audias diem festum, iucundum euentum, suauem fortunam, in euum omnibus historiam memorandam.« Et sui quoque furoris subtexuit dolos. In summa totius argumenti eo ad presens uniuersa hec arbitror posse referri, ut constet pro certo, quia amicitie prostitute fides haberi non debet. Nam que uenit a sinceritate animi, fidelis, certa, et fixa est; que ab arca uel loculis, fluida, incerta, erronea, et deficiente uiatico emarcescit.

Cum fortuna manet uultum seruatis amici,
   Cum cecidit, turpi uertitis ora fuga.
Omnis enim res que in commercium uenit, ab uno  transit ad alium, et ditiorem et auidiorem comitatur emptorem. At foro isto nichil iniquius est, quo rem semel emisse non proderit, nisi semper ematur, et ubi quisque rem ab alio uenditam uindicat, nisi et ipsi de pretio satisfiat. Quis enim popularem fauorem uendiderit? Si publice habendus est, ematur ab uniuersis. Singulis enim non licet publica bona distrahere. In prouerbii quoque consuetudinem uenit: quia incauta largitio non habet fundum. Preterea quem popularis fauor ad munera extulit, si forte Thrasonis more emptam celebritatem exigit, contumeliis affectum, honore spoliatum, Thais altera fama, et quauis Thaide minus fida, a preempto honoris gradu arcet, deprimit, et repellit. Insultat riualis, sobrius correptor exsultat,  Gnatho uix submurmurat, dum tamen spes est, aut silet omnino si desperat, et ad alios transit, quia ei consilium est, semper felicioribus adherere.



CAP. Iu. Quod nullum uitium peius auaritia, nec amari posse qui suspectus est auaritie: et de duplici fonte liberalitatis: et uter sit potior: et de Considio et Gillia.

Nec tamen, etsi prodigalitas uideatur in culpa, locum arbitror auaritie relinquendum. Nullum enim uitium deterius est, nullum detestabilius, presertim in his qui principatum, aut magistratum aliquem in republica gerunt. Non enim res ipsa, sed etiam opinio eius uitanda est; et omnino impossibile est, ut fidelis uideatur alicui, aut amore dignus,  qui ex merito apud graues et circumspectos uiros auaritie suspicionem incurrit. Cum uero laus et fauor humanus, quasi a duplici fonte proueniant, opere scilicet et pecunie, facilior est hec, presertim locupleti. Sed illa lautior et splendidior et dignior uiro forti et claro. Nam qui uirtutis opera et industria liberales erunt quo pluribus profuerint, eo plures ad benefaciendum habebunt adiutores. Deinde benefaciendi consuetudine paratiores erunt, et tanquam exercitatiores ad bene de multis promerendum. Si tamen arca suppeteret, nichil gloriosius est ea liberalitate, que consistit in donis: maxime cum et Socrates, ut dicitur, interrogatus quenam esset substantia beatitudinis, dignis  donare respondit. Ego quidem Socraticam definitionem sic interpretandam arbitror, ut dignitas in accipientium necessitate credatur esse, uel meritis. Illis enim qui promeruerunt, donare iustum est; et eis qui indigent, subuenire pium: ita tamen ut id respiciatur in singulis, quod in facie sapientis sine rubore et nota ualeat denudari. Siquidem imitari debemus eum, qui solem suum facit oriri super bonos et malos, et pluit super iustos et iniustos . Si enim pauper histrionem uideamus, aut mimum, non debemus utique fouere malitiam, sed correptam, et si fieri potest emendatam, fraterne caritatis iure oportet sustentari naturam. Expedit enim omni petenti tribuere, uel affectum mentis uel solatium caritatis. Interdum tamen increpare  pigrum, meretricem, uel histrionem confundere salubrius est, quam quod exigunt elargiri. Quid moror? Quidquid caritas erogat remuneratur a Domino. Quod dispensat uanitas, euanescit. In Quinto Considio saluberrimi exempli, nec sine paruo ipsius fructu, liberalitas, referente ualerio, adnotata est: qui, Catiline furore ita consternata republica, ut ne a locupletibus quidem debite pecunie, propter tumultum, pretiis possessionum diminutis, solui creditoribus possent: cum centies atque quinquagies sestertii summam in fenore haberet, neque de sorte quemquam debitorum suorum, neque de usura a suis passus est conueniri, quantumque in ipso fuit, amaritudinem publice confusionis, priuata tranquillitate mitigauit. Opportune,  mirificeque testatus se nummorum suorum, non ciuilis sanguinis esse feneratorem. Nam qui nunc precipue nundinatione delectantur, cum pecuniam domum cruentam retulerunt, quam improbando exsultent gaudio, cognoscent, si diligenter senatusconsultum, quo Considio gratie acte sunt, legere non fastidierint. Subnectit huic Agrigentinum Gilliam, quem propemodum ipsius liberalitatis precordia constat habuisse. Erat opibus excellens, sed multo etiam animo, quam diuitiis, locupletior. Semperque in eroganda potius, quam in corripienda pecunia occupatus, adeo ut domus eius quasi quedam munificentie officina crederetur. Illinc enim publicis usibus apta monumenta exstruebantur, illinc grata publicis oculis spectacula  edebantur, illinc epularum magnifici apparatus, labentique annone subsidia criebantur. Et cum hec uniuersis, priuatim alimenta inopia laborantibus, dotes uirginibus, paupertate pressis subsidia, detrimentorum incursu quassatis solatia erogabantur: hospites quoque tum urbanis penatibus, tum etiam rusticis tectis benignissime excepti, uariis muneribus ornati dimittebantur. Quodam uero tempore, quingentos simul Gelensium equites, ui tempestatis in possessiones suas compulsos, aluit ac uestiuit. Quid multa? Non mortalem aliquem, sed propitie fortune benignum esse diceres sinum. Ergo quod Gillias possidebat, omnium quasi commune patrimonium erat, pro cuius salute et incrementis,  tum Agrigentina ciuitas, tum etiam uicine regiones uotis excubabant. Colloca ex contraria parte, arcas inexorabilibus claustris obseratas, nonne prestantiorem aliquando existimes illam impensam, quam hanc custodiam? Denique quidquid sapientia disponit, approbatur; quod temeritas presumit, uere laudis fructum nequaquam assequitur.



CAP. u. De duobus naturalibus affectibus, scilicet amore iusti, et amore commodi: et de sequela eorum, amore scilicet libertatis, et amore dominandi: et de comparatione Cesaris et Catonis: de Alexandro, Aristotele, Augusto et Platone: et de his qui uia deuia ad gloriam pergunt.

Quos quidem affectus in homine ab initio exstitisse sacre Scripture designat auctoritas, appetitum scilicet iusti, et commodi appetitum. Quorum  alter in uoluntate, alter in necessitate consistit, et quanto appetitus iusti qui in uoluntate est, amplius crescit, tanto melior est, et dignus ampliori beatitudine. Nam nimis uelle quod iustum est, nemo potest, nisi forte quis queat esse iustus nimium, aut beatus. Porro si appetitus commodi mensuram necessitatis excedat, uergit ad culpam, et cupiditatis conscius, sibi uitiorum parit originem. Alter ergo istorum, quoniam militat caritati, querit que Dei sunt: alter in propria utilitate uersatur, postponens que Dei sunt, aut proximorum. Ab hoc duplici fonte mores oriuntur. Recti quidem, si faciat quis alii, quod sibi uult fieri, et ab eo abstineat alii inferendo, quod sibi nollet ab alio irrogari. Distorti uero, si quis alium ledat, uel non prosit, cum  possit, que quidem utrinque multipliciter fiunt. A priore quidem amor libertatis, amor patrie, et tandem extraneorum amor. Nam libertatem non amare non potest, qui se ipsum et patriam amat: et in gradu suo extraneum, quicunque sincera caritate diligit proximum. Siquidem in eo consistit caritas ordinata. Ab altero uero cupiditas dominationis procedit, et laudis et glorie, et adeo inualescit, ut ex opinione multorum, res tamen parum considerate examinantium uirtutibus connumeretur. Nam qui rectum sapiunt, hoc uitiis maioribus aggregant, licet ab imperitis, qui tamen sapientum censentur nomine, uirtutes subesse uideantur. Unde et ueteres primique Romani, prout eorum docet et commendat historia, laudis auidi,  pecunie liberales erant. Ingentem gloriam appetebant diuitiis spretis, et honestatem utilitati quantelibet preferebant. Hanc quidem gloriam ardentissime dilexerunt, eo totam referentes uitam et mortem. Ceteras cupiditates huius unius uigente cupiditate presserunt. Ipsam denique patriam suam, quoniam seruire uidebatur inglorium, dominari uero atque imperare gloriosum, prius omni studio liberam, deinde dominam esse concupierunt. Prius enim pro libertate, deinde pro dominio certatum est. Fuerunt tamen quibus iustitia, quantum gentili dabatur, sufficiebat, cupiditate deducta. Aliis nichil satis erat, sed sub imagine magnanimitatis uel impossibilia presumentes, laudem maximam consequebantur, et gloriam. Longe igitur uirtus Catonis  uidetur ueritati propinquior fuisse, quam Cesaris. Quod ex ipsa sententia eius facile liquebit. »Nolite, inquit, existimare maiores nostros armis rempublicam ex parua magnam fecisse. Si ita esset, multo pulcherrimam eam nos haberemus nunc. Quippe sociorum atque ciuium, preterea armorum et equorum maior copia nobis quam illis est. Sed alia fuere que illos uiros magnos fecerunt, que nobis nulla sunt. Domi industria, foris iustum imperium, animus in consulendo liber, neque delicto, neque libidini obnoxius. Pro his nos habemus luxuriam atque auaritiam, publice egestatem, priuatim opulentiam. Laudamus diuitias, sequimur inertiam. Inter bonos et malos, discrimem nullum.  Omnia uirtutis premia ambitio possidet. Neque mirum, ubi uos separatim sibi quisque consilia capitis, ubi domi uoluptatibus, hinc pecunie aut gratie seruitis. Eo fit ut impetus fiat in uacuam rempublicam.« Paucorum igitur uirtus ad gloriam, honorem, imperium, uera uia, id est ipsa uirtute nitentium, etiam a Catone laudata est. Hec erat domi industria, quam Cato commemorat, ut erarium esset opulentum, tenues res priuate. Unde corruptis moribus uitium econtrario posuit, publice egestatem, priuatim opulentiam. Ipse Tullius hoc dissimulare non potuit in eisdem libris, quos de republica scripsit, ubi loquitur de instituendo principe ciuitatis, quem dicit alendum esse gloria, et consequenter commemorat maiores suos multa mira  atque preclara glorie cupiditate fecisse. Huic ergo uitio non solum non resistebant, uerum etiam id excitandum et accendendum esse censebant, putantes hoc reipublice expedire.

In libris quoque philosophie idem Tullius hanc intulit uniuersalem generalemque sententiam: »Honos alit artes, et gloria accenduntur omnes ad studia, iacentque ea semper, que apud quosque improbantur.« Huic ergo cupiditati melius est resistere sine dubitatione, quam cedere. Ut enim ait beatus Augustinus in Libro De ciuitate Dei: »Tanto quisque est Deo similior, quanto et ab hac immunditia mundior.« Que in hac uita, etsi non funditus eradicatur ex corde, quia beatos et proficientes animos tentare non cessat, saltem  cupiditas glorie superetur dilectione iustitie. Nam sanius uidet, qui et amorem laudis uitium esse cognoscit. Nec solius Augustini, sed etiam gentilium sententia est, gloriam hanc nichil aliud esse, quam uentosi quodammodo spiritus tumorem, fumo simillimum. Nam et fumus oculorum obtundit aciem, et quo magis ascendit, citius deficit; et quo magis deiicitur, amplius solidatur. Cum enim ad excelsa peruenerit, euanescit. Recte quidem, eo quod a principe totius uanitatis traxit originem. Nimio sui capiuntur amore, qui dum »nubes et inania captant,« et nescio quid in manu solidum apprehendere moliuntur, obliuiscuntur sui, cum tamen nichil aliud quam se oculis contueantur iniquis. Nolunt enim apprehendere quod sunt, et  illud ad emendationem uero iudicio intueri; sed phantasticas duntaxat uane opinionis sequuntur umbras. Siquidem alios spernunt pre se, et aspirant ad impossibilia, de fallaci rerum presumentes imagine. Sic Narcissus in fabulis, dum uana sui imagine capitur, abit in florem, et dum se ipsum, imprudenter aspicit, flos sine fructu pueriliter euanescit. Multorum quoque fuit opinio, et eorum qui in ueteri philosophia pre ceteris floruerunt, Alexandrum, et Aristotelem, a numinibus esse progenitos, eo quod in omnibus propriam querebant gloriam. Platonem quoque propter diuinam quodammodo, qua eminuit, sapientiam, et Augustum propter potentiam fortunamque tranquillam, a diis  traxisse originem tradiderunt. Et quidem in contrarium rectius collegissent eos aut diuini non esse generis, aut deorum filios esse degeneres, nisi quia dii gentium demonia sunt, et incubi demones uanitatis et malitie sue certa indicia, si quem tamen gignunt, relinquunt in sobole. Nam et uerus Dei Filius Deus homo, propriam non querit gloriam in omnibus que gloriose fiunt ab eo, sed Patris, eoque illustratur gratia ampliori, quod ad eum, ex quo sunt omnia, bonorum operum gloriam refert. Sic et uere sapiens omnis, uere potens, et uere bonus, ad unicum omnium bonorum fontem, sua omnia laudabilia refert, summam scilicet creatricem, et indiuiduam Trinitatem. Alexandri pectus laudis insatiabile, qui Anacharsi comiti suo, ex  auctoritate Democriti preceptoris, innumerabiles mundos esse referenti: »Heu me, inquit, miserum, quod nec uno quidem adhuc potitus sum!« Plane, miser, dignusque miseria, cuius uirtutes omnes absorbuerat laudis insatiata et insatiabilis fames una. Insultant ei tragedie antiquorum, eo quod angusta homini possessio fuit, que deorum omnium domicilio sufficit. Sed tamen licet appetitus glorie semper uideatur in culpa, error eorum perniciosior est, qui uel sceleribus innotescere magni duxerunt. Pausanias cum Hermoclea percunctatus esset, quonam modo subito clarus posset euadere, atque is respondisset, si occidisset aliquem uirum illustrem, futurum ut in gloriam eius id ipsum redundaret, continuo Philippum interemit, et quidem  quod petierat assecutus est. Nam et se parricidio notum posteris reddidit, et celebri supplicio patibuli cui affixus est, corona aurea, quam Myrtalis, que et Olympias dicta est, capiti eius pendentis imposuit, nullum dante solatium. In uindictam tamen pudicitie per iniuriam prostitute Philippo non puniente, sed deridente iniuriam, potest, auctore Trogo, aliquatenus crimen sacrilegii excusari. Inuentus est qui Diane Ephesine templum uellet incendere, ut pulcherrimo opere consumpto, nomen eius per totum terrarum orbem diffunderetur, furoremque suum detexit impositus eculeo: et nisi Theopompi magne facundie ingenium eum suis comprehendisset historiis, bene consuluerant  Ephesii, decreto communi statuentes, ut teterrimi hominis memoria aboleretur silentio. Simili quidem uidentur gloriam affectare, imo maiori insania, qui non Ephesine Diane templum religiosis moribus excidendum, sed templum Spiritus sancti, homines totos, animas scilicet et corpora, ut per hoc hominibus innotescant, luxurie uastant incendiis. Nam ab eo laudem appetunt, et plerumque assequuntur honorem, unde equius fuerat ignominiam sustinere et penam.



CAP. uI. De luxuria et libidine, et quinquepartito mortis introitu: et quorum sensuum sit uoluptas perniciosior: et triplici genere conuiuarum secundum Portunianum, et pernicie gule: et de conuiuio Didonis et Euandri, apud uirgilium.

Eatenus iam sermo processit, ut aut uirtutem aut  publicam fere opinionem oporteat impugnari. Imminet enim iam colluctatio aduersus carnem et sanguinem, et fores uidemur liberalitati precludere, et iucunditatem auferre de uita, cum gemine uias luxurie, Epicureis reclamantibus, coarctamus. »Est enim blandum, ut ait ualerius, luxuria malum, quam accusare aliquanto facilius est, quam uitare.« Nam et uolumen quod propheta uorare precipitur, in ore quidem dulcescit ut mel, sed amaricatur uenter cum ipsa dulcedo uerborum digerenda est in usum operum. Est autem libido cognata et coniuncta luxurie, cuius sequela immunditia, finis indubitatus confusio est. Precedat ergo sermone, que origine et causa prior est. Licet autem per quinque sensuum portas lenocinia luxus  eque intreant, uoluptas aurium ad munditiam magis uidetur accedere, et que ex gustu, uel tactu prouenit, sordidior est, et olfaciendi et uidendi delectatio medium locum tenet. Nam neque satis interdum habet munditie, nec ad sordes perniciosissimas usque prolabitur. Siquidem mores per oculorum fenestras ingreditur, cum quispiam delectatur circensibus, certamine athletarum, histrionum mobilitate, mulierum formis, splendore gemmarum, uestium, metallorum, aliorumque quibus libertas anime captiuatur. Rursus si auditus uario organorum cantu, uocumque flexionibus mulceatur ad carmina petarum, comediarum et tragediarum actus, mimorum urbanitates, et strophas et quidquid huiusmodi per aurem incedit, uirilitatem mentis  effiminat. Odoris autem suauitas, et diuersa thymiamata, et amomum, et muscus, peregrini muris pellicula, quod dissolutis moribus faciant, nemo nisi dissolutus negat. Nam peregrinos odores non nisi dissolutis et amatoribus conuenire, comicus et coquus docent. Porro ciborum auiditas auaritie mater est, et animum quasi quibusdam compedibus degrauatum tenet in terra. Ergo propter breuem gule uoluptatem, terre lustrantur et maria, et ut mulsum, uinum, pretiosusque cibus fauces pertranseat, totius uite opere desudatur. Ipsi quoque muri Hierusalem, etsi uideantur in petra solidati, tandem ruunt et complanantur equati solo, Nabuzardan coquorum principe imperante.  Tactus autem alienorum corporum, et feminarum ardentior appetitus, uicinus insanie est. Quidquid sensus quilibet moliatur, ludus ac iocus est, pre his que affert, ut uerbis comici utar, huius rabies. Hinc enim cupimus, irascimur, gestimus, emulamur, solliciti sumus, et expleta uoluptate, per quamdam penitudinem rursus accendimur, querimusque facere, quod cum fecerimus, iterum peniteamus. Ergo cum per has portas, quasi quidam cunei perturbationum, ad arcem nostre mentis intrauerint, ut ait beatus Hieronymus, ubi erit libertas, ubi fortitudo eius, ubi de Deo cogitatio, maxime cum recordatio tactus depingat sibi etiam preteritas uoluptates, et rememoratione uitiorum cogat animam pati, et quodammodo exercere quod  non agit? Forte hinc est, quod cum Apostolus uitiis omnibus censuerit reluctandum, aduersus fornicationem non congressum, sed fugam indicens: Fugite, inquit, fornicationem . Nam hec fere, dum exercetur, Domini immemor est, et preterita, dum ad memoriam redit, pestiferas excitat uoluptates.

Ut de ceteris taceam, quos simplicitas egit in culpam, philosophus acutissimus, et litteratissimus Christianus, et feruentissimus in fide Origenes, sicut ecclesiastica refert historia, se ipsum castrauit, fornicationem efficacissime fugiens, imo et omnem, que fingi posset, precauens suspicionem, ut exinde sine nota cum uirginibus habitaret. Quod autem mirabilius est! leguntur quidam philosophorum  sibi etiam oculos effodisse, ne exteriorum illecebris caperentur. Utique admirando boni et honesti feruebant zelo, etsi recti scientiam non haberent. Scitum est, et scitu dignum Aristotelis dictum, quo uoluptatum initia obliuioni mandanda asseruit, et solos exitus recordandos. Fessas enim, penitentieque plenas, quo minus auide repetantur, subiicit animus, et quod in eis iucundum est, ne redeant, iubet abscondi. Dicat Apostolus quod uoluerit, quia fornicationem fugere, et gule seruire, aut omnino impossibile, aut difficillimum est. Nam et illa pars gule, que corpori uires adimit, nequaquam mechie expers est. uenerem Bacchus plerumque expugnat, et tamen in sacello uoluptatis nemine reclamante conueniunt. Si Bacchus obtinuerit,  uenerem, non uoluptatem exstinguit. Aut nulla ebrietas, aut tanta sit, ut tibi uires eripiat: si qua est inter utramque, nocet. Utrobique a Deo receditur, sed qua magis aberretur, non facile dixerim. Sed iam alterum erroris nomine non censetur, quia auaritie propellit notam, et ingenite liberalitatis habere uidetur imaginem. Cum autem liberalitatis effectus nunc a loco, nunc a tempore, nunc a quantitate, nunc a personis, nunc ab usu, et assiduitate exercendi, laudetur: illa precipue commendabilis creditur, que in alimentis, et his quibus natura indiget, aut uita ciuilis ornatur, clarius enitescit. Ergo qui omnes admittit ad mensam, exactissime liberalitatis est. Plane quidem, eoque liberalior, quo plures admittit. Sed hoc calculo  paucissimi colliguntur. Proximus est, qui etsi non omnes admittat, eos quos introducit sic cibat, sic potat, sic in tricliniis fulcit, et locat discumbentes in sedilibus, ut nichil uel excogitari lautius possit. Multiplicantur fercula, cibi alii aliis farciuntur, condiuntur hec illis, et in iniuriam nature, innatum relinquere, et alienum coguntur afferre saporem. Conficiuntur et salsamenta. Garo nichil uilius est, nisi complurium polliceatur effectus, et indicia specierum. Egregium tamen est in huiusmodi, quod mimis, et historionibus, et rumigerulis placet. Hec enim non ad ueritatem, sed ad opinionem omnia fiunt. Coquorum sollicitudo feruet arte multiplici, eliciuntur iura, quid quo die geri oporteat, et  quotidianis ministrari conuiuiis domesticus dictator nocte dieque deliberat. Undecunque conquerit irritamenta gule, et unde palati uires excitet hebetati, nichil arbitrans expeditum, nisi cum intemperantie fuerit satisfactum. Sunt et qui poculis fercula subruant, et quasi Homerici auctoritate decreti incentiuum ingenii, et fomitem uirtutis, et quemdam hilaritatis fontem opinantur, si se omnino mero siceraue proluerint. Pheacum ergo more consurgunt, et qui in exhauriendis poculis perditior est, potior iudicatur. Dici solet, quia aleator quanto in arte doctior, tanto nequior; et plane qui bibacior est, alios malitia et iniquitate transcendit.

Immolauit Isrel apostatans a salutari suo, filios et filias suas demoniis, et isti dum ingurgitatione  uini aut sicere spiritum deprimunt, exstingunt scintillulam rationis, se totos immunditie prostituunt, et bacchantium spiritui deuouent, quidnam possunt familiarius immolare? Ceterum sunt qui ista contemnant. Quoniam hec uulgarium, et  plebeiorum conuiuiorum uidetur esse professio. Siquidem alia philosophica, alia ciuilia, alia dicuntur esse plebeia. In his laudi plerumque dicitur, si sic tua prodigas semel, ut trimenstruo toto esuriens conuiua impudens, mensas circumeas alienas. Hoc quidem sepe prodigalitatis, interdum et auaritie nota est. Nam, ut dici solet, auarus cum incipit, modum excedit. Poteris uidere quamplurimos, qui fere anno toto parcimonie student, et ad purgandam auaritie labem, epulones conuocant,  et parasitos, et collegium nugatorum, qui aliene nidore culine capiuntur, et quos magis honorare uoluerint, maioribus oneratos minoribus poculis ingurgitant et distendunt, et donec rabidam orexin excutiant, aliquid amicitie aut festiuitati credunt esse subtractum. At hoc ab omni urbanitate adeo procul est, ut barbariei uitiis familiarius sit, quam uite ciuili. Siquidem conuiuiorum ciuilium ratio media est, ut etiam sobrietatem exhilaret, et in satietate opulentia crapulam uitet. Nam et abundantiam cibi et potus habet, et quasi copie cornu dispensans omnia, sic parcit ut effundat, sic effundit ut parcat, et quam habet penes se rationem non negligit quidem, sed, ut ait Portunianus,  »fides rationem non ostentat impense.« Nihil enim molestius est, quam si triclinii presul in conuiuio sedere uideatur ad calculum. Unde non satis mihi uidentur esse ciuiles quidam de liberalitate inepta gloriantes, qui singulis noctibus cum seruis sui calculum ponunt, et quod effuderunt usu uel abusu diurno, quasi nocturnis lacrymis deflent. Suboriuntur lites, accedunt mine, arguuntur aut furti, aut insipientie serui, et quasi re male administrata, eiiciuntur et torquentur interdum, quandoque quod effundere iussi sunt, refundere compelluntur: et conscii turbantur omnes, dum dominus pecuniam que euasit, suspiriis et dolore prosequitur. Sepe etiam euenit, ut qui ad requisita nature ingressus est, ibidem quo uerecundia fugit  humanum aspectum, cum ministris exactissimam sumptuum habent rationem. Recte quidem, quia nullus locus tractandis sordibus eis magis uidetur accommodus. Sane non quod sordidum dixerim, si diligens paterfamilias id agit, ut ei ratio constet impense: si tamen hoc gradus aut dignitas persone non adimit. Sed in eo uitam terere, et tota mente uersari, et sic quidem ut alius sit, et alius uideatur, nequaquam arbitror a sordibus alienum. Et quidem conuiuiorum ciuilium, teste Portuniano, regula est, ut his plurimum pro more condegentium liceat, sobrietate hilari non soluta. Nam conuiuentibus sic morem geri oportet, ut licentia letior nequaquam in turpitudinem luxurie proruat. Illa siquidem quasi omnium gentium hostis teterrima  et acerbissima, uitanda est. Diogenes tyrannos et subuersores urbium, bellaque uel hostilia, uel ciuilia, non pro simplici uictu olerum pomorumque, sed pro carnibus et epularum deliciis asserit excitari. Rectius quidem bellorum hostilium, uel ciuilium matrem et altricem luxuriam, que non in sola gula placanda consistit, posuisset, sed totum intellexit in parte, dum illam que in cibo, et potu, et uenere, et cultu splendido constat, ad gule speciem coarctauit. Nam et his precipue luxuria eminet, et perniciosius nocet, quorum meditatio, et iuge exercitium est, ut epulentur quotidie splendide. Hec enim intemperantia bonos mores subuertit, et totius hominis saluti preiudicat, et nisi cerceatur, prorsus humani corporis fabricam  soluit. Auctor est Hippocrates, crassa et obesa corpore cum crescendi modum impleuerint, necessariam esse sanguinis demptionem, ut habeant in que rursus crescere possint. Alioquin plenitudinis distente satietas in paralysin, et pessima genera morborum erumpit. Impossibile est enim in uno statu corporum permanere naturam, sed motu suo crescere uel decrescere necesse est: et nisi crescendi capax sit animal, omnino subsistere nequit.

Ferunt et Galenum semper decime diei abstinentiam, loco efficacissime et saluberrime medicinalis cura indixisse; nec facile posse, nisi corruptioris nature fuerit, morbis grauioribus subiacere, qui decima queque die ab omni cibo abstinet,  aut simplicissima dieta transigit uitam. Sunt adhuc qui sextam feriam in ieiunio sine cibo transigant, uel eo utantur minimo: quod quidem et religioni et incolumitati, sicut experti loquuntur, certissime seruit. Refert Pompeius Trogus quod teterrimus Sicilie tyrannus Dionysius, dum gule et edacitati deditus erat, oculorum lumen amiserit. Nihil enim est quod certiorem aut citiorem inducat caliginem iugi ingluuie: quia, ut ait Portunianus, »edacitas cibos terit, sed oculos uorat.« Galenus, auctore Hieronymo, et doctissimus interpres Hippocratis, dicit in exhortatione medicine, athletas, quorum uita et ars sagina est, nec uiuere posse, nec diu esse sanos, animasque eorum ita nimio  sanguine et adipibus, quasi luto, inuolutas, nichil tenue, nichil celeste, sed semper de carnibus et ructu cogitare, et uentris ingluuie. Legimus etiam quosdam morbo articulari, et podagre humoribus laborantes, proscriptione bonorum ad simplicem mensam, et pauperes eibos redactos, conualuisse. Caruerant enim sollicitudine dispensande domus, et epularum largitate, que et corpus frangunt, et animam. Irridet Horatius appetitum ciborum, qui consumpti relinquunt penitentiam.

Sperne uoluptates: nocet empta dolore uoluptas. 
Et cum in amenissimo agro, in morsum uoluptuosorum hominum, se crassum pinguemque describeret, lussit his uersibus:

 Me pinguem, et nitidum bene curata cute uises,
Cum ridere uoles Epicuri de grege porcum. 
Sed et ex uilissimis cibis uitanda satietas est. Nihil enimi ita obruit animum, ut plenus uenter, et exestuans, et huc illucque se uertens, et in ructus, uel in crepitus uentorum efflatione respirans. Quale illud ieiunium, aut qualis refectio post ieiunium, cum pridianis epulis distendimur, et guttur nostrum mediatorium efficitur latrinarum. Dumque uolumus prolixioris inedie famem querere, tantum uoramus, quantum uix alterius diei nox digerat. Itaque non tam ieiunium appellandum est, quam crapula, ac fetens et molesta digestio. Hec quidem Hieronymus. Et licet ieiunii faciat mentionem,  etiam religione deducta, frugalitatis maximas et saluberrimas commendat utilitates. Hoc autem eleganter et uere ait Portunianus, neminem ciuiliter conuiuari, nisi qui in cibo sibi et potu, frugalitatis et modestie prescribit formam. Immoderatio cibi et potus, dispensatricem omnium officiorum temperantiam abigit. Ea impellente fit homo ad audiendum tardus, uelox ad loquendum, et uelox ad iram. Fit ad libidinem pronus, et ad queuis flagitia preceps. Qui modestiam deserit, ad plebeiam conuiuandi consuetudinem facile prolabitur a ciuili. Innuit hoc Maro Homerice perfectionis fidelissimus imitator, qui dum a rege Pheacum Ulyxem exceptum recolit, Aeneam naufragum in conuiuium Didonis introducit, et Pheacum et  Afrorum luxuriam, in uno conuiuio eleganter expressit:

Postquam prima quies epulis, menseque remote,
Crateras magnos statuunt, et uina coronant.
Fit strepitus tectis, uocemque per ampla uolutant
Atria, dependent lychni laquearibus aureis
Incensi, et noctem flammis funalia uincunt.
Hic regina grauem gemmis auroque poposcit,
Impleuitque mero pateram, quam Belus et omnes
A Belo soliti: tum facta silentia tectis,
»Iupiter 
Hunc letum Tyriisque diem, Troiaque profectis,
Esse uelis, nostrosque huius meminisse minores.
Adsit letitie Bacchus dator, et bona Iuno.
Et uos o cetum Tyrii celebrate fauentes.«
Dixit, et in mensa laticum libauit honorem,
Primaque libato summotenus attigit ore.
Tum Bitie dedit increpitans: ille impiger hausit
 Spumantem pateram, et pleno se proluit auro.
Post alii proceres: cithara crinitus Iopas
Personat aurata, docuit que maximus Atlas.
Hic canit errantem lunam, solisque labores:
Unde hominum genus, et pecudes, unde imber, et ignis:
Arcturum, Pleiadasque Hyadas, geminosque triones.
Quid tantum oceano properent se tingere soles
Hiberni, uel que tardis mora noctibus obstet.
Ingeminant plausu Tyrii, Tresque sequuntur.
Nec non et uario noctem sermone trahebat
Infelix Dido, longumque bibebat amorem. 
uidesne delicati instituta conuiuii, processum, et exitum? Superflua siquidem precessisse, et luxum epularum grauem fuisse indicat, quod premisit:

 Postquam prima quies epulis.
Qui alibi parcioris mense sobrietatem notans, et que solis necessariis gaudet, ait:

Postquam exempta fames epulis. 
uerum quia cibus homines tacitos efficit, potus loquaces, strepitum, et cetera luxus insignia, que de licentia bibendi proueniunt, prudenter adiunxit. In ipsa quoque agapetarum consuetudine planum est inuenire superstitionem, qua numinis sollicitatur gratia, et quasi religiosis precibus inuitatur, qui luxu et immunditia, piis mentibus inimica, procul abigitur. Siquidem aut Deus sobrius non est, aut ei ebrietates displicent. Sine mensura bibitur ad mensuram, et is ceteris preualet, qui  aut gula, aut dolo strauit, aut uicit compotatores.

Inuenies illic qui Nestoris ebibat annos.
   Quot sit per calices facta Sibylla senex.
Potus quidem animum a curis redimit, soluit mentem, conceptam letitiam dissimulare non potest. Prorumpit in cantica, et ab eis ad libidinem uergit. Cithara crinitus Iopas, non stultissima uel bucolica personat amatorum, sed ea que ciuilis conuentus uenustatem deceant, et philosophici maiestatem. Utinam in Christianis cetibus rememorentur illa, que in luxurioso Didonis conuiuio crinitus et incompositus Iopas personuit! Utinam bucolica uel stulticinia amatorum conquiescant in domo sapientis,  et ea in auditu omnium resonent, que aut prosint, aut sine turpitudine et corruptione demulceant! Et quidem eleganter innuit in cantico citharedi peta doctissimus ueterum grauitatem: qui in cetu ciuili nichil admittebant, nisi quod nature aut morum instructione polleret. Plausum conuiuii uarius sermo prosequitur, eoque ueneris munia procurante, mens ebria longum, insolubilem, et pestiferum bibit amorem, quem definiuit philosophus esse concupiscentiam ceundi. Campanam luxuriam urbi fuisse perutilem, historicorum testimonio celebre est. Inuictum enim armis Hannibalem, illecebris suis complexa, Romano militi uincendum tradidit.

Illa uigilantissimum ducem, illa exercitum acerrimum,  dapibus largis, abundanti uino, unguentorum fragantia, ueneris usu lasciuiore ad somnum et delicias euocauit. Ac tum demum fracta et contusa Punica feritas est, cum Seplasia, et Albania casta esse ceperunt. Quid ergo his uitiis fedius et damnosius, quibus uirtus atteritur, uictorie relanguescunt, sopita gloria in infamiam uertitur, animique pariter et corporis uires adeo expugnantur, ut nescias ab hostibusne, an ab illis capi perniciosius habendum sit? Urbs uolumniensium opulenta diuitiis, ornata moribus et legibus ordinata, caput curie habebatur. Sed postquam luxuria prolapsa est, in profundum iniuriarum et turpitudinis decidit, ut seruorum se insolentissime dominationi subiiceret, qui primi admodum pauci senatorum ordinem intrare  ausi, mox uniuersam rempublicam occupauerunt, testamenta ad arbitrium suum scribi iubebant, conuiuia cetusque ingenuorum fieri uetabant, ducebant filias dominorum. Postremo lege sanxerunt, ut strupra sua in uiduis aut in nuptis impunita essent; ac ne qua uirgo ingenuo nuberet, cuius castitatem non ante aliquis ex numero ipsorum delibasset. Aesopus tragedus furiose luxurie depingit iuuenem, quem constat aceto liquefactos grandis summe uniones potionibus aspergere solitum, ut amplissimum patrimonium posset una sorbitiuncula deglutire. Metellus Pius ab his, qui res memorabiles scribunt, arguitur, quod se aris et thure patiebatur ab hostibus excipi, letoque intuebatur animo Attalicis auleis in aduentu suo contectos parietes,  et immanibus epulis ludos apparatissimos sinebat interponi, et in ueste palmata conuiuia celebrabat, dimissasque lacunaribus, uelut celesti capite recipiebat coronas. Et ubi ista? Non in Grecia, neque in Asia, quarum luxuria uel ipsam seueritatem corrumpere, solet sed in horrida et bellicosa prouincia, et que Romanorum exercituum oculos Lusitanis telis prestringere consueuit. Xerxes opum regiarum ostentatione eximia, eo usque luxuria gaudebat, ut edicto premium ei proponeret, qui nouum uoluptatis genus reperisset, qua et deliciis dum nimis capitur, cum amplissima ruina imperii apud Salaminam uix una naue euasit. Sed quia luxuriosum muliebris intemperantie conuiuium apud Maronem accepisti, frugalioris mense sobrietatem, et  continentiorem cetum, Aenea apud Euandrum officio humanitatis excepto, inuenies. Siquidem cone derantur uiri, rex pacis dexteram dat, humanitatis uerba officiosissimus hospes preloquitur.

Hec ubi dicta, dapes iubet et sublata reponi
Pocula, gramineoque uiros locat ipse sedili.
Precipuumque toro, et uillosi pelle leonis
Accipit Aeneam, solioque inuitat acerno.
Tum lecti iuuenes certatim, areque sacerdos
uiscera tosta ferunt taurorum, onerantque canistris
Dona laborate Cereris, Bacchumque ministrant.
uescitur Aeneas, simul et Troiana iuuentus,
Perpetui tergo bouis, et lustratibus extis. 
Ibi cuncta sunt aurea, et uniuersa suo nitore prefulgent. Hic sedile gramineum, acernum solium, et  que uirum fortem deceat, spoliati leonis pellis uillosa. Hic lecti iuuenes necessaria: ibi famule superflua et perniciosa ministrant. Ibi uix tandem ab epulis quies indulgetur: hic eximitur fames, et edendi epulis frugalibus comprimitur ardor. Ibi crinitus lopas luxuriantium letificat cetum: hic are sacerdos refectionem sobriam consecrat religioni. Hic post mensam seria tractantur, et ad erigendam rempublicam exigitur uirile robur: ibi ut luxurie faueant, fusis precibus inuitantur et numina. Late sunt ergo, sicut in Saturnaliorum libro legitur, ad luxuriam reprimendam leges plurime, quarum perfunctoriam mentionem in calce ciuilis conuiuii, nec tediosum erit ponere, nec omnino inutile.



CAP. uII. De cibariis et sumptuariis legibus ueterum, ad intemperantiam cercendam: et differentia earum secundum Portunianum: et de intemperantia Antonii, et frugalitate Iulii Cesaris: de Augusto, et Nerone, et C. Caligula, et uitellio et Metello.


Prima ergo omnium ad populum lex Orchia peruenit, prescribens summam, et numerum conuiuarum: uerumtamen immoderationem sumptuum nequaquam cohibuit, quin unicuique liceret pro arbitrio bona sua inter paucos consumere. Secuta est ergo lex Fannia, que in sumptibus modum fecit, scriptaque est in omnes, ut non solum ciues urbani, sed omnes ubique Italie lege sumptuaria tenerentur. Nam in eo Didie legis uis consistit. At istis adiecta  est et Licinia, que numero conuiuarum, et quantitati sumptuum, et cautioni locorum, dierum et temporum, prescripsit regulam: ne quotidianis liceret exsultare conuiuiis, dies certos prefiniens, quibus permissum est conuiuari. Ergo etiam sobrietate seculi, prescriptione legum cercetur impensa cenarum. Siquidem ab initio cepit radix luxurie pullulare. Unde et uetus uerbum est: »Leges bone ex malis moribus procreantur.« Lex quoque Cornelia sumptuaria, est adiecta prioribus, in qua non conuiuorum magnificentia prohibita est, nec gule modus factus, sed minora pretia rebus imposita. Sed quibus rebus? Quam exquisitis et pene incognitis generibus deliciarum? Quos illic pisces, quasque illic offulas nominat, et tamen pretia  illis minora constituit. Ausim dicere, ut uilitas edulium animos hominum ad parandas obsoniorum copias incitaret, et gule seruire, etiam qui paruis essent facultatibus, possent. Ergo apprime luxuriosus et prodigus uideri potest, cui hec tanta in epulis uel gratuita ponantur. Preterea Lucius Sylla, Lepidus consul, Anius Restio, leges traduntur tulisse cibarias. Sic enim sumptuarias leges Cato appellat. Differunt tamen, quod cibarie gulam iugulant, sumptuarie alcrimodam, ut ait Portunianus, luxuriam cohibent. Hoc autem magne libertatis laudibus effert, quod cum multe leges de cenis et sumptibus ferrentur ad populum, castigatissime illius uigor diu obtinuit, que nil obscenum habet,  quia nil probat occultum. Precepit enim ut patentibus ianuis pransitaretur, et cenitaretur, ut sic oculis ciuium testibus factis, luxurie modus fieret. Hoc autem ideo tuto probat Portunianus, quia apud populum castigatum, et posterioris respectum aurium, laudi erat frugalitas, et paupertas non poterat esse contemptui uel rubori. Nec uerecundum erat ut ad cenam alienam quisquam inuitatus impudenter irrueret. Superuenire enim fabulis non euocatos, haud equidem turpe existimatur. uerum sponte irruere in conuiuium aliis preparatum, nec Homero sine nota, uel in fratre memoratum est. Ceterum leges ille ualuipate, seu ualuifrage, licet Portuniani iudicio optime fuerint, obstinatione tamen luxurie, et uitiorum inuicta concordia, nullo abrogante irrite  facte sunt. Antonius etsi nulli sumptuarie legi patuerit, legem tamen de cohibendis sumptibus tulit. Homo quidem temerarius, sed manu inualidus, et luxurie deditus usquequaque, sumptuumque merito, Magno Pompeio successit ex decreto Caii Cesaris: de quo triumphatore orbis, uilis adulator, et homo uitiis sordidus triumphauit. Captus est tamen Cesar uirtutis imagine, eo quod profusione pecunie, et conuiscerationibus, et latronum, et histrionum stipatu, magnificus uulgariter uidebatur. Ergo bene agitur cum principibus popularibus, qui ex necessitate coguntur, ad custodiam fame, uilissimis nebulonibus adulari. Nam in republica nemo tyrannorum, Cesare magis accessit ad principem. Licet enim rempublicam oppressisset, populus  tamen Romanus omnia que ipse decreuerat, approbauit, forte ueritus seditionem, et ciuilis belli recidiuam passionem. Opinio tamen preualuit, ut quia summa uirtute, id est clementia, preditus fuerat, statuta eius quasi ex magna parte benigniora populus approbaret. Unde in laudem eius Cicero ait: »Nulla de uirtutibus tuis nec admirabilior, nec grauior misericordia est.« Pium ergo animum egregie uirtutis imagine facile supplantauit Antonius. Hic enim, cum quidquid mari, aut terra, aut etiam celo gigneretur, ad satiandam ingluuiem suam natum existimans, faucibus ac dentibus suis subderet, eaque re captus de Romano imperio facere uellet Aegyptium regnum: Cleopatra uxor,  que uinci a Romanis nec luxuria dignaretur, sponsione prouocauit insumere se posse in unam cenam sestertium centies. Id est mirum Antonio uisum. Nec moratus sponsione contendit. Dignus culina Numacius Plancus, qui tam honesti certaminis arbiter electus est. Altera die Cleopatra pertentans Antonium, pollucibilem sane parauit cenam, sed quam non miraretur Antonius: quippe qui omnia, que apponebantur, ex quotidianis opibus agnosceret. Tunc regina arridens phialam poposcit, cui nonnichil aceti acris infudit, dimisitque festinabunda illuc unionem ex altera aure demptum, et eumdem mature dissolutum, uti natura est eius lapidis, absorbuit. Et quamuis eo facto sponsione  uicisset, quippe cum ipsa margarita centies sertertium, sine contentione eualuisset, manum tamen ad alterius auris unionem similiter admouit, nisi Numatius Plancus, iudex seuerissimus, superatum Antonium mature pronuntiasset. Ipse autem unio cuius fuerit magnitudinis, inde colligi poterat, quod qui superfuit, postea uicta regina, et capta Aegypto, Romam delatus dissectusque est, et facte ex una margarita due, impositeque simulacro ueneris, ut monstruose magnitudinis, in templo, quod Pantheon appellatur. Sed his, et similibus, demeruit intemperantissimus et flagitiosissimus, non populi Romani, sed uirtutum publicus hostis, ne edictum quod triumuiratus tempore de sumptibus posuit, legis nomen habeat, aut uigorem. Locum  autem, imo et necessitatem legibus fuisse cibariis, uel ex eo constat, quod cibariorum delegendorum regulam luxuria adinuenit.

Testatur hoc M. uarro, qui enumeratis, que in quibus Italie partibus optima ad uictum gignantur, pisci Tiberino his uerbis tribuit palmam, in libro undecimo Rerum humanarum. »Ad uictum optimum fert ager Campanus frumentum, Falernus uinum, Cassinas oleum, Tusculanus ficum, mel Tarentinus, piscem Tyberis.« Hec uarro. Sed inter eos precipuum locum lupus tenuit, et quidem is qui inter duos pontes captus esset. Id ostendunt cum multi alii, tum etiam C. Titius, uir etatis Luciniane, in oratione, qua legem Fanniam suasit: cuius uerba ideo ponenda sunt, quia non solum de  lupo inter duos pontes capto erunt testimonio, sed etiam mores, quibus tunc plerique uiuebant, facile publicabunt.

Describens enim homines prodigos, in forum ad iudicandum ebrios commeantes, queque soleant inter se sermocinari, sic ait: »Ludunt alea studiose, delibuti unguentis, scortis stipati. Ubi hore decem sunt, iubent puerum uocari, ut comitium eat percunctatum, quid in foro gestum sit, qui suaserint, qui dissuaserint, quot tribus iusserint, quot uenerint. Inde ad comitium uadunt, ne litem suam faciunt: dum eunt, nulla est in angiportu amphora, quam non impleant, quippe qui uesicam plenam uini habent. ueniunt in comitium tristes, iubent  dicere quorum negotium est. Narrant: Iudex testes poscit, ipsus it mictum. Ubi redit, ait se omnia audiuisse. Tabulas poscit, litteras inspicit, uix pre uino sustinet palpebras. Eunti in concilium, ibi hec oratio: Quid mihi negotii est, cum istis nugatoribus? Potius quam potemus mulsum mistum cum uino Greco. Edimus turdum pinguem, bonumque piscem, lupum germanum, qui inter pontes captus fuit.« Hec Titius. Sed et Plinius sui temporis eleganter tetigit gulam. Cum enim scriberet de pisce acipensere, qui licet rarus esset, pretium eius uiluerat, post premissa subiecit: »Nullo in honore nunc est, quod equidem miror, cum sit rarus inuentu.« Sed non diu stetit hec parcimonia. Nam temporibus Seueri principis, Sammonicus Serenus  uir seculo suo doctus, subiiciens uerba Plinii: »Non est dubium, ait, piscem hunc nullo in honore Traiani temporibus exstitisse; uerum ab eo dici apud antiquos fuisse in pretio. Ego autem testimoniis palam facio, uel eo magis quod gratiam eius uideo ad epulas quasi postliminio rediisse. Quippe qui indignatione uestra, cum intersim conuiuio sacro, animaduertam hunc piscem a coronatis ministris cum tibicine introferri. Longum erit si omnia que leges cibarias induxerunt, uel a cibariis legibus nata sunt, uoluero enarrare; cum nec luxus morum sermone ualeat comprehendi, et sint plurima seculo nostro incognita, que illi uel uerbis exprimere, uel exercere moribus potuerunt. Sicut enim

 Grecia capta ferum uictorem cepit, et artes
Intulit agresti Latio, 
sic omnium gentium mores boni et mali Romanum uictorem persecuti sunt. Siquidem numina, imo demonia gentium, superstitiosius quam religiosius aduocabant, magnamque sibi uisi sunt assequi religionem, quia nullam respuerant falsitatem. Deos tutelares non tam pio quam impio cultu, omnibus subtrahebant, ut omnes in una urbe collecti, in illius custodia iugiter uigilarent. Sic et que ubique locorum placuisse audierant, in urbem traiecerunt, ut esset unde possent gratiam omnium in se, et gloriam prouocare. Simile aliquid fecisse uisus est rex Anglorum Willelmus primus, cuius uirtuti Normannia  Cenomannis, et tandem maior Britannia cessit. Assumpto namque regni diademate, et pace composita, legatos misit ad exteras nationes, ut a preclaris omnium domibus quidquid eis magnificum aut mirificum uideretur, afferrent. Defluxit ergo in insulam opulentam, et que fere sola bonis suis est in orbe contenta, quidquid magnificentie, imo luxurie potuit inueniri. Laudabile quidem fuit magni uiri propositum, qui uirtutes omnium, orbi suo uolebat infundere. Sed in eo arbitratu laudabilius exstitisset, si in gentem quam armis uicerat, et quam luxurie preuicerat magnitudo, legem temperantie promulgasset. Sane fructuosius esset, eam roborare uerbo et opere, quam lasciuiendi ab auctoritate multorum magnorumque propagare audaciam.  Secus egisse C. Cesarem pace urbi reformata, refert Portunianus; qui sumptuarie legis insistens uestigio, domum ciuilem potius quam imperatoriam, in mensa prima, tribus solemnibus pulmentis, siue ferculis, statuit esse contentam, dum tamen tellaria parenthetica, pro necessitate aut dignitate personarum, et aut exercenda liberalitate, aut solemnitate diei, primis mensis licuerit immiscere. Solemnia quidem pulmenta sunt, que in omnes pertranseunt, et a Grecis Catholica, hoc est uniuersalia nominantur. Parenthetica uero, que ex causa necessitatis, aut urbanitatis, in preceptam aliqua ratione ueniunt partem: sic dicta, eo quod solemnibus, id est uniuersalibus, particulariter soleant  interponi. Nec enim pulmenta in olere aut legumine duntaxat constare certum est, tum ex multis, tum ex eo quod patriarcha Isaac de uenatione filii sui sibi pulmentum fieri imperauit. Significant autem bellaria omne genus mense secunde, quoniam ibi solent apponi que pulchriora sunt et delicatoria. Utitur autem hoc nomine M. uarro: »Bellaria, inquit, ea maxime mellita sunt, que mellita non sunt.« Quod forte eo referri potest, quod utenti gratiora sunt ea que necessitas appetit, quam que irritatio gule inuenit. Sed forte pusilli uidetur animi, qui ad hunc modum prime mense luxuriam cohibet, aut qui facit in talibus legis sumptuarie mentionem. Nec tamen Cesare maior est, aut magnificentior quispiam eorum, qui morum rerumque  iactura exercent gulam. Luxurie obsequuntur, seruiunt uanitati, et nequitiam aut negligentiam suam nituntur liberalitatis imagine consolari. Quis Cesare Augusto frugalior, qui in summo fastigii culmine secundario pane et pisciculis, quos uulgo asparagos, uel spinaticos, uel ripileones uocant, contentus erat, et non nisi necessitate urgente comedebat, uel amico! Quis Nerone gulosior aut sumptuosior? Et tamen hic nunquam magnus, aut laudatus erit alicui sapienti, non magis quam C. Caligula aut uitellius, sed etiam minus. Nam et hic prandia, et cenas, et comessationes immodice frequentabat. Famosissima super ceteras fuit cena, in qua inuitatus a fratre fuit, habens duo millia lectissimorum piscium, septem millia auium. Hanc  quoque exsuperauit ipse in dedicatione patrie, quam ob immensam magnitudinem, clypeum Minerue appellauit. In hac phasianorum et pauonum cerebella, linguas phenicopterum, murenarum lactes ex certis maris partibus petitarum commiscuit. Nunquid Iulio uel Augusto maior est Metellus pontifex luxuriosus, cuius cenam facilius est referre quam intelligere? Nam et ipse famosam, imo infamem fecit cenam, et anticenium, uel, ut ait Portunianus, paracenium, tanta instruxit luxuria, ut non modo splendorem cene ciuilis, sed etiam Aegyptium luxum excederet. Siquidem cenam hanc apposuit ante cenam, echinos, ostreas erudas quantum uellent, peloridas, spondilos, turdum, asperagos, subtus gallinam altilem,  patinam ostrearum, balanos nigros, balanos albos, iterum spondilos, glycomaridas, urticas, ficedulas, bumbos, capragines, apri ungues, altilia et farina inuoluta, ficedulas, murices, et purpuras, in cena summa sinciput aprinum, patinam piscium, patinam suminis, anates, querudulas elixas, lepores saginatos, altilia assa, amulum, panes piscentes. Quis tunc luxuriam accusaret aliorum, quando tot rebus facta fuit cena pontificum? Nam et ipsa eduliorum genera uel dictu turpia sunt, et nostratibus, licet nimis in luxus splendore glorientur, pro parte inaudita. Si quis ea nosse desiderat, recenseat Saturnalia, percurrat Portuniani ciuilia instituta. Ne tamen uitiorum longe petantur exempla, maiorum erroribus suos nostra etas adiecit. Memini me  ipsum in Apulia diuitis cuiusdam interfuisse cene, que ab hora diei nona fere, usque ad duodecimam noctis, et hoc quidem tempore equidiali, protracta est. In hanc itaque Canusinus hospes, Constantinopolitanas, Babylonicas, Alexandrinas, Palestinas, Tripolitanis, Barbarorum, Syras, Pheniciasque congessit delicias, ac si Sicilia, Calabria, Apulia, Campaniaque non sufficiant conuiuium instruere delicatum. Copiam rerum, ministerii disciplinam, sedulitatem obsequii, urbanitatem hospitis plenius et melius referet uir singularis eloquii, et qui omnibus, quos uiderim, trium linguarum gratia prestat. Is quidem est Ioannes thesaurarius Eboraci. Nam et ipse interfuit. Sed, quod sine rubore fidelium dici uel audiri non potest, infidelibus, teste  Macrobio, plura turpia et luxuriosa uidebantur, que seculo nostro placent, et obtinente luxu, magnifica appellantur. Nam Titius in suasione legis Fannie obiicit seculo suo, quod porcum Troianum mensis inferant; quem illi ideo sic uocabant, quasi aliis inclusis animalibus grauidum, sicut Troianus ille equus grauidus armatis fuit. Cenam Trimalchionis apud Petronium, si potes, ingredere, et porcum sic grauidari posse miraberis, nisi forte admirationem multiplex, ignota et inaudita luxuria tollat. Et multa quidem, que nos usu uel abusu edocti non miramur, uisa sunt admiranda, imo et stupenda maioribus. Nam et porcum iam non Troianum, sed domesticum dicimus, et in hunc modum faciendo  quamplurima facimus esse Troiana. Unde M. uarro in libro tertio De agricultura: »Hoc quoque nuper institutum est, saginari et lepores, cum exceptos e leporario concludant in caueis, et loco clauso faciant pingues. Sed et cochleas luxus effecit saginatas.« Hec uarro. Nihil autem istorum luxus iam habet notam, sed est ciuilitatis insigne, quidquid incentiuum est gule.



CAP. uIII. De conuiuio philosophico, ei quod et ciuile connexum est: et de sumptuariis legibus eius.

A ciuili ad philosophicum transeamus. Licet his qui rerum substantiam perspicacius intuentur, philosophicis ciuilia uideantur esse connexa. Siquidem philosophia rerum omnium moderatrix, a conuiuiis non potest abesse ciuilibus, cum nichil omnino officiosum  sit, aut ciuile, quod non illa pertractet. Ipsa est que uniuersis prescribit modum, et dum disponit officia, etiam plebeis et uulgaribus interesse dignatur. Alioquin nichil aliud recte procedit, nisi et ipsa rebus asserat, quod uerbis docet. Quid enim prodest uerbis inanibus uentilare in scholis uirtutis officia, si non actibus et uita solidentur? Dicuntur tamen esse plebeia, que ad modestiam minus accedunt, et quasi philosophie soluta legibus ab indisciplinatione, aut esuriem inuehunt a parcitate, aut a luxu et auiditate furorem. Si apud Nasidienum conuiue conueniant, sordidus displicet apparatus, domus incomposita susurriis incrustatur, et auaritia illius, qui tricliniis preest, conuiuarum irrisoriam prouocat gulam, ut cum Aliphanis uinaria  tota inuerterint, submurmurent inuicem illud Horatii

Nos, nisi damnose bibimus, moriemur inulti. .
Hoc enim modis omnibus agitur, ut paterfamilias, cui impensa perit et opera, damnificetur. Si autem apud Cepheum discumbatur, opulentia et defectus rationis ad insaniam uergit, et facillime fit a Baccho concursus ad Martem. Hoc enim in fabulis exprimunt illa conuiuia Centaurorum, ubi Bacchi non cessant munera, donec eliciant sanguinem. Hec quidem sunt uulgarium conuiuiorum commercia, et que philosophie non temperantur arbitrio. Quos si uideris citra modestiam conuenire, non fabulosos Centauros crede, sed ueros. Semiferi enim sunt, et aura spiritus sui, aut spiritus Bacchi, inaniter intumescunt.  Nam que a plebeis, id est tenuioribus, celebrantur, interdum ciuilia, interdum philosophica sunt, nisi forte Socratis, Alcibiadis, Epicteti, aliorumque philosophorum conuiuia inciuilia opineris. Ciuilia tamen sunt, ut morem sequamur nostrum, qui pinguiori Minerua utimur, non quidem dissoluta, sed liberioris licentie, et opulenta magis et que ad communem letitiam, salua tamen modestia, magis quam ad philosophicum rigorem accedunt. Ab his ergo Nasidianite arcentur, et quicunque supercilii grauitate, et inameno uultu admissorum hilaritatem offendit. Quidquid enim in olla ferueat, aut in culina paretur, aut congestum sit in promptuario, aut in mensa resplendeat, insipidum est, et insulsum, si non hilaris uultus indicio  saporem ingerat caritatis. Nam et Iupiter, ut in fabulis est, pauperis hospitii acceptauit conuiuium, et magnas reputauit delicias quod deuota Philemonis angustia ministrauit. Et quidem de illo dictum est, sed obtinet apud omnes, quia

   super omnia uultus
Accessere boni, nec iners pauperque uoluntas. 
Est ergo ciuiliter conuiuari, hilari uultu, larga manu, diligenti officio amenare conuiuium, et quod in usum suppetit, habita ratione personarum, loci et temporis, singulis dispensare, non quidem ex tristitia uel ex necessitate, cum hilarem datorem et Deus diligat. In usus istorum licet et Catio

Ponere signa nouis preceptis, qualia uincant
 Pythagoran, Anytique reum, doctumque Platona. 
Porro conuiuia philosophica omnino castigata, et suis regulis limitata sunt, ut qui uersantur in his, possint nulla cibi et potus impediente molestia, suis officiis inseruire. Sobria enim sunt, et omni luxuria castigata, non impediunt Socratem ne positiuam iustitiam exsequatur: a naturali inquisitione Platonem non reuocant, memoriam rerum gestarum non excutiunt Critie. Timeus non prohibetur causas rerum omnium aperire, nec aliquis a quocunque uirtutis officio retardatur. Hic nec tristitiam, nec uultum nubilum contingit in bonis ducere, nec Crassum illum, quem Cicero auctore Lucilio, semel  in uita risisse scribit, magnopere admirari. Adsunt utique uoluptates, sed que lasciuia careant. Adest grauitas, sed que letitiam non excludat. Habent autem et hec conuiuia suas sumptuarias uel cibarias leges: non tamen ut rebus, sed ut personis parcant. Res enim quatenus utilitas, aut honestas exposcit, effundere non uerentur. Siquidem in eis nil sapienti charum est, preter usum. uidetur autem beatus Hieronymus ad custodiam sobrietatis, cuius iucundissima et utilissima uoluptas est, egregiam statuisse cibariam legem. Ait ergo: »Adesse debet ratio, ut tales et tantas sumamus escas, quibus non oneretur corpus, nec libertas anime pregrauetur: quia et comedendum est, et deambulandum, et dormiendum, et digerendum, et postea inflatis uenis  incentiua libidinis sustinenda. Luxuriosa res est uinum, et contumeliosa ebrietas. Omnis autem qui cum his miscetur, non erit sapiens. Nec tales accipiamus cibos, quos aut difficulter digerere, aut comesos magno partos et perditos labore doleamus. Olerum, et pomorum, ac leguminum, et facilior apparatus est, et arte impendiisque coquorum non indiget, et sine cura sustentat humanum genus. Moderateque sumptus, quia nec auide deuoratur, quod irritamenta gule non habet, leuiori digestione concoquitur. Nemo enim uno et duobus cibis, hisque uilibus, usque ad inflationem uentris oneratur. Que diuersitate carnium, et saporis delectatione concipitur, cum uariis nidoribus fumant patine, et ad esum sui expleta esurie quasi captiuos trahunt.  Unde et morbi ex saturitate nimia concitantur, multique impatientiam gule uomitu remediantur, et quod turpiter ingesserunt, turpius egerunt.« Sed forte nimis austerus uidetur esse Hieronymus, et cuius edicto difficillimum sit parere. Esto, liceat contemni Hieronymum, Stoicorum uilescat auctoritas, excludantur Peripatetici, dum uel Epicurus uoluptatis assertor audiatur. Testantur enim, ut de nostris taceam, Seneca, et multi alii clari inter philosophos, quos ille omnes libros suos repleret oleribus, et pomis, et uilibus cibis, dicens esse eis uiuendum, quia carnes et exquisite epule, ingenti cura et miseria preparentur, maioremque penam habeant in querendo, quam uoluptatem in abutendo. Corpora autem nostra, cibo tantum et potu indigere.  Ubi aqua et panis sit, et cetera his similia, ibi nature satisfactum. Quidquid supra fuerit, non ad uite necessitatem spectare, sed ad uitium uoluptatis. Bibere et comedere, non deliciarum ardorem, sed sitim famemque restringere. Qui carnibus uescuntur, indigere etiam his, que non sunt carnium. Qui autem simplici uictu utuntur, eos carnes non requirere. Sapientie quoque operam dare non possumus, si mense abundantiam cogitemus, que labore nimio et cura indiget. Cito expletur nature necessitas: frigus et fames simplici uestitu, et cibo expelli potest.

Hoc quidem Epicurus, licet a turpi sequacium grege contraxerit infamie notam. Porro Aristoteles  docet a quibus sit uoluptatibus precipue abstinendum: »Cum enim de quinquepartito sensuum fonte uoluptas oriatur, illam que est gustus et tactus, id est cibi et uentris, solam hominibus communem dicit esse cum belluis, et idcirco in pecudum ferorumque animalium numero habetur, quisquis hac uoluptate ferarum occupatur. Cetere ex tribus aliis sensibus proficiscentes, hominum tantum proprie sunt. Quis ergo habens aliquid humani pudoris, uoluptatibus istis duabus, ceundi atque comedendi, que homini cum sue atque asino communes sunt, gratuletur?« Hoc Aristoteles. Socrates autem dicebat multos homines propterea uelle uiuere, ut ederent et biberent; se bibere atque esse, ut uiueret. Unde satyricus:

 Summum crede nefas animam preferre pudori,
Et propter uitam uiuendi perdere causas. 
Refert ualerius uini usum olim Romanis feminis fuisse ignotum, ne scilicet in aliquod dedecus prolaberentur, quia proximus a libero patre intemperantie gradus ad inconcessam uenerem esse consueuit. Conuiuium etiam solemne maiores constituerunt, idque caristia appellatum est, cui preter cognatos et affines nemo interponebatur, ut si qua inter necessarias personas querela esset orta, apud sacra mense, et inter hilaritatem animorum, et fautoribus concordie adhibitis, tolleretur. Senectuti iuuentus ita cumulatum et circumspectum honorem  reddebat, tanquam maiores natu adolescentium communes patres essent. Quocirca iuuenes ita senectutem die, ut aliquem ex patribus conscriptis, aut propinquum, aut paternum amicum, ad curiam deducebant, affixique ualuis exspectabant, donec reducendi officio fungerentur. Qua quidem uoluntaria statione, et corpora et animos ad publica officia impigre sustinenda roborabant. Breuique processu in lucem uirtutum suarum uerecunda laboris meditatione ipsi doctiores erant. Inuitati ad cenam, diligenter querebant quinam ei conuiuio interessent, ne senioris aduentum discubitu precurrerent. Sublataque mensa, priores consurgere et abire patiebantur. Ex quibus apparet cene quoque tempore, quam parco, et quam modesto sermone,  his presentibus, soliti sint uti maiores natu in conuiuiis. Ad tibias egregia superorum opera carmine comprehensa pangebant, quo ad ea miranda uirtutem alacriorem redderent. Quid hoc splendidius, quid etiam utilius certamine? Pubertas suum canis decus reddebat, defuncta uiri cursu etas, ingredientes actuosam uitam fauoris nutrimentis prosequebatur. Quas Athenas, quam scholam, que alienigena studia, huic domestice discipline pretulerim? Inde oriebantur Camilli, Scipiones, Fabricii, Fabii, et Marcelli. At, ne singula Romani imperii lumina percurrendo, sim longior, inde superioris celi clarissima pars diui Cesares effulserunt. Hec ualerius. Sed et ipse Plato, cum esset diues, pro tempore tamen et conditione, et toros eius Diogenes  lutatis pedibus conculcaret, ut posset uacare philosophie, elegit academiam, uillam ab urbe procul, non solum desertam, sed etiam pestilentem, ut cura et assiduitate morborum, libidinis impetus frangeretur: discipulique sui nullam aliam sentirent uoluptatem, nisi earum rerum, quas discerent. Est autem uia omnibus preclusa disciplinis, si comes sapientie sobrietas amouetur. Quam utique tenere non possunt, qui clamitant apud insulsos »omnia siccis dura esse proposita.« Ego quidem noui hominem longe inferiorem Platone, nisi quia Christianus est, nec licitum arbitror Christiano preferre uel Platonem: noui, inquam, hominem egrotatiuum, morborum incursu assiduo, dum tamen non excrescant super id quod ferre potest,  gaudentem, ut carnis lasciuia conteratur, et spiritus erigatur, et roboretur in agnitionem Dei, contemptum mundi, et exercitium uirtutis, et id solum desiderantem, dum sensus anime et corporis seruentur incolumes, et ipse uiolentia egritudinis a gerendis non reuocetur, aliquod flagellum, leue tamen, et infirmo tolerabile, de manu Domini exspectantem, et amplectentem. Platonici ergo, et Stoici in templorum lucis et porticibus uersabantur, ut admoniti augustioris habitaculi sanctitate, nichil aliud quam de uirtutibus cogitarent. Hanc autem meditationem non habent illi, quorum Deus uenter est , et exspectatio in confusionem, quorum gloria stercus, et ignis, et uermis. uidetur et Apostolus his, quos ad ueram erudit philosophiam,  sumptuariam prescribere legem, dicens: Habentes uictum et uestitum, his contenti simus . Ceterum ut cum mei similibus, pinguiori Minerua utens, mitius agam, omnia que usus necessitatis, aut uere honestatis alicuius in se, aut in suis, adhibita ratione, et deducta abutendi licentia exigit, in alimentorum et indumentorum rationem cadant. Nam et hoc philosophia clientibus suis indulget, et solius immoderationis cohibet intemperantiam.



CAP. IX. Quod etiam in sacra Scriptura sunt optime ciuilitatis regule: et quod nichil uirtute ciuilius: et que sunt regule ciuilitatis in conuiuiis obseruande: et de uerecundia.

Dictum est philosophiam totius ciuilitatis, et omnium agendorum esse magistram, et eorum que in  conuiuiis exercenda sunt, officia dispensare. Cum sint ergo plura ciuilitatis precepta, illius qui omnibus philosophis et sapientibus antecellit, et qui quouis philosopho ciuilior est, ciuilis regula uidetur merito anteponenda posterioribus. Ait ergo: Cum inuitatus fueris ad nuptias, noli locum preoccupare primum, ne forte honoratior te sit inuitatus, et dicat tibi, qui te inuitauit: Da huic locum, et tunc incipias cum rubore nouissimum locum tenere. Sed recumbe in nouissimo loco, ut cum te uiderit, qui te inuitauit, dicat tibi: Amice, ascende superius, et erit tibi gloria coram simul discumbentibus . Deinde hunc articulum, quasi generali loco confirmans ait: Omnis enim qui se exaltat humiliabitur, et qui se humiliat exaltabitur . Et licet religionis potius  quam ciuilitatis uideatur edictum, ego religionis formam a ciuilitate non diuido, cum nichil ciuilius sit, quam cultui uirtutis insistere. Ceterum nec ualuifragam admittit legem, nec letitiam excludit, nec lautiorem refugit apparatum, gule tamen irritamenta non querit. Ait enim: Tauri mei et altilia occisa sunt . Et ubi redeunti prodigo pater pius iucundum instruxit conuiuium, ad conciliandam letitiam, symphoniam admisit et chorum. Occisus est uitulus saginatus, et ne uestis abiecta conuiuium deuenustet, annulus et stola ministrorum officio in usum nudi et ornatum promitur de conclaui. Sicut autem dignis liberalitatis ostia patent, ita sunt turpibus precludenda. Nam et fatue uirgines, licet pulsent ad ianuam, ob stultitie  notam repulsam patiuntur, ne forte eiiciantur admisse Constat enim quod

Turpius eiicitur, quam non admittitur hospes, 
et tamen sine nota eiicitur, si sua turpitudine deformet conuiuium. Siquidem et ille eiectus est, qui uestem non habuit nuptialem. Hec autem licet mysticum habeant intellectum, nichilominus in ipsa superficie ciuilitatis preferunt rudimenta. Nam et illud quidem fideliter sonat ad litteram, quod Apostolus precipit: Si quis frater nominatur fornicator, aut auarus, aut idolis seruiens, cum huiusmodi nec cibum sumere . Ad hoc ergo est liberali domui ianua, ut lasciuos, criminosos, et infames excludat. Ad hoc ianitorem habet, aut ostiarium, ne quis insulsus irruat, et ut sit qui dignos et admittendos  reuerenter excipiat, honeste alloquatur, solatietur ignotis, instruat nouitatis ignaros, et cum opportunitas fuerit, ad dominum introducat. Est et rerum copia sine luxu; iucunditas sine lasciuia; et usus rerum licentiosus, imo liber, sed uirtute incolumi. Nam conuiuium Herodis, aut Pharaonis, dum immoderatam ad gestus saltatricis, aut feruorem uini, letitiam concipit, fine tragico exit, et homicidio maculatur. Hoc etiam nec gentilium grauitas approbat. ualerius auctor est, quod Porcius Cato Lucium Flaminium sustulit a numero senatorum, quia aliquem damnatum impie securi percusserat, tempore tamen supplicii, sed ad arbitrium et spectaculum conuiuantis muliercule, cuius amore tenebatur allectus. Sed et Lucius Flaccus, et collega eius, censores,  Duronicum senatu mouerunt, quod legem de cercendis conuiuiorum sumptibus latam, tribunus plebis abrogauerat, mirifica note causa. Quam enim impudenter Duronius rostra conscendit, illa dicturus! »Freni sunt iniecti uobis, Quirites, nullo modo perpetiendi. Alligati et constricti estis amaro uinculo seruitutis. Lex enim data est, que nos frugi esse iubet. Abrogemus ergo illud horride uetustatis rubigine obsitum imperium. Etenim quid opus est libertate, si uolentibus luxu perire non licet!« Est et alia in sacris litteris ciuilitatis nota, ut ab initio gratiarum precedant actiones. Nam et illud constat, quod liberalissimus, et ciuilissimus, aut facetissimus paterfamilias, qui de quinque panibus satiauit quinque millia conuiuarum, panem antequam, frangeret,  benedicere consueuit. Sed et illud celebre est sapientis, quod philosophia, que unicum munus est deorum, et disciplina disciplinarum, honoranda est antiloquio. Ciuile quoque est, et sacris litteris consentaneum, aut omnino silere in mensa, ut audias ad profectum, aut unde proficiant alii, aut sine culpa letentur, doctum proferre sermonem. Siquidem et inter comedendum Dominus parabolas, aut uerba uite frequenter auditoribus miscet. Sunt autem nimis tristia, et fere ciuilitatis ignara, ubi citra uoluptatem audiendi, solus uenter impletur, aut ubi clamore anserino et ineptis fabulis, conuiuia perstrepunt. Nec est qui musicam arceat, cum ars innocens sit, adeo quidem, ut eam Socrates discere in senectute curauerit.

 Cantabunt mihi Dametas, et Lyctius Aegon.
ciuile est:

Saltantes Satyros imitabitur Alphesibeus, 
ad plebeia transit. Illa ergo que aptiora sunt, et uitiis magis aduersa, proferenda sunt uerba, et que luxuriam iugulant, amota tamen uel tenui suspicione auaritie. Licet enim intemperantibus sit sopita uena ingenii, non omnino exstinctam esse, correctus Polemio testis est. Hic autem perdite luxurie adolescens Athenis fuit, neque illecebris eius tantummodo, sed et ipsa infamia gaudens. Cum e conuiuio, non post occasum solis, sed post ortum surrexisset, domumque rediens, Xenocratis philosophi  patentem ianuam uidisset, uino grauis, unguentis delibutus, sertis capite redimito, perlucida ueste amictus, refertam turba doctorum hominum scholam eius intrauit: nec contentus tam deformi introitu, consedit; et ut clarissimum eloquium, et prudentissima precepta temulentie lasciuiis eleuaret. Orta deinde, ut par erat, omnium indignatione, Xenocrates uultum in eodem habitu continuit, omissaque re, quam disserebat, de modestia ac temperantia loqui cepit. Cuius grauitate sermonis resipiscere coactus Polemio, primum coronam capiti detractam proiecit: paulo post brachium intra pallium reduxit. Procedente tempore oris conuiualis hilaritatem deposuit. Ad ultimum totam luxuriam exuit, uniusque orationis saluberrima medicina sanatus,  ex infami ganeone maximus philosophus euasit. Peregrinatus est itaque huius animus in nequitia, nec habitauit: diuertit paulum, sed nequaquam domicilium fixit. Postremo unum est ad quod totius philosophici cetus tendit intentio, scilicet finis honestus, letus exitus et iucundus, qui plane euenire non poterit, nisi philosophia omnibus officinis, et omnium ministris officiorum custodem adhibeat uerecundiam, que parens est, ut ait Cassianus, omnis honesti consilii, solemnium officiorum tutela, magistra innocentie, cara proximis, accepta alienis, priuatas negligens facultates, ut communes amplificet, omni loco, omni tempore pre se fauorabilem gerens uultum. Adeo quidem, ut etiam inuerecundis feratur accepta. Athenis quidam ultime senectutis,  cum spectatum ludos in theatrum uenisset, eumque nemo e ciuibus sessum reciperet, ad Lacedemoniorum legatos forte peruenit, qui hominis etatem, canos eius et annos, assurgendi officio uenerati sunt, sedemque ei inter ipsos honoratissimo loco dederunt. Quod ubi fieri populus aspexit, maximo plausu aliene urbis uerecundiam comprobauit. Ferunt tunc unum e Lacedemoniis dixisse: »Ergo Athenienses quid sit rectum sciunt, sed id facere negligunt.«



CAP. X. Regula conuiuandi, sensu, et fere uerbis Macrobii, sumpta de libro Saturnaliorum: et de scommatibus: et de cauenda ebrietate: et de obseruantia conuiuantium: et de C. Claudio Cesare dicente, quod sicut naute scopulum fugiunt, sic fugiendum est infrequens et insolens uerbum.

uidentur autem forte parum ciuilia, et superstitiosa  nimis, que de sacris apicibus proferuntur. Ceterum ut mitius agamus nobiscum, gentilium philosophorum conuiuandi regula in medium proferatur. Et quidem plures in hanc partem officiorum precepta dederunt, sed ad presens pauci sufficiunt. Inter alios Saturnaliorum liber primus occurrit, talis, si inspiciatur recte, et tantus, ut nichil aliunde oporteat mutuari. Eum ergo in presenti capitulo non tam uestigiis, quam passibus decreuimus imitari, et ex opulentia promptuarii sui, cellule nostre supplere angustias. Siquidem conspicuus est in sententiis, in uerbis floridus, et tanta morum uenustate redundans, ut in institutione conuiuii et dispensatione, Socraticam uideatur dulcedinem propinare. Ait ergo: Scio philosophiam, que rerum omnium  moderatrix est, hoc primum obseruaturam, ut secum estimet presentium ingenia conuiuarum, et si plures peritos, uel saltem amatores sui in conuiuii societate repererit, sermonem de se patietur agitari. Quia uelut pauce littere mute, disperse inter multas uocales, in societatem uocis facile mansuescunt, ita rariores imperiti, gaudentes consortio peritorum, aut consonant si qua possunt, aut rerum talium capiuntur auditu. Si uero plures ab institutione discipline eius alieni sunt, prudentibus qui pauciores intererunt, sauciet dissimulatione sui, et patietur loquacitatem maiori parti amicitiorem sanare, ne rara nobilitas a plebe tumultuosiore turbetur. Et hec est una de philosophie uirtutibus. Quia cum orator non aliter nisi orando probetur, philosophus  non minus tacendo pro tempore, quam loquendo, philosophatur. Sic ergo pauci qui aderunt doctiores, in consensum rudis consortii, salua et inter se questione migrabunt, ut omnis discordie suspicio facessat. Nec mirum, si doctus faciet, quod fecit quondam Pisistratus Athenarum tyrannus. Qui cum filiis suis rectum dando consilium non obtinuisset assensum, et ideo esset in simultate cum liberis: ubi hoc emulis causam fuisse gaudii comperit, ex illa discordia sperantibus in domo regnantis nasci posse nouitatem, uniuersitate ciuium conuocata, ait, succensuisse quidem se filiis, non acquiescentibus patrie uoluntati, sed hoc postea sibi uisum esse paterne aptius pietati, ut in sententiam  liberorum ipse concederet. Sciret igitur ciuitas, sobolem regis cum patre concordem. Hoc commento spem detraxit insidiantibus regnantium quieti. Ita in omni genere uite, precipueque in letitia conuiuali, omne quod uidetur absonum, in unam concordiam soni, salua innocentia, redigendum est. Sic Agathonis conuiuium, quia Socratas, Phedros, Pausanias et Herisimacos habuit, uerbum nullum nisi philosophicum sensit. At uero Alcinoi, uel Didonis mensa, quasi solis apta deliciis, habuit hic Iopam, illa Polyphemum cithara canentes. Nec deerant apud Alcinoum saltatores uiri, et apud Didonem Bitias sic hauriens merum, ut se totum superflua eius infusione prolueret. Nonne si quis aut inter Pheacas, aut apud Penos, sermones de sapientia erutos, conuiualibus  fabulis miscuisset, et gratiam illis cetibus amicam perderet, et in se risum plane iustum moueret? Ergo prima eius obseruatio erit estimare conuiuas. Deinde ubi sibi patere locum uiderit, non de ipsis profunditatis sue inter pocula secretis loquetur, nec nodosas et anxias, sed utiles quidem, faciles tamen, mouebit questiones. Nam sicut inter illos, qui hoc exercitii genus habent in mediis saltare conuiuiis, si quis ut se amplius exerceat, sodales uel ad cursum, uel ad pugillatum lacessiuerit, quasi ineptiis relegabitur ab alacritate conuiuii: sic apud mensam quandoque philosophandum est, ut crateri liquoris ad letitiam nati adhibeatur non modo nympharum, sed musarum quoque admistione temperies. Nam si, ut fateri necesse est, in omni  conuentu aut tacendum est, aut loquendum; queramus, silentiumne conuiuiis, an opportunus sermo conueniat. Si enim, ut apud Athenas Atticas Areopagite tacentes iudicant, ita inter epulas oportet sileri; non est ultra querendum inter mensas philosophandum sit, necne. Si uero non erunt muta conuiuia, cur ubi sermo permittitur, honestus sermo prohibetur? Maxime cum non minus, quam dulcedo uini, hilarent uerba conuiuium. Quid hoc, inquis, ad philosophiam? Imo nichil tam cognatum sapientie, quam locis et temporibus aptare sermones, personarum, que aderunt, estimatione in medium uocata. Alios enim relata incitarunt exempla uirtutum, alios beneficiorum, nonnullos modestie, ut et qui aliter agebant, sepe auditis talibus, ad emendationem  uenirent. Sic autem uitiis irretitos, si et hoc in conuiuiis exegerit loquendi ordo, feriet philosophia non sentientes, ut Liber pater thyrso fecit, per obliquationem circumfuse hedere latente mucrone, quia non ita profitebitur in conuiuio censorem, ut palam uitia castiget. Ceterum his obnoxii repugnabunt: et talis erit conuiuii tumultus, ut sub huiusmodi inuitati uideantur edicto:

Quod superest, leti bene gestis corpora rebus
Procurate uiri, et pugnam sperate parati. 
Ergo si opportunitas necessarie reprehensionis emerserit, sic a philosopho proficiscetur, ut et tecta et efficax sit. Quid mirum si feriat sapiens,  ut dico, non sentientes, cum interdum sic reprehendat, ut et reprehensus hilaretur? Nec tantum fabulis suis, sed interrogationibus quoque uim philosophie nichil ineptum loquentis ostendet. Hanc ergo nullus honestus actus, locusue, cetus nullus excludat, que ita se aptat, ut ubique sic appareat necessaria, tanquam abesse illam nefas fuerit. Et post pauca, ledorie et scommatis differentiam facit, que sic interdum proferuntur a sapiente, ut non modo amaritudine careant, sed afferant tempestiuam dulcedinem. Deinde interrogandi ciuilitatem, uel facetiam docet. Qui uult ergo amenus esse consultor, ea interroget, que sunt interrogato facilia responsu, et que scit illum sedula exercitatione didicisse. Gaudet  enim quisque prouocatus ad doctrinam suam in medium proferendam, quia non uult latere, quod didicit, maxime si scientia, quam labore quesiuit, cum paucis illi familiaris, et plurimis sit incognita, ut de astronomia, uel dialectica, ceterisque similibus. Tunc enim uidentur consequi fructum laboris, cum adipiscuntur occasionem publicandi que didicerant sine ostentationis nota; qua caret, qui non ingerit, sed inuitatur ut proferat. Contra magne amaritudinis est, si coram multis aliquem interroges, quod non opima scientia quesiuit. Cogitur enim aut negare se scire, quod extremum uerecundie damnum putant, aut respondens temere se euentui ueri falsiue committere. Unde sepe nascitur inscitie proditio, et hoc omne infortunium  pudoris sui imputat consulenti. Nec non et qui obierunt maria et terras, gaudent cum de ignoto multis, uel terrarum situ, uel sinu maris interrogantur, libenterque respondent, et loca describunt, modo uerbis, modo radio: gloriosum putantes que ipsi uiderant, aliorum oculis obiicere. Quid duces uel milites, quam fortiter a se facta semper dicturiunt, et tamen tacent arrogantie metu. Nonne hi si ut hec referant inuitentur, mercedem sibi laboris estimant persolutam, renumerationem putantes inter uolentes narrare que fecerant? Adeo autem id genus narrationis habet quemdam glorie saporem, ut si inuidi uel emuli forte presentes sint, tales interrogationes obstrependo discutiant, et alias inserendo fabulas,  prohibent illa narrari, que solent laudem creare narranti. Pericula quoque preterita, uel erumnas penitus absolutas qui euasit, ut referat gratissime prouocatur. Nam qui adhuc in ipsis uel paululum detinetur, horret admonitionem, et formidat relatum, ut uirgilius:

Forsan et hec olim meminisse iuuabit. 
Iuuat si quem dicere iusseris amici sui repentinam felicitatem, quam sponte non audebat dicere, uel tacere, modo iactantie, modo malitie metu. Qui uenatibus gaudet, interrogatus de silue ambitu, de ambage lustrorum, de uenationis euentu. Religiosus si adest, da illi referendi copiam, quibus  obseruationibus meruerit auxilia deorum, quantus illic ceremoniarum fructus, quia et hoc genus religionis existimant, numinum beneficia non tacere. Adde quod uolunt se amicos numinibus estimari. Si uero et senex presens est, habes occasionem qua plurimum illi contulisse uidearis, si eum interroges, uel que ad illum omnino non pertinent. Est enim huic etati loquacitas familiaris. Ut uero ad scommata redeamus, illa que plus urbanitatis, et minus amaritudinis habent, sunt interiacienda conuiuiis, ut sunt illa que de nonnullis corporum uitiis aut parum, aut nichil gignentia doloris, ut si in caluitium cuiusquam dicas, aut nasum, uel curuam erectionem, seu Socraticam depressionem. Hec enim quanto minoris infortunii sunt, tanto  suauius ledunt. Contra oculorum orbitas non sine excitatione commonitionis obiicitur. Quippe Antigonus rex Theocritum Chium, de quo iurauerat quod ei parsurus esset occidit propter scomma ab eodem de se dictum. Cum enim quasi puniendus ad Antigonum raperetur, solantibus eum amicis ac spem pollicentibus, quod omnimodo clementiam regis experturus esset, cum ad oculos eius uenisset, respondit: »Ergo impossibilem mihi dicitis spem salutis.« Erat autem Antigonus uno orbatus oculo, et importuna urbanitas maledicacem luce priuauit. Nec negauerim philosophos quoque incurrisse per indignationem hoc genus scommatis. Nam cum regis libertus, ad nouas diuitias nuper erectus, philosophos ad conuiuium congregasset, et irridendo  eorum minutulas questiones scire se uelle dixisset, cur et ex nigra, et ex alba faba, pulmentum unius coloris edat: Aridices philosophus indigne ferens: »Tu nobis, inquit, absolue, cur et de albis, et de nigris loris, similes macule gignantur.« Commendat scomma et conditio dicentis, si in eadem causa sit, ut si alium de paupertate pauper irrideat, si obscure natum, natus obscure. Nam Tarseus Amphias cum ex hortulano diues esset, et in amicum quasi degenerem nonnulla dixisset, mox subiecit: »Sed et nos de eisdem seminibus sumus, et omnes pariter letos fecit.« Illa uero scommata directa letitia eum, in quem dicuntur, infundunt, ut si uirum fortem uituperes quasi salutis sue prodigum, et pro aliis mori uolentem.  Aut si obieceris liberali, quod res suas profundat, minus sibi quam aliis consulendo. Sic et Antisthenem Cynicum magistrum suum solebat, uelut uituperando, laudare. »Ipse me, aiebat, mendicum fecit ex diuite, et pro domo ampla, fecit habitare in dolio.« Melius autem ista dicebat, quam si diceret: »Gratus illi sum, quia me philosophum, et consummate uirtutis uirum fecit.« Ergo cum unum nomen scommatis sit, diuersi in eo continentur effectus. Ideo apud Lacedemonios inter cetera exacte uite instituta, hoc quoque exercitii genus a Lycurgo institutum est, ut adolescentes et scommata sine morsu dicerent, et ab aliis in se dicta perpeti discerent. At si quis eorum in indignationem  ob tale dictum prolapsus fuisset, ulterius ei in alterum dicere non licebat. uerum quia letitie in conuiuiis frequenter insidiatur ira, ab huiusmodi dictis temperandum est, et questiones conuiuales in omnes proponende sunt, aut soluende. Quod genus ueteres ita ludicrum non putarunt, ut et Aristoteles de ipsis aliqua conscripserit, et Plutarchus, et Apuleius cum Frontone. Nec contemnendum sit, quod tot philosophantium meruit curam. At in exercitio rhetorum, oratorumue foro, longe commodiorem habent scommata locum. Quippe ubi motus aduersarii sepe proficit ad triumphum. Unde et hoc Ciceroni perfamiliare fuisse traditur. Ipsis quoque ledoriis crebro in contentionibus fori locus est, dum tamen ad probra  non perueniant: que etsi non quiescant fauore litigantis, cessare tamen debent ob reuerentiam iudicis, et auditorum. Offenditur enim

. . . Quibus est equus, et pater, et res,
si quis, nisi euidentissima ratione, ad probra prosiliat. Sed et qui ea sustinet patienter, fauorem omnium a temperantia uisus est meruisse. Conuiuia ergo ledorias excludunt, ne felle earum tota conuiualis dulcedo amarescat. Ad id quod hilaritatem conciliat, modestie consciam, undique conquirendum. Iocus enim comis, et uenustus conuiuantium risus, omnibus parentheticis iucundior est. Siquidem eleganter, licet in persona derisoris, ethicus ait: »Sed conuiuatoris, uti ducis ingenium, res aduerse nudare solent, celare secunde.« Sed et  uini indulgentia, licet dici soleat, quia »siccis Deus omnia dura« proposuit, modum habet, etsi fuerint qui Platonis auctoritate ea passim crediderint haurienda.

Laudibus arguitur uini uinosus Homerus. 
Et Plato ab eisdem uinosus conuincitur exstitisse. Certum est utrumque eorum uini laudasse usum, quod et naturam roborat, et acuit ingenium, et ad res gerendas animum remissum accendit. At Platonem inter minuta et modesta pocula, iucundiorem liberalioremque inuitationem probasse fidelius traditur, que fieret sub quibusdam quasi arbitris, sobriisque magistris conuiuiorum. Et hoc est quod  in primo, et secundo de legibus, non inutile uiris esse decernit. Nam et modicis honestisque inter bibendum remissionibus, refici integrarique animos ad instauranda sobrietatis officia existimauit, redditosque sensim letiores, ad intentiones rursus capessendas fieri habiliores, et simul si qui penitus in his affectionum cupiditatumque errores inessent, quos celaret alios pudor reuerens, ea omnia sine graui periculo libertate per uinum data detegi, et ad corrigendum medendumque fieri opportuniora. Atque hoc Plato ibidem dicit: Non diffugiendas esse huiuscemodi exercitationes aduersus uini uiolentiam propulsandam. Neque ullum unquam continentem prorsus, aut temperantem satis fideliter uisum esse, cui uita non inter ipsa errorum pericula,  et in mediis uoluptatum illecebris explorata sit. Nam cui licentia, gratieque omnes conuiuiorum incognite sunt, quique illarum omnino expers sit, si eum forte ad participandas huiusmodi uoluptates aut uoluntas tulerit, aut casus induxerit, aut necessitas impulerit, mox deliniri, et capi, neque mentem eius animumque consistere. Congrediendum igitur, et tanquam in acie quadam cum uoluptariis rebus, cumque ista uini licentia cominus decernendum, ut aduersus eos non fuga, nec absentia simus tuti, sed uigore animi et constanti presentia, moderatoque usu temperantiam continentiamque tueamur, et calefacto simul refectoque animo, si quid in eo uel frigide tristitie, uel torpentis uerecundie fuerit, abluamus. Poterit auctoritas  Platonis mouere complures, sed mihi nimis arduus, et temerarius infirmioribus animis uidetur, cum Baccho, imo et cum quauis uoluptate congressus. Si Loth uir iustus, et dignus qui de Sodomorum eriperetur incendio, impellente uini stimulo corruit in incestum; si Ne femora denudauit, fide et perseuerantia boni subtractus diluuio, alter humani generis pater et salutis opifex, quis tuto congreditur, nisi forte se ipsum tantis ducat patribus preferendum? Ut tamen Platonis non reluctemur edicto, congredi cum uoluptate sit fortius, dum tamen tutius sit fugere, et illius declinare conflictum. Nec memini quemquam me inuenisse de prouocatoribus uoluptatum, quem non legerim cecidisse. Eo forte spectant figmenta petica, que orgia  sine furore transacta non recolunt, nec erubescunt sacra Bacchi cruore, parricidiis, et multiplicibus flagitiis maculare. Est preterea in conuiuiis obseruandum, ut instruende familie, et domus regende cura, et seruilis obsequii moderatio, uni alicui demandetur; ne quid ineptum et imparatum appareat, ne quid stupendum, aut erubescendum emergat, ne dominum oporteat ad se gerendorum reuocare sollicitudinem, et ut dici solet, quasi in humeris portare conuiuas. uitet etiam, qui conuiua comis esse uoluerit, consiliandi consuetudinem, uerbique secreti faciendi morem, eo quod in conuiuiis, id est in iucundo amicorum conuiuantium cetu, debent omnia esse nuda, et in amore et fide nichil debet  esse absconditum, sed si fieri posset, oculos in pectora sua inuicem mutuo transferre conspectu. Nullus enim locus, actitandis consiliis, aut uix ullus ineptior est. Siquidem uerba secreta solent assidentibus exclusis esse molesta. Nam ipsa exclusio habet imaginem diffidentie. Sed et in his, que palam dicentur, fideliter exsequendum erit, quod in primo libro de analogia scripsit C. Claudius Cesar, uir excellentis ingenii, magneque prudentie. Ait enim: »Tanquam scopulum naute fugiunt, sic fugiendum est infrequens atque insolens uerbum.« Et quidem numerum conuiuarum expresserunt antiqui, ut nec pauciores essent, quam Gratie, que clauduntur ternario, nec plures quam Muse, id est nouem, aut in summa, Gratiarum et Musarum  explerent numerum, ad duodenarium ascendentes. Obtinuit tamen apud eos qui rectius intuentur, ut in his officium patrisfamilias latissime pateat.



CAP. XI. De molestiis et oneribus coniugiorum, secundum Hieronymum et alios philosophos: et de pernicie libidinis: de mulieris Ephesie, et similium, fide.

Sicut ergo sobrietas in conuiuiis necessaria est, ita rebus omnibus necesse est adesse modestiam. Siquidem de saturitate libido, de libidine immunditia, et multiplex pernicies generatur. At ex his nichil nisi dolor penitudinis sequitur: et bene agitur cum merentibus, si fructuosa sit penitudo. Unde hebetati cordis uidetur opinio, que sine expletione  libidinis, diffinit perfectam non esse uoluptatem. Traditur hoc sensisse Epicurum. Sed quidquid gregis illius grunniant sues, tam immundam, et tam funestam uocem nulli philosophorum arbitror placuisse, nedum Epicuro; qui tantus fuit, ut inter philosophos propriam fecerit sectam. Sunt eius, auctore Seneca, egregia multa, que passim possunt apud philosophos inueniri, et pro parte expressa sunt, et congesta in libro, qui de uestigiis, siue de dogmate philosophorum inscribitur. Sileni senis inueterati uidetur amentia, potius quam sententia philosophi, et est certe asello cui insidebat brutior, cui hoc nequitia potuit suadere. Id ipsum forte innuunt figmenta gentilium, que delirum senem uino estuantem, aliis nature obtemperantibus,  et quiete fessa recreantibus corpora, Lotide pre ceteris captum referunt, et tandem cum omnium irrisione, quem nec etas, nec uerecundia refrenabat, asini sui ruditu reuocatum. Omnis ergo uoluptas libidinis turpis est, ea excepta, que excusatur federe coniugali, et indulte licentie beneficio, quidquid erubescentie poterat inesse, abscondit. Unde et nuptie a nubendo dici maiores tradiderunt, quia pudenda humane infirmitatis nubit, id est abscondit, ut ait Nonnius Marcellus, indulgentia legis. Inoleuit etiam consuetudo, ut quos in commercium carnis ecclesie iungit auctoritas, pallio uelentur altaris, aut alio ab ecclesia constituto, ut torus qui Christo conciliante construitur, sic in fide  castitatis, fragilitatis sue maculas contegat, ut totius sit probri, aut confusionis ignarus. Preferuntur et faces, lampades, et luminaria accenduntur, quia geminum torum, qui palam, et non sua urgente libidine, sed honesta consentientium uoluntate sternitur, decus boni coniugalis illustrat. Nam Hymeneus lucem amat, et alacer pharetra puer Cupido, furtiuam succedens flammam, latebras et angulos querit. Licet autem honesta sit, et utilis copula maritalis, angustie quam letitie fecundior est. Parit enim in dolore uel filios: nec aliquem producit fructum, quem non amaritudo precedat, aut sequatur. Unde, referente ualerio, Socrates humane sapientie quasi quoddam terrestre oraculum, ab adolescentulo quodam consultus, utrum  uxorem duceret, an se omni matrimonio abstineret, respondit, eum, utrum eorum fecisset, acturum penitentiam. »Hic te, inquit, solitudo, hic orbitas, hic generis interitus, hic heres alienus excipiet. Illic perpetua sollicitudo, contextus querelarum, dotis exprobratio, affinium graue supercilium, garrula socrus, lingua subcesoria alieni matrimonii, incertus liberorum euentus.« Non passus est iuuenem in contextu rerum asperarum, quasi lete materie facere delectum. Concinit in hunc modum totus recte philosophantium chorus, ut si qui Christiane religionis abhorrent rigorem, discant uel ab ethnicis castitatem. Non tamen quod coniugali detraham castitati, sed centesimum, aut sexagesimum fructum, licet de radice tricesimi oriantur,  minime arbitror tricesimo componendum. Zeno, Epictetus, Aristoteles, Critolaus, et Epicureorum quamplurimi traduntur posteris hanc publicasse sententiam.

Fertur, auctor Hieronymo, aureolus Theophrasti liber de nuptiis: in quo querit, an uir sapiens ducat uxorem. Et cum diffinisset, si pulchra esset, si bene morata, si honestis parentibus orta; si ipse sanus et diues, sic sapientiam aliquando inire matrimonium, statim intulit: Hec autem raro in nuptiis uniuersa concordant. Non est igitur uxor ducenda sapienti. Primum enim impediri studia philosophie, nec posse quemquam libris et uxori pariter inseruire. Multa esse que matronarum usibus necessaria sint; pretiose uestes, aurum, gemme,  sumptus, ancille, supellex uaria, lectice, et exedra deaurata. Deinde per totas noctes garrule conquestiones. Illa ornatior procedit in publicum, hec honoratur ab omnibus, ego in conuentu feminarum misella despicior. Cur aspiciebas uicinam? Quid cum ancillula loquebaris? De foro ueniens quid attulisti? Non amicum habere possumus, non sodalem. Alterius amorem, suum odium suspicatur. Si doctissimus preceptor in qnalibet urbium fuerit, nec uxorem relinquere, nec cum sarcina ire possumus. Pauperem alere difficile est; diuitem ferre, tormentum. Adde, quod nulla est uxoris electio, sed qualiscunque obuenerit habenda, si iracunda, si fatua, si deformis, si superba, si fetida, quodcunque  uitii est, post nuptias discimus. Equus, asinus, bos, canis, et uilissima mancipia, uestes quoque et lebetes, sedile ligneum, calix et urceolus fictilis probantur prius, et sic emuntur. Scia uxor non ostenditur, ne ante displiceat, quam ducatur. Attendenda est semper eius facies, et pulchritudo laudanda, ne, si alteram aspexeris, se estimet displicere. uocanda domina, celebrandus natalis eius, iurandum per salutem illius, ut sit superstes optandum, honoranda nutrix eius et gerula. Seruus paternus et alumnus, et formosus assecla, et procurator calamistratus, et in longam securamque libidinem exsectus spado, sub quibus nominibus adulteri delitescunt. Quoscunque illa dilexerit, ingrati etiam amandi. Si totam ei domum regendam commiseris, seruiendum est. Si aliquid  tuo arbitrio reseruaueris, fidem sibi haberi non putabit, et in odium uertetur ac iurgia, et nisi cito consulueris, parabit uenena. Anus, et aurifices, et ariolos, et institores gemmarum, sericarumque uestium, si intromiseris, periculum pudicitie est; si prohibueris, suspicionis iniuria. uerum quid prodest etiam diligens custodia, cum uxor seruari impudica non possit: pudica, non debeat? Infida enim custos est castitatis necessitas, et illa uere pudica dicenda est, cui licuit peccare, sed noluit. Pulchra cito adamatur, feda facillime concupiscit. Difficile custoditur quod plures amant. Molestum est possidere, quod nemo habere dignetur. Minore tamen miseria deformis habetur, quam formosa  seruatur. Nihil tutum est, in quo totius populi uota suspirant, alius forma, alius facetiis, alius ingenio, alius liberalitate sollicitat. Aliquo modo expugnatur, quod undique incessitur. Quod si propter dispensationem domus, et languoris solatia, et fugam solitudinis ducuntur uxores, multo melius dispensat seruus fidelis obediens auctoritati domini, et dispensationi eius obtemperans, quam uxor, que in eo se estimat dominam si aduersus uiri fecerit uoluntatem, id est quod placet, non quod iubetur. Assidere autem egrotanti magis possunt amici, et uernule beneficiis obligati, quam illa, que nobis imputet lacrymas suas, et hereditatis sue spe uendat illuuiem, et sollicitudinem iactans, languentis animum desperatione conturbet. Quod si  languerit, cegrotandum est, et nunquam ab eius lectulo recedendum, aut si bona fuerit, et suauis uxor, que tamen rara auis est, cum parturiente gemimus, cum periclitante torquemur. Sapiens autem nunquam solus esse potest. Habet secum omnes qui sunt, quique unquam fuerunt boni, et animum liberum quocunque uult transfert. Quod corpore non potest, cogitatione complectitur. Et si hominum inopia fuerit, loquetur cum Deo. Nunquam minus solus erit, quam cum solus fuerit. Porro liberorum causa uxorem ducere, ut uel nomen nostrum non intereat, uel habeamus presidia senectutis, et certis utamur heredibus, stolidissimum est. Quid enim ad nos pertinet recedentes e  mundo, si nomine nostro alius non uocetur, cum et filius non statim patris uocabulum referat, et innumerabiles sint, qui appellantur eodem nomine? Aut que senectutis auxilia nutrire domi, qui aut prior te forte moriatur, aut peruersissimis moribus sit, aut certe cum ad maturam etatem peruenerit, tarde ei uidearis mori? Heredes autem et meliores, et certiores, sunt amici, et propinqui, quos iudicio eligas, quam quos, uelis nolis, habere cogaris. Licet certa hereditas sit, dum aduiuis, bene uti substantia tua, quam tuo labore quesita, in incertos usus relinquere. Hec et huiusmodi Theophrastus, que uel sola matrimoniorum angustias, et calamitates exquisite dulcedinis sufficiunt explanare. Sic refertur dixisse P. Clodius, quia improbe  Neptunum accusat, qui iterum naufragium fecit. At non illud inelegantius diceretur, quia improbe uenerem accusat aduersam, qui secundam ducit uxorem. Quis enim ei compatietur, qui semel solutus a uinculis, reuolat ad catenas. Plane indignus est libertatis honore, et quiete, qui ad excussum seruitutis recurrit iugum. Unde monstris simile est, quod hi qui non modo philosophie, sed et religionis sibi uindicant nomen, arceri nequeunt ab amplexibus mulierum. Sepe enim qui antequam nomen profiteretur alterutrum, si tamen hec, religio scilicet et philosophia, numerum faciunt, cum sine religione nemo recte ualeat philosophari, continentissime uixit: cum in aliquem gradum promotus est, nactusque quietem, prime et summe deliberationis  acumen exercet in eligenda uxore uel ducenda; aut quod nequius est, uicinorum matrimonia sollicitare, et corrumpere non ueretur. Erumpit interdum inuerecunda intemperies mulierum, quia, ut scribit Herodotus, mulier cum ueste deponit et uerecundiam. Erumpit, inquam, impudens, et in facie erubescentium populorum, genialis tori reuelat et denudat arcana, et de mariti frigiditate conqueritur, allegans hanc sufficientem et euidentem repudii uel diuortii causam, quod semiuir est, et inutilis matrimonio, qui non est promptus ad coitum. Eleganter quidem Gaufridus de Heroum uilla, familiaris meus, unius talium in causa huiusmodi confudit audaciam. Cum enim ei patronus datus esset a iudice, celebraturo, ut  putabatur, diuortium, et mulier generosa audientibus amicis et suffragatoribus, aduocato, ut fit, diligentius merita cause sue exponeret, scrutatus est ab ea uir prudens, an alium maritum quandoque habuerit. Quod cum illa negasset, quesiuit iterum an adhuc uirgo esset, dicens hoc sibi inquisitu, et scitu pernecessarium, ne a discreto iudice caperetur occasione aliqua in sermone. Illa uero hoc, uerecunde tamen, eo quod sibi non bene credebatur, asseruit. Et ille: »An simul de noctu dormire consueuerint, et se inuicem osculari et amplexari maritus et ipsa, inquisiuit.« Que omnia cum illa fateretur: »Unde ergo, inquit patronus, nosti, uirgo pudicissima, prudentissima, pudoratissima,  quod efficacem tecum uirum non impleuerit, et totius matrimonii iura persoluerit? Quis te docuit, quid sit coitus, ut eum tecum coiisse neges, inter tot oscula, tot amplexus, qui te pro libitu quoties uoluit pertractauit licentia maritali? Nam et quedam animantia certum est se inuicem osculando misceri; alia se tenuiter tangendo concipiunt; et sunt que suo grauidante calore, ab ere temperato impregnantur, et pariunt.« Hic illa tandem erubuit, hoc solum dicens, se quid ad huiusmodi captiones hisceret, non habere. Sed bene cum philosophantibus, id est cum clericis agitur, quod nemo eorum frigidus est, aut in iudicio perfusus huiusmodi macula.

Cicero rogatus ut, post repudium Terentie, sororem  Hirtii duc eret, omnino facere supersedit, dicens se non posse et uxori, et philosophie pariter operam dare. Philippum regem Macedonum, contra quem Demosthenis Philippice tonant, intreuntem ex more cubiculum, uxor exclusit irata. Qui exclusus tacuit, et iniuriam suam uersu tragico consolatus est. Gorgias rhetor librum pulcherrimum de concordia, Grecis tunc inter se dissidentibus, recitauit Olympie. Cui Melanthius inimicus eius: »Hic nobis, inquit, de concordia precipit, qui se, uxorem, et ancillulam, tres in una domo, concordare non potuit.« Aemulabatur quippe uxor eius ancillule pulchritudini, et castissimum uirum quotidianis iurgiis exagitabat. Unde ut cesset inuidia, et quies matrimoniis reformetur, ditioribus in consuetudinem  uersum est, ne quam habeant in domo pulchriorem. Socrates cum duarum uxorum iurgia uellet reprimere, in eum nouissime uerterunt impetum, et male mulctatum, fugientemque diu persecute sunt, et a solio in quo morabantur, postmodum lotio perfuderunt. In muliebrem leuitatem ab auctoribus passim multa scribuntur. Fortasse falso interdum finguntur plurima, nichil tamen impedit »ridentem dicere uerum,« et fabulosis narrationibus, quas philosophia non reiicit, exprimere quid obesse possit in moribus. Ex his enim liquet, quam facile ament, quanta oderint leuitate, quam cito obliuiscantur affectuum, et nature immemores, interdum in filios armentur, interdum in uiscera sua. Sunt alique pudicissime, licet satyricus dicat,  quoniam

Rara auis in terris, nigroque simillima cycno, 
mulier exacte castitatis. Et tragicus, nullam esse feminam tam pudicam, que non peregrina libidine usque ad furorem incendatur. Matrona quedam, referente Petronio, Ephesi tam note erat pudicitie ut uicinarum quoque gentium feminas ad spectaculum sui euocaret. Hec ergo cum uirum extulisset, non contenta uulgari more funus prosequi, crinibus sparsis et turbatis, aut nudatum pectus in conspectu frequentie plangere, in conditorium etiam prosecuta est defunctum, positumque in hypogato, Greco more, corpus custodire ac flere  totis noctibus diebusque cepit. Sic afflictantem se, ac mortem inedia persequentem, non parentes potuerunt abducere, non propinqui. Magistratus ultimo repulsi: abierunt. Complorataque singularis exempli femina ab omnibus, quintum iam diem sine alimento trahebat: assidebat egre fidissima ancilla, simulque et lacrymas commendabat lugenti, et quotiescunque defecerat positum in monumento lumen, renouabat. Una igitur in tota ciuitate fabula erat, solum illud affulsisse uerum pudicitie amorisque exemplum, omnis ordinis homines confitebantur. Cum interim imperator prouincie latrones crucibus iussit affigi, secundum illam casulam, in qua recens cadauer matrona deflebat. Proxima ergo nocte cum miles, qui cruces  seruabat, ne quis ad sepulturam corpus detraheret, notasset sibi et lumen inter monumenta clarius fulgens, et gemitum lugentis audisset, uitio gentis humane, concupiit scire quis, aut quid faceret. Descendit itaque in conditorium, uisaque pulcherrima muliere, primo quasi quodam monstro, infernisque imaginibus turbatus subsistit. Deinde ubi et corpus iacentis aspexit, et lacrymas considerauit, faciemque unguibus sectam, ratus scilicet, id quod erat, desiderium exstincti feminam pati non posse, attulit in monumentum cenulam suam, cepitque hortari lugentem, ne perseueraret in dolore superuacuo, ac nichil profuturo gemitu pectus diduceret. Omnium eadem esse, scilicet idem domicilium, et cetera, quibus exulcerate mentes ad  sanitatem reuocantur. At illa ignota consolatione percussa, lacerauit uehementius pectus, raptosque crines super pectus iacentis imposuit. Non recessit tamen miles, sed eadem exhortatione tentauit dare muliercule cibum, donec ancilla humi  odore corrupta, primum ipsa porrexit ad humanitatem inuitantis uictam manum. Deinde refecta potione et cibo, expugnare domine pertinaciam cepit, et: Quid proderit, inquit, tibi hoc, si soluta inedia fueris, si te uiuam sepelieris, si, antequam fata poscant, indemnatum effuderis spiritum?

Id cinerem, aut manes credis curare sepultos? 
uis tu reuiuiscere, reluctantibus fatis, exstinctum?  uis discusso muliebri errore, quandiu licuerit lucis commodis frui? Ipsum te iacentis corpus admonere debet ut uiuas. Nemo inuitus audit, cum uiuere cogitur, aut sumere cibum. Itaque mulier aliquot dierum abstinentia sicca, passa est frangi pertinaciam suam. Nec minus auide repleuit se cibo, quam ancilla que prior uicta est. Ceterum scitis quid plerumque tentare soleat humanam satietatem. Quibus blanditiis impetrauerat miles ut matrona uiuere uellet, eisdem etiam pudicitiam eius aggressus est. Nec deformis, aut infacundus iuuenis caste uidebatur, ancilla gratiam conciliante, ac subinde dicente:

   Placitone etiam pugnabis amori?
Nec uenit in mentem quorum consederis aruis?  
Quid diutius moror? Ne hanc quidem partem corporis mulier abstinuit, uictorque miles utrumque persuasit. Iacuerunt ergo una, non tantum illa nocte, qua nuptias fecerunt, sed postera etiam, ac tertia die, preclusis uidelicet conditorii foribus, ut quisque ex notis ignotisque, ad monumentum ueniens, putasset exspirasse super corpus uiri pudicissimam uxorem. Ceterum delectatus miles et forma mulieris, et secreto, quidquid boni per facultates poterat, cemebat, et prima statim nocte ferebat in monumentum. Itaque unius cruciati parentes, ut uiderunt laxatam custodiam, detraxerunt nocte pendentem, et supremo mandauerunt  officio. At miles circumscriptus dum desidet, ut postero die uidit unam sine cadauere crucem, ueritus supplicium, mulieri quid accidisset exponit, nec se exspectaturum sententiam iudicis, sed gladio ius dicturum ignauie sue, commendans, modo perituro locum prouideret, et fatale conditorium familiari ac uiro faceret. Mulier non minus misericors quam pudica: Nec istud, inquit, dii sinant, ut eodem tempore duorum mihi carissimorum hominum duo funera spectem. Malo mortuum impendere, quam uiuum occidere. Secundum hanc rationem iubet ex arca corpus mariti sui tolli, atque illi, que uacabat, cruci affigi. Usus est miles ingenio prudentissime femine. Posteroque die populus miratus est, qua ratione mortuus isset in crucem.  Tu historiam, aut fabulam, quod his uerbis refert Petronius, pro libitu appellabis. Ita tamen ex facto accidisse Ephesi, et Flauianus auctor est. Mulieremque tradit impietatis sue, et sceleris parricidalis, et adulterii penas luisse. Non quidem solus est in mulierum ineptiis ridendis, aut exprimendis Petronius. Scribit beatus Hieronymus, quia tote Euripidis tragedie in mulieres maledicta sunt, et quod Epicurus, quanquam Metrodorus discipulus eius Leontion habuerit uxorem, raro dicit sapienti ineunda coniugia, quia multa incommoda admista sunt nuptiis. Et quomodo diuitie et honores, et corporum sanitates, et cetera que indifferentia nominamus, nec bona, nec mala sunt, sed uelut in meditullio posita, usu et euentu uel bona, uel  mala fiunt: ita et uxores sitas in bonorum malorumue confinio. Graue ergo esse uiro sapienti uenire in dubium, utrum bonam an malam ducturus sit. Si ergo tanta est molestia nuptiarum, que procul dubio bone sunt, et a Domino institute, ut eas sapiens reformidet, quis nisi demens eam approbet uoluptatem, que illicita est, et tota uersatur in sordibus, quam homines culpant, et Deus procul dubio condemnabit? Nam cum he due uoluptates, scilicet gule et ueneris, quodammodo brutorum sint, altera porci immunditiam, altera et hirci uidetur habere fetorem. Ut enim pudicitia inter uirtutes eminet, sic petulantia in uitiis abiectissima est: et cum illa utrumque deceat sexum, muliebrem tamen magis exornat. Siquidem doctissimi  uiri uox est, pudicitiam inprimis esse retinendam, qua amissa omnis uirtus ruit. In hac muliebrium uirtutum principatus est. Hec pauperem commendat, diuitem extollit, deformem redimit, exornat pulchram. Bene meretur de maioribus, quorum sanguinem sobole furtiua non uitiat: bene de liberis, quibus nec de matre erubescendum est, nec de patre dubitandum est: bene in primis de se, quam a contumelia alieni corporis uindicat. Captiuitatis nulla maior calamitas est, quam ad alienam libidinem trahi. uiros consulares illustrat eloquentia, in nomen eternum transfert gloria militaris, triumphosque noue gentis consecrat. Multa sunt, que per se clara ingenia nobilitant, mulierum proprie  uirtus, pudicitia est. Hieronymus testis est, quod antequam religio Christiana fulgeret in mundo, unicubas semper habuisse inter matronas decus; per illas Fortune muliebri sacra fieri solitum: nullum sacerdotem bigamum, nullum flaminem bimaritum. Hierophantas quoque Atheniensium diutissime cicute sorbitione castrari, et postquam in pontificatum fuerint allecti, uiros esse desinere. In immensum pagina protendetur, si ea perstrinxero, que in hac parte tragici, oratores, comici, satyrici, pete, ut de philosophis, ethicis et theologis taceam, prodiderunt. Sed tamen nec omnes istos arbitror suffecisse ad hanc, non dico malitiam delendam, aut reprimendam, sed nec ad exponendam. Si dixero quod multi sunt experti, quia

 Nec melior, pedibus silicem que concutit atrum,
Quam que seruorum uehitur ceruice suorum. 
hoc in iniuriam mulierum dictum, malitia calumniabitur. Nihil enim melius, nichil utilius muliere pudica, nichil eorum que possunt excogitari iucundius his, qui continere non possunt, aut nolunt. Sed desipientis est ab his laudem spectare, que ueniam rectius merentur quam gloriam, si tamen moderationis bono fuerint temperata. Alioquin non uenia, sed pena, sed ignominia, utriusque libidinis maculam prosequetur: nisi forte decorus habendus sit, qui in hircum transformatur aut suem.



CAP. XII. Quod brutis et insensibilibus quidam appetunt conformari: et quanta humanitate cum seruis uiuendum sit: et de trium reliquorum sensuum uoluptate.


Nulli utique animantium generi rectius conformantur, qui summum bonum uite in gustandi et tangendi uoluptate, ne dicam luxuria, posuerunt. Ceterum hoc aliorum sensuum luxuriam non excusat, cum manifesta sit humane dignitatis abiectio, si non hirco aut sui, sed leoni et pardo, sed panthere aut satyro, sed pauoni, philomene, aut psittaco, sed cuicunque brutorum aut insensibilium studeat cequari. Siquidem ad angelicam puritatem rectius aspirabit, qui in ea creatus est dignitate originis, ut in cumulo uere et eterne beatitudinis, perfectioni angelice possit esse conformis.  Nam et Patrum inconcussa sanxit auctoritas, quia natura humane mentis solus Dominus dignior est, et quod omnia hec, que humanus miratur error, ut homini seruiant, ab eo facta sunt, qui hominem fecit, ut eternitatis et beatitudinis sue participem faceret. Quis ergo presidentis Domini non uilipendat arbitrium, si seruilem et abiectam affectat conditionem? Non tamen quod seruos dicam habendos esse contemptui, nisi seruilibus uitiis uiuant. Sicut enim uera et unica libertas est seruire uirtuti et ipsius exercere officia; ita unica et singularis seruitus est, uitiis subiugari. Errat plane quisquis aliunde conditionem alterutram opinatur accidere. Siquidem omne hominum genus in terris simili ab  ortu surgit, eisdem constat et alitur elementis, eumdemque spiritum ab eodem principio carpit, eodemque fruitur celo, eque moritur, eque uiuit. Unde et Pretextatus in Saturnalibus Euangelum reprimens, his utitur argumentis: »Serui, inquit, sunt, imo homines. Serui sunt, imo conserui. Si cogitaueris, tantumdem in utrosque licere fortune, tam tu illum uidere liberum potes, quam ille te seruum. Nescis qua etate Hecuba seruire ceperit, qua Cresus, qua Darii mater, qua Diogenes, qua Plato ipse? Postremo quid ita nomen seruitutis horremus? Seruus est quidem, sed necessitate, sed fortasse libero animo seruus est. Hoc illi nocebit, si ostenderis quis non sit. Alius libidini seruit, alius auaritie, alius ambitioni, omnes spei, omnes  timori. Et certe nulla seruitus turpior quam uoluntaria: At nos iugo a fortuna imposito subiacentem, tanquam miserum, uilemque caicamus. Quod uero nos nostris ceruicibus inferimus, non patimur reprehendi. Inuenies inter seruos aliquem pecunia fortiorem; inuenies Dominum, spe lucri oscula aliorum seruorum manibus infigentem. Non ergo fortuna homines estimabo, sed moribus. Sibi quisque dat mores, conditionem casus assignat. Quemadmodum stultus est, qui empturus equum non ipsum conspicit, sed statum eius ac frenos; sic stultissimus est, qui hominem aut ex conditione, aut ex ueste estimandum putat. Non est, mi Euangele, quod amicum tantum in foro, et in curia queras, si diligenter attenderis, inuenies et domi,  Tu modo uiue cum seruo clementer, comiter quoque, et in sermonem illum, et in necessarium nonnunquam admitte consilium. Nam et maiores nostri, omnem dominis inuidiam, omnem seruis contumeliam detrahentes, dominum patremfamilias, seruos familiares appellauerunt. Colant ergo te potius serui tui, mihi crede, quam timeant, nec tibi parum uideatur esse quod diis satis est. Nam qui colitur, etiam amatur. Nec potest amor cum timore misceri. Unde enim putas arrogantissimum illud manasse prouerbium, quo iactatur, totidem nobis hostes esse, quot seruos? Non habemus hostes illos, sed facimus, cum in illos superbissimi, contumeliosissimi et crudelissimi sumus, et  ad rabiem nos cogunt uenire delicie, ut quidquid non ex uoluntate responderit, iram furoremque prouocet. Domi enim nobis animos induimus tyrannorum, et non quantum decet, sed quantum licet, exercere uolumus in seruos. Nam ut cetera crudelitatis genera preteream, sunt qui dum se mense copiis, et auiditate distendunt, circumstantes seruos mouere labra, nec in hoc quidem, ut loquantur, permittunt. uirga omne murmur compescitur, et ne fortuita quidem uerberibus excepta sunt. Tussis, sternutamentum, singultus, magno malo luitur. Sic fit, ut isti de domino loquantur, quibus coram domino loqui non licet. At illi quibus non tantum presentibus dominis, sed cum ipsis erat sermo, quorum os non consuebatur, parati  erant pro domino porrigere ceruicem, et periculum imminens in caput suum uertere. In conuiuiis loquebantur, sed in tormentis tacebant.«

Hec Pretextatus: et de fide seruorum multa et preclara subiungit, et que essent in quantauis nobilitate sanguinis gloriosa, et cuiuis imitanda. Nihil enim decorum est, quod non a uirtute profluxerit, et se inuicem turpitudo et uitium infausto ambitu circumscribunt. In hoc autem solo uitiorum impulsu quisque prolabitur ut eorum se deiiciat et deuoueat seruituti, quibus natus est imperare. Qui ad spectacula confluunt, aut euocant ad se spectacula inhonesta, aut se ipsos affectatis nugis uolunt esse spectaculo insipientium, quoniam hec lenocinia uanitatis recte sapienti placere non possunt, oculorum  capiuntur illecebris, et licet mitius elidantur, corruunt tamen a dignitate conditionis sue, et ad eam, quam diffitentur, seruilem relabuntur. Quid ergo aliud faciunt mimi, histriones, parasiti, et huiusmodi monstra hominum, nisi quod ineptam conuincunt felicium seruitutem? Sed et illi qui uoculis capiuntur, licet aurium sensus purissimus et defecatissimus sit, seruiunt quidem, iugo tamen premuntur mitiori, si alias non preualeant uitia. Nam et ab olfactu uix aliquis omnino capitur, nisi forte Lotophagum uiuat. Non aliquid aduersus cantores, aut musicos struo, cum teste Quintiliano, ualerio, Flauiano, et aliis multis, Socrates etiam in senectute didicerit musicam, credens si musica deforet, sibi cumulum sapientie defuturum. In ea  tamen nimium occupari, citra philosophicam grauitatem est. Nunquid enim uirum decebit sapientem, presertim quod etiam in sexu muliebri turpitudinis non effugit notam? Nam et Sallustius Semproniam reprehendit, non quidem quod saltare, et psallere, sed quod optime scierit. Ait enim, psallere et saltare elegantius quam necesse est probe. Optime tamen cantare, si citra leuitatem posset haberi, plane desiderabile est. In omnibus enim que simpliciter expetibilia sunt, quo intensiora sunt in qualitate boni, eo expetibiliora sunt. Sed ex adiunctis possunt nonnulla esse suspecta. Lucius Sylla uir tanti nominis, optime cantasse traditur, sed dotem, libidinis et crudelitatis nota perstrinxit.  Catoni quoque uisum est bene cantare, non serii hominis esse. Unde nimirum Marcum senatorem non ignobilem, Cecilium spaciatorem, et Fescennium uocat, eumque staticulos dare his uerbis, ait: »Descendit de cantherio, inde staticulos dare, ridicularia fundere.« Et alibi: »Preterea cantat ubi collibuit, interdum Grecos uersus agit, iocos dicit, uoces denuctat, staticulos dat.«

Porro illa uoluptas aurium grata est honestati, que uirtutis est amica, aut non est conscia turpitudinis. Oculorum uero uoluptas histriones introduxit, et mimos: quod et Scipio Africanus Aemilianus, in oratione contra legem iudiciariam Tiberii Gracchi, non mediocriter reprehendit. Docentur prestigias inhonestas, cum cinedulis, et sambuca,  psalterioque eunt in ludum histrionum, discunt cantare, que maiores nostri ingenuis probro ducier uoluerunt eunt, inquam, in ludum saltatorium inter cinedos uirgines, puerique ingenui. Hec cum mihi quisquam narrabat, non poteram animum inducere, ea liberos suos homines nobiles docere. Sed cum ductus sum in ludum saltatorium, plus medius fidius in eo ludo uidi pueris uirginibusque ducentis. In his, quod me reipublice maxime misertum est, uidi unum filium petitoris, puerum bullatum, non minorem annis duodecim, cum crotalis saltare. Croton Grece pulsus dicitur, et inde cymbala sic dicuntur; uel musicum notat instrumentum, quod in sono uocem ciconie imitatur: nam ipsa apud Aegyptios crotalus appellatur. Crotala  quoque dicuntur sonore spherule, que, quibusdam granis interpositis, pro quantitate sui et specie metalli, uarios sonos edunt. Quam saltationem impudicus seruulus honeste saltare non posset.

Patet ergo quanto affectu ingemuerit Africanus, quod uidisset cum crotalis saltare filium petitoris, id est candidati, quem ne cum quidem spes et ratio adipiscendi magistratus, quo tempore se, suosque, ab omni probro debuit uindicare, potuerit cercere, quo minus faceret, quod scilicet turpe non habebatur. Nam et ab eo tempore quo optimis moribus in Urbe uiuebatur, scilicet inter duo bella Punica, ingenui filii senatorum in ludum saltatorium commeabant, et illic crotala gestantes saltare discebant.  Adeo quidem, ut ab heroicis conuiuiis nequaquam arceretur ludus saltatorius. Nam et Socraticum symposium ab auctoritate philosophorum, qui illic conuenerant, celebre est, et tamen non defuit qui sub illorum supercilio peteret psaltriam intromitti, ut puella, supra naturam mollior, canora dulcedine, et saltationis lubrico, exerceret illecebris philosophantes. Ceterum histriones non inter turpes habitos, Cicero auctor est, qui, sicut Furius Albinus refert, Roscio et Aesopo familiariter usus est, adeo quidem, ut res rationesque eorum sua solertia tueretur. Quod cum ex aliis multis, tum ex epistolis eius declaratur. Nam illa oratio celebritate sui innotuit, in qua populum Romanum obiurgat, quod  Roscio agente tumultuarit. Et quidem constat cum ipso histrione contendere solitum, utrum ille sepius eamdem sententiam uariis gestibus efficeret, an ipse per eloquentie copiam, sermone diuerso pronuntiaret. Que res ad hanc artis sue fiduciam Roscium abstraxit, ut librum conscriberet, quo eloquentiam cum histrionia compararet. Is est Roscius, qui etiam Sylle carissimus fuit, et annulo aureo ab eodem dictatore donatus est. Tanta autem fuit gratia et gloria, ut mercedem diurnam de publico mille denarios sine gregalibus solus acciperet. Aesopum quoque ex pari arte ducenties sestertium reliquisse constat. Sed utinam, si histriones uidentur ob auctoritatem Ciceronis, et predictorum heroum, in cetum sapientium admittendi,  eligantur Roscio similes, et Aesopo, qui etsi non facere, quod tamen illi nouerant, uel intelligere libros sciant, et amatores sint potius, quam impugnatores litterarum, quas nemo unquam sapiens, aut bonus odio habuit. Ciceronem refert ualerius litteras contempsisse, et in contemptu ipso fuisse fontem abundantissimum litterarum, ob hoc forte quod studium negotiis postponebat. Nam institit eis etiam, dum contempsit: ipseque contemptus Ciceronis, multorum studio studiosior est. Non facile tamen crediderim, ad hoc quemquam impelli posse litteratum, ut histrionem profiteatur, licet facile inueniantur quamplurimi, quos non pudet agere, et implere sordidum histrionem. Gestus siquidem exprimunt, rerum utilitate deducta.

 Fertur beatus Hieronymus tres a mensa clericos exclusisse, quia ipsos incompositos uidit, turpe ducens honesto et graui uiro, in eius consortio aliquem incompositum inueniri. Et quidem hoc laude maiori dignum est, quam si, ut ab eis laudaretur, admitteret. Licet autem aliqua sit uoluptas oculorum in talibus, uix sine turpitudine exerceri poterit, uel admitti. Est et illa uoluptas in uiro graui notabilis ex causa luxurie, que ornatam suum in pretio uestium, aut colore, aut forma, aut usus nouitate consistere opinatur. Ut enim ait ethicus:

Malthinus, tunicis demissis, ambulat: est qui
Inguen ad obscenum demissis usque facetus. 
 Alter solis lineis brume horrores excludit, et dum omnia gelu constricta rigent, tenui sudat in cyclade, et illius delicias, etiam bombycinus urit pannus, aut premit. Hic cepa tunicatior, densatis pellibus et epitogiis, chlamidi penulam superducit, et quasi conglobatus in orbem rotulari, quam incedere, magis idoneus est. Ille nunc utitur penula, nunc campestri: id solum agens, ut aliis dissimilis habeatur. Ille tantas exquisiti ornatus affectat munditias, ut nimio splendore cultus operosi, ad sordes uideatur accedere. Quidquid enim dedecet, et quodammodo polluit, aut potius expellit honestatem, sordidum est, et habendum in sordibus. Non tamen arguitur quod necessitas introducit, quia non omnes  omnia possunt, et est cuius natura exigit, unde alius oneratur, aut quod omnino ferre non potest. Hoc autem philosophia precipit obseruari, ut quisque in omnibus fugiat notam, indicens actioni rectitudinem, ne sit reprehensibilis; sermoni cautelam, ne sit contemptibilis; habitui modestiam, ne sit notabilis. Intemperantiam namque nota conuincit. In hodiernum diem arguitur intemperies Hortensii, a quo isti dealbati adhuc dicuntur Hortensiani, non quod primus, sed quod precipuus talium fuerit, adeo ut suffecerit ad notam seculi sui; uir utique alloquio et professo mollis, et in precinctu ponens omnem decorem suum. Fuit enim uestitu ad munditiem curioso, et ut bene amictus iret, faciem querebat in speculo. Ubi se intuens, togam  corpori sic applicabat, ut rugas non forte, sed industria locatas, artifex nodus astringeret, et sinus ex composito defluens, modum lateris ambiret. Is quondam cum incederet elaboratus ad speciem, college de iniuriis diem dixit, quod sibi in angustiis obuius offensu fortuito, structuram toge destruxerat, et capitale putauit, quod in humero suo, locum ruga mutasset. Nihil tale sapientem decet, aut uirum probum: imo et matrone honeste, et uirgines nupture, facilius et felicius ob dotes forme, tantam cultus sui sollicitudinem erubescunt. Mirum itaque est, qua impudentia etatis nostre:

   Cultus gestare decoros,
uix muribus rapuere mares. 
 Quid ergo quod milites? Quid quod clerici? Siquidem hec omnia fallacem meretricis fucum, et malitiam imitantur. Quid ergo uiro cum speculo, nisi in eo casu, quo illud Platonem gestasse testis est Flauianus, ut uideret in eo quantum peregrinatio, studii feruor, acumen temporis, processus etatis, de naturali statu mutasset, faciei indicio, que bona, et mala fidelissime protestatur? Hoc quidem egit, ut seruaret, aut releuaret naturam, ne labore, et dieta insueta corrumperetur. Ut autem ad alia transeamus, quis istorum, qui dotes brutorum affectant, brutus esse dignetur? Aut cui non preponderare uidebitur, si collatam sibi pre illis conferat rationem? Nunquid uirium amator, leo uellet esse, aut pardus? Dicunt physiologi, quod lyncis  aut panthere odorem animalia cetera sequuntur: istos tamen qui musco, et speciebus exoticis placant olfactum, et prouocant, uelle, si possent, non arbitror in pantheram aut lyncem transformari. Non utique credam, quod qui satyrum induit, satyrus esse uelit; sed nec illi qui se ipsos poliunt, pauonis in se poterunt transformare colores. Concinant hi, et totius musice melos pro uiribus expleant, nemo eorum philomenam equabit, aut psittacum. Nonne ergo indecens et probrosum est humane celsitudini, si postposita dote sua, in qua preualet, ad alienas, in quibus superatur, aspirat? uerum si moderatio adhibeatur, in his interdum sensuum uoluptatem uersari, sapienti non arbitror indecorum, ut sepenumero dictum est, nichil decorum  est sine modo. Nam et otiari interdum sapienti familiare est, non tamen ut uirtutis exercitium euanescat, sed quo magis uigeat, et quodammodo recreetur. Siquidem Lelius et Scipio, illud par amoris insigne, simul lectitabant, et sicut remissionis eorum certissimus testis Sceuola auctor est, ciuilibus fatigati negotiis, pila ludebant. Idem quoque Sceuola alee et calculis interdum uacasse traditur, cum bene ac diu iura ciuium, ceremoniasque deorum ordinasset. Ut enim in rebus seriis Sceuolam, ita in lusibus hominem agebat, quem rerum natura continui laboris patientem esse non sinit. Idque uidit Socrates, qui nullam sapientie partem dicitur habuisse ignotam; ideoque non erubuit  tunc, cum interposita arundine cruribus suis, cum paruulis filiolis ludens, ab Alcibiade risus est. Homerus quoque, celestis uates ingenii, non aliud sentit, uehementissimis Achillis manibus canoras fides aptando, nisi ut earum militare robur, leui pacis studio, relaxaret. In summa, histrioniam, saltatoriam, et huiusmodi lenocinia exercere, leuitatis aut turpitudinis est. Sed delectari in eis, nunc ad otia, nunc ad flagitia accedit. Si enim modeste fiat ad recreationem, sub otiandi licentia excusatur; si ad lasciuientis animi uoluptatem, cadit in crimen. Hec autem facillime distinguit, loci, temporis, modi, persone, et cause superius memorata discretio, quam forte nimis reuoluere posset lingua uerbosior, sed eam mens cauta reuoluere nimis,  aut continere non potest. Hec est enim fons et origo totius modestie, sine qua nichil recte in officiis exercetur. Ab hac alios alia decere uel dedecere certum est.

Nam quod turpe bonis Seio, Titioque, decebit
Crispinum.
Perspicui ergo erroris est, ad fundamentum fame et glorie, consumere uitam in talibus, que aut otiose occupationes sunt, aut flagitiosa negotia. Profecto sic delinquentium particeps est, qui eorum lasciuiam exhibet, et auctor uidetur esse luxurie aliene, qui eam mauult sumptibus prosequi, uel fauore, quam persequi increpatione adhibita, et sumptibus denegatis. Siquidem Ambrosius auctor est, quia qui talibus donat, peccatum grande committit.  Hoc enim fouet in eis, in quo nequissimi sunt.



CAP. XIII. De frugalitatis commendatione, et nota Quintiliani in Senecam: et quomodo uiuendo frugaliter possit auaritie suspicio deuitari.

Luxuriam persequi uideor ad laudem frugalitatis, mihique ab insulsis, inepte uiuentibus, et indiscrete loquentibus, illud Publii Clodii subsannando ingeritur, quia frugalitas boni rumoris inserta est. Hi sunt, qui dum luxuriam uitare nolunt, uel nequeunt, quidquid pro uirtute dicitur, auaritie patrocinium putant. Secus quidem est. Luxuriam per se turpem nemo ambigit, et licet frugalitas sit tanquam uirtutum, bonorumque operum origo laudabilis, non tamen omnibus placet, nec credunt auaritiam  malitie fomitem posse uitari, nisi et frugalitas fugiatur. Nempe indoctorum hec opinio est. Ut enim ait ethicus:

Dum uitant stulti, uitia in contraria currunt 
recedentes a medio uitiorum, que regio uirtutis est. Sunt tamen quibus frugalitas est inhibenda, ut quorum natura procliuior est ad auaritiam. Sunt tamen quibus est indicenda calcatius, ut qui sua prodigunt, et ratione contempta effundunt, non discernentes quid usus sit uel abusus. Quo quidem temperamento usum esse Seruium Opidium Canusinum in ultimo elogio, cum filios peste contraria uideret occupatos, refert Horatius. Simpliciter tamen constat frugalitatem in bonis numerandam,  utpote illam, que Saturno regnante regna aurea temperauit, et eorumdem omnia dispensauit officia. Hec est que Astream, et pudicitiam in terris diutius tenuit, donec eas, inualescente luxu, regnante Ioue, ad superos contigit euolasse. Nos hec fabula respicit, ut sciamus sine frugalitate non posse iustitiam, aut pudicitiam conseruari. Siquidem necessitas exercendi luxus excludit iustitiam, et exercitii uoluptas pudicitiam propellit. Ait enim: »Qui festinat ditari, non erit innocens.« Illud tamen Clodii nequaquam denigrat frugalitatis honorem, sed uidetur potius commendare decorem. Constat enim nequaquam malum esse, quod in patrocinium, et excusationem sinistri rumoris assumitur.  Sic fuscus color nigrum extenuat; et quod lurgidum est, nomine plenitudinis honoratur. Est autem frugalitas uirtus moderatrix utendi et abutendi ignara. Nihil gelide ministrat aut timide, sed ei tamen ratio constat impense. Rebus quidem, sed sibi magis parcit. Nihil aut, minimum subtrahit usui, sed luxurie nichil omnino indulget. Siquidem diligentissima est. Possunt ad commendationem eius sufficere que Zeno, que Socrates, que Plato, que Aristoteles, que omnium philosophorum chorus de frugalitate seruanda tradiderunt. Sed quia hec peruetusta sunt nomina, aut eorum non sunt precepta celebria, uel Seneca noster audiatur, qui eam tantis laudibus effert, ut quisquis aliquid omnino adiicere tentauerit, otiari quam aliquid agere  rectius uideatur. Sunt tamen qui eum contemnere audeant, Quintiliani auctoritate freti, suum ex eo nobilitantes iudicium, si ei detrahant, qui plurimis placet, ut apud indoctos eorum gloriam uideantur precedere, quorum uirtutem nequeunt imitari. Mihi tamen desipere uidentur, qui quemcunque secuti, non uenerantur eum, quem et apostoli familiaritatem meruisse constat, et a doctissimo Patre Hieronymo in sanctorum catalogo positum. Ut tamen et de Quintiliani possis iudicare iudicio, uerba ipsius, que scriptoribus enumeratis, in sugillationem Senece posuit, hec sunt: Ex industria Senecam in omni genere eloquentie uersatum distuli, propter uulgatam falso de me opinionem, qua damnare eum et inuisum quoque habere, creditus sum. Quod  accidit mihi dum corruptum, et omnibus uitiis fractum dicendi genus, reuocare ad seueriora iudicia contendo, cum iam solus hic fere in manibus adolescentum fuerit. Quem non equidem conabar omnino excutere, sed potioribus preferri non sinebam, quos ille non destiterat incessere, cum diuersi sibi conscius generis, placere se in dicendo posse, in quibus illi placerent, diffideret. Amabant eum magis quam imitabantur, tantumque ab illo defluebant, quantum ille ab antiquis descenderat. Foret enim optandum, pares ac saltem proximos illi uiro fieri. Sed placebat propter sola uitia, et ad ea se quisque dirigebat effingenda, que poterat. Deinde cum se iactaret eodem modo dicere, Senecam infamabat.  Cuius et multe alioquin, et magne uirtutes fuerunt, ingenium facile et copiosum, plurimum studii, multa rerum cognitio, in qua tamen aliquando ab iis, in quibus inquirenda quedam mandabat, deceptus est. Tractauit etiam omnem fere omnium studiorum materiam. Nam et orationes eius, et pemata, et epistole, et dialogi feruntur. In philosophia parum diligens, egregius uitiorum insectator fuit. Multe in eo, clareque sententie, multa etiam morum genera legenda, sed in eloquendo corrupta pleraque, atque, eo perniciosissima, quod abundabant dulcibus uitiis. uelles enim eum suo ingenio, dixisse alieno iudicio. Nam si nil equalium contempsisset, si non concupisset, si non omnia sua amasset, si rerum pondera minutissimis sententiis  non fregisset, consensu potius eruditorum, quam puerorum amore comprobaretur. uerum sic quoque iam robustis, et seueriore genere satis firmatis legendus uel ideo, quod exercere potest utrumque iudicium. Multa enim, ut dixi, probanda in eo, multa etiam admiranda sunt. Eligere uero cure sit, quod utinam ipse fecisset. Digna enim fuit illa natura, que meliora uellet; quod uoluit, effecit. Hec in Senecam Quintilianus; sed an recte senserit, sapientiorum iudicio derelinquo. Hoc tamen quod ei ascribit, multam morum scilicet elegantiam, etsi in eloquendo corruptam, nequaquam arbitror detrahendum. Moralia ergo eius precepta admittantur et eo genere loquatur quisque, quod ceteris prefert, et planum erit uirtutum riuulos de  purissimo fonte frugalitatis oriri. Legantur epistole eius, libri de beneficiis, aut clementia, illi quoque quos decem oratorum sententiis sub imagine declamationum scholarium illustrauit, et hi quos de naturalibus questionibus edidit, et quos de philosophia parum diligentes arguit Quintilianus; ubique fidelis custos uirtutis, ubique uitiorum hostis occurrit, tantus utique, ut eum Fronto, secundum quosdam nepos Plutarchi, cuius meminit in primo Iuuenalis sic:

Frontonis platani, conuulsaque marmora clamant; 
semper eum, inquam, sic asserat uniueros exterminare errores, ut aurea uideatur secula reformare, et deos ab humano genere exsulantes, eius opera  reuocatos, hominibus contracta societate miscere. Consentiam facile litteratiorem exstitisse Quintilianum, et acumine, et grauitate dicendi precedere. At ille diligentior est, et quantum in rhetoricis uincitur, tantum uincit in ethica. Ipse quoque Quintilianus in magnis et precipuis bonis frugalitatem ducit, et in commendatione eius tantus est, ut uel solus possit sufficere. Quis tamen est qui non laudet? Quis non eam necessariam credit? Ne tamen a luxuriosis arguar auarus frugalitatis laudator, eam liberalitati credo et fateor coherere. Cicero mihi testis est, et Iulius Cesar, et alii, quos nemo tenacitatis insimulare presumet. Aduersus hanc multa superius dicta sunt, et liberalitatis officia ex  libris Officiorum facile innotescent. Ut tamen liberalitatis ingenue facies denudetur, modus ille largiendi nobilior et laudabilior est, et absque omnium contradictione optimus, qui spem remunerationis excludit. Siquidem ad retributionem dare, a liberalitate alienum est, et consentaneum auaritie. Nam fenerator ut plus recipiat, interdum aliquid prelargitur. Unde coquus:

Munera quod senibus, uiduisque, ingentia mittis,
   uis te munificum, Gargiliane, uocem.
Sordidius nichil est, nichil est te spurcius uno,
   Qui potes insidias dona uocare tuas.
Sic auidis fallax indulget piscibus hamus,
   Callida sic stultas decipit esca feras.
Quid sit largiri, quid sit donare docebo,
   Si nescis, dona, Gargiliane, mihi. 
 uis hominem uidere liberalem? uis ueram et fructuosam largitatem audire? Deflecte oculos ad eum qui uermibus scatens, iacet in sterquilinio, et testa fluentem de corpore saniem radit. Audi quid loquatur uir iustus, timens Deum, et recedens a malo: non utique dicit: Cithara, et lyra, et psalterium, et sambuca, et omne genus musicorum in conuiuiis meis. Non dicit; Epulabar quotidie splendide, gustus per omnia clementa querens, sollicitudine multa contrahens, unde conficerentur stercora, aut uenter distentus facile in libidinem dispumaret. Non dicit: Induebar purpura et bysso, opereue plumario, affectans quod in locis acus complexum pectine serum, falsis inanis uite obduxit imaginibus, et uestibus fulgebam deauratis, circumdatus uarietate.  Non dixit: Ad me confluebant undique

Mendici, mimi, balatrones, hoc genus omne, 
uenatores clamosi, dulcorarii mendaces, histriones uani, et parasiti edaces, meretrices dolose, rumigeruli, falsiloqui, et relatores, aut concentores inanium fabularum. Non dicit: Leones, ursos alebam et simias, et huiusmodi monstra, aut probra nature. Quid ergo? Nonne hec sunt, quibus nostre etatis liberalitas illustratur? Nunquid fere sine his largitas esse potest? Humerus, inquit, meus a iunctura sua cadat, et brachium meum cum ossibus conteratur, si negaui, quod uolebant, pauperibus. Si oculos uidue exspectare feci, si comedi buccellam meam solus, et non comedit pupillus ex ea. Si foris  mansit peregrinus, et ostium meum non patuit uiatori. Si despexi pretereuntem, eo quod non habuerit indumentum, et absque operimento pauperem. Si non benedixerunt mihi latera eius, et de uelleribus ouium mearum calefactus est . Uter tibi uideatur liberalior, hic, an Antonius, qui liberalitati satisfieri non posse credidit, nisi gulam, et totius luxurie uitia procuraret? uidesne quia multiplici potest uia auaritie suspicio frugaliter declinari? Hospitalitatis bonum commendat Apostolus, per quod Deo adeo officiosi hospites placuerunt, ut etiam angelos hospitio recipere mererentur.

Abraham descendentibus in uia uiris occurrit, exercende liberalitatis optans gratiam, angelos in  hospitium, humilitate uictos et precibus, introducit. Eis tamen incentiua gule nequaquam apponit, nec uitulum quem de armento tollit, impendiis rerum, et coquorum arte fecit esse Troianum. Loth quoque luxurie punitores angelos, deuotione urgente, in domum suam egit, et licet eis ad gulam, aliamue luxuriam non seruiret, nichil tamen defuit caritati: adeo quidem, ut et Sodomitarum furori uirgines filias, quam hospites mallet exponere. Cum in domo Tobie dies festus ageretur: uade, inquit, et adduc aliquos de tribu nostra, timentes Deum ; neque enim diem festum agi posse putabat, nisi aliquem ad domesticum cetum caritas adiecisset. Sed in omnibus his est eadem ordinate dispensatio caritatis. Quos enim per uiam descendentes  aspexit Abraham, illis potiorem prestant auctoritatem, qui in uia morum, lege scilicet Domini gradiuntur. Et recte descendentes scribuntur, quos ad uisitationem, et prebendam materiam promerendi, ad conspectum fidelis patrisfamilias gratia destinauit. Sic et iste primo tribum suam agnoscit, que Dominum specialiter agnoscebat, et in ea ipsa illos ceteris prefert, non quos sanguis, aut lenocinia mundi exinaniti commendant, sed quos diuinus timor illustrat. Non utique uentriloquos et uaniloquos uir sanctus asciuit, sed eos qui Dei, quem colebat, imaginem preferebant. Sed nunquid diei festiuitas, fratrum cetus, aut opulentia eduliorum, a gerendis pro more sanctum hominem retardauit? Utique in ipsa letitia conuiuantium increpatus a  fratribus, Hebreum, quem ab impiis perculsum audierat, post solis occubitum, quia ante non licuit, profectus est sepelire. Nec ueritus est offensam principis, dum expleret officium caritatis; illi plane consimilis, qui in se, et sobole, quam in hospitibus recipere maluit a conciuibus luxuriosis insignem iniuriam. Discipuli quoque persuasionibus usi sunt, ut Dominum, uolentem ire longius, hospitio detinerent, et nobis hospitalitatis formam prescribentes exemplo, cegerunt eum, uisique sunt ei locum cessisse primum, quem postmodum agnouerunt Dominum in fractione panis. Alias namque delicias, nisi quas forte necessitas exigebat, ei non legimus fuisse appositas. Britannia quoque nostra produxit Albanum, ab officio hospitalitatis  insignem, qui se ipsum maluit tyrannorum exponere telis quam hospitem quem susceperat Christianum. Quid de fidelibus loquor? cum et infideles consueuerint, etiam aduersus hostes, et proprio periculo patrocinari, quos infra quatriduum hospitio suscepissent. Criminis enim contrahebat notam, quisquis ante quintum diem hosti, id est peregrino, humanitatis patrocinium denegabat. Auctore siquidem Cicerone, ob equitatem hospitibus exhibendam, hostis dicebatur antiquitus, quem modo dicimus peregrinum. Cui quisquis fuerit inhumanus, de iure antiquo iniquus est. Declarant hoc legum tabule, et titulus iuris, qui est statutus dies cum hoste. Qui uero humanitatem exhibet hospiti, et  caritatem implet, nichil eorum subtrahit, que ratio permittit exponi. Effundit quidem in hospites uiscera sua, sed memor officii, si discretus est, ad turpia non impellit, nec urget quempiam in id, in quod se nollet urgeri. Est itaque in hospitem peregrinum omnis humanitas, et sobria liberalitas exercenda, et indigene hospiti gratiam pleniorem referre debet, tenaci beneficiorum memoria peregrinus. Hanc quoque gratiam nec aduerse religionis, nec precedentis inimicitie titulus perimit. Nam et beatus Gregorius Neocesariensis episcopus, cum urgente temporis et procelle angustia, in Alpibus interceptus, in fanum Apollinis, qui ibi ab indigenis colebatur diuertisset, et a sacerdote loci, licet profano officiosissime exceptus esset hospitio, memor  officii et hospitii, Apollinem quem suspenderat a responsis, et ludificationibus animarum, sacerdotis precibus relaxauit. Siquidem apud Eusebium Cesariensem in ecclesiastica historia poterunt hec plenius inueniri. Eoque referente constat, quod sacerdos querulus beatum Gregorium prosecutus, et agens aduersus eum ingratitudinis, et exprobrans humanitati sue iniquo pondere esse repensum, hanc a sancto uiro ad Apollinem suum epistolam reportauit.---Gregorius Apollini: »Permitto te redire ad locum tuum, et agere que consueuisti.« Cum ergo idolo sacerdos epistolam reddidisset, solutus demon responsis more solito ludificare cepit. Unde sacerdos admiratus illius maiestatem, cuius serui humiles possunt sic etiam diis gentium imperare,  et uerbo suspendere et torquere, contempto Apolline suo, sequensque Gregorium adhesit ei; factusque est discipulus Christi, qui sacerdos Apollinis fuerat: ita in fide et religione profecit, ut beato Gregorio credatur in regimine Neocesariensis Ecclesie successisse. Et sic quidem sedulitas hospitis humane prius, deinde salubriter remunerata est. Postremo etsi urbanitatis in hospites exercende apud ethicos nulla regula esset, beatus Benedictus in capitulo de hospitibus, frugalem humanitatem non modo religiose, sed etiam comiter et urbane uidetur exprimere. Hoc tamen quod in libro consuetudinum Cisterciensium apud plerosque legitur et tenetur, quod ad duos articulos spectat hospitalitatis instituende, ab omni ciuilitate, ne dicam humanitate, alienum  est. Si tamen uerum est, hoc in tante perfectionis consuetudinibus inueniri, ut nec carnes apponantur hospitibus, nec propter eos aliquid ematur, cum et ipsa ieiunia propter hospitem perfectio soluat, et in multis de rigore suo plurimum indulgeat caritati. Ethnicus quoque in eo fidelius et familiarius uidetur insistere uirtuti, quod statuit, ut ea que intus sunt, hospitibus hilari modestia apponantur,

Quodque domi non est, et habet uicinus, ematur.
Crediderim satius esse et perfectius, ut se ipsam paululum uirtus soluat, modesteque desipiat. Nam et in loco desipere, ut ait ethicus, interdum dulce est, et tam uirtuti consentaneum, quam humanitati.  Augustinus quoque, et Hieronymus ad hanc rem pertinentia multa proponunt. Sed et beatus Gregorius electionem cuiusdam, quasi auari reprobat, eo quod audierat eum ad caritatem domi sue exercendam, neminem inuitasse. Nec tamen crediderim quod tantus pater luxuriosum conuiuium uellet instrui inuitatis. Quis ergo ambigit auaritiam posse frugaliter declinari? Aut quis audebit Abraham, Loth, Tobiam, et Iob auaritie nota respergere? Beati Iob descriptionem audisti. Nunc si uis, audi quomodo M. Celius describit Antonium: »Ingredientes, inquit, ipsum offendunt temulento sopore profligatum, totis precordiis stertentem, ructuosos spiritus geminare, preclarasque contubernales ab omnibus spondis transuersas incubare,  et reliquas circumiacere passim, que tamen exanimate terrore ab hostium aduentu percepto, excitare Antonium conabantur: nomen inclamabant, frustra ceruicibus tollebant, blandius alie ad aurem, alie uehementius inuocabant, nonnulle etiam feriebant. Quarum cum omnium uocem tactumque nosceret, proxime cuiusque collum amplexu petebat, neque dormire excitatus, neque uigilare ebrius poterat, sed semisomno sopore, inter manus centurionum concubinarumque iactabatur.« Hec quidem aut uera fuerunt aut uerisimilia. Nihil enim his neque credibilius fingi, neque uehementius exprobari, neque manifestius ostendi potuit. In summa ergo aut uirtuti insistendum est, aut de gloria desperandum. Gloria siquidem aliunde non prouenit.



CAP. XIu. Quod nichil ad gloriam fructuosius est laude et fauore bonorum, et maxime scriptorum: et quod turpium familiaritas non tam prodest quam obest: et quod uno benefacto uel dicto gloria propagatur.


Interest sane inter cupiditatem glorie humane, et cupiditatis ardorem. Nam licet procliues sint, ut qui humana gloria nimium delectantur, etiam damnari ardenter affectent: tamen qui ueram, licet humanarum laudum, gloriam concupiscunt, dant operam bene iudicantibus non displicere. Refert enim plurimum quis, cui, et unde placeas. Nec est ab eo laudari gloriosum, cuius familiaritas ignominiam redolet. Laus unius studiosi multis profecit, et suffecit ad gloriam: et multorum sepe commendatio,  infamiam peperit. In rhetoricis locus est celebris a conuictu, morumque similitudinem indicat: et ab ea amicitie et commendationis manare originem, sepe traditum est. »Nolo, inquit sapiens, ab his laudari, quorum laus uituperium est, nec ab his culpari uereor, quorum criminatio laus est.« Cum ergo histriones, mimi, parasiti, et huiusmodi ineptie hominum nichil, indice uita, laudabilium probent, nonne perspicue desipientie est, illorum, ut quis fulgeat, aucupari fauorem, qui sordibus obsiti sunt, et quorum gratia nisi per turpia acquiri non potest? Huiusmodi monstris hominum amplissimum patrimonium Pompeii, et fere totius orbis opes contulit Marcus Antonius; et tamen eorum preconiis non clarescit, sed eo sordidior occurrit posteritati.  Si unius sapientis, si scriptoris egregii gratiam meruisset, aliquid celebre illius manasset ad posteros. uirgilius Marcelli, citra magna uirtutum merita, perpetuauit gloriam, et petica licentia fidem peruertens historie, Didonem, licet pudicissima fuerit, hospitis, quem ex ratione temporum uidere non potuit, incesto amore posteris persuasit fuisse correptam. Nisus et Euryalus nostram non attigissent etatem, nisi eos obliuioni diuina Maronis carmina subduxissent. Implet adhuc promissi fidem, et nomina eorum situ non patitur aboleri.

uiuite felices, si quid mea carmina possunt
Nulla dies unquam memori uos eximet euo. 
Quid est ergo, quod qui scurrarum, uiliumque  mancipiorum ignominie tanto sumptu conducunt gratiam, honestis uiris, peritisque, et maxime scriptoribus, placere non appetunt? Nunquid suas ineptias transmitti nolunt ad posteros? Ignotus esset Lucilius, nisi eum epistole Senece illustrarent. Laudibus Cesareis plus uirgilius, et uarus, Lucanusque adiecerunt, quam immensum illud erarium, quo urbem et orbem spoliauit. Nemo prudentiam Ithaci, aut Pelide uires agnosceret, nisi eas Homerus diuino publicasset ingenio. Unde nichil mihi uidetur consultius uiro, ad gloriam properanti, fidelium fauore scriptorum. Nihil stultius quam captare Tigellium, qui nec suam potis est redimere famam.

Sunt autem multa in moribus bona, de quibus  multi bene iudicant, quamuis ea multi non habeant, et quo rariora, eo preclariora sunt. Per ea ergo nituntur quidam ad gloriam, ad imperium, ad dominationem. Quisquis autem sine cupiditate glorie, qua ueretur homo bene iudicantibus displicere, dominari atque imperare desiderat, etiam per apertissima scelera querit plerumque obtinere quod diligit. Proinde qui gloriam concupiscit, aut uera uia nititur, aut certe dolis et fallaciis contendit, uolens uideri bonus esse, quod non est. Et ideo uirtutes habenti, magna uirtus est contemnere gloriam, quia contemptus eius in conspectu Dei est, iudicio autem non aperitur humano. In laudatoribus autem suis quamuis paruipendat quod eum laudant, non tamen paruipendit quod amant. Nec eos uult fallere  laudantes, ne decipiat diligentes. Ideoque instat ardenter ut potius ille laudetur, a quo habet homo, quidquid in eo iure laudatur. Qui autem glorie contemptor, dominationis est auidus, bestias superat siue credulitatis uitiis, siue luxurie. Tales quidem, teste magno Patre Augustino, Romani fuerunt. Nam cum eorum uitia percurruntur, gens nulla deterior; cum uirtutes, nulla potior inuenitur. Alias tamen gentes non crudeli dominio, sed mansueto subiugauerunt imperio. Et quod moderatio acquisiuit, aut crudelitas, aut luxuria perdidit. Non enim existimationis amissa, dominationis cupiditate caruerunt. Sed huius uitii summitatem, et quasi arcem quamdam, Nero Cesar primus obtinuit, cuius tanta fuit  luxuries, ut nichil ab eo putaretur uirile metuendum: tanta crudelitas, ut nichil molle habere crederetur, si esset ignotus. Nemo eo gulosior, nemo cantorum, et histrionum, similiumque magis gaudebat consortio, nemo luxuriosior. Siquidem ut se uindicaret a cultu et liberalitatis imagine, nullam uestem bis induit. Quis tamen adeo perditus est, ut ipsum laudet?

Demosthenes antequam uirtus eloquii eius innotuisset, cultus operosioris dicitur appetisse nitorem; sciens quia purpura causidicum uendit. At postquam notitiam et famam assecutus est eloquentie, toga contentus est, dicens se uelle sibi a se potius quam a nitore uestium, aut cultu exquisito constare gloriam.

 Omnis Aristippum decuit color, et status, et res,
Quolibet indutus celeberrima per loca uadit. 
Quem enim proprius attollit honos, uilitas aliena non deprimit. Emendicatum laudis uidetur esse suffragium, quod ab extrinsecis pendet. Profecto unius egregie uirtutis titulo quisque magis clarecit, quam splendidissimo luxurie instrumento, et omni lenocinio uanitatis. Cum ergo uirtus omnis a se polleat, iustitia clarius enitescit. Huius rei Themistocles testimonio est, et exemplo. Qui cum saluberrimo consilio Athenienses in classem migrare cegisset, Xerxeque rege, et copiis eius Grecia pulsis, ruinas patrie in statum pristinum reformaret, et opes clandestinis molitionibus ad principatum  Grecie capessendum nutriret, dixit in concione se habere rem deliberatione sua prouisam, que si sortiretur effectum, nichil maius aut potius populo Atheniensi futurum asseruit, sed eam uulgari non oportere, postulans aliquem dari, cui tacite exponeretur. Ei ergo datus est Aristides, uel, ut aliis placet, Aristoteles, etsi supputata ratio temporis indicet, Themistoclem et Aristotelem ceuos non fuisse. Is autem postquam cognouit eum uelle incendere classem Lacedemoniorum, que subducta erat apud Gytheum, ut ea consumpta dominatio maris ipsis cederet, processit ad ciues, et retulit Themistoclem ut utile consilium, ita minime iustum animo uoluere. E uestigio uniuersa concio clamat, id quod iustum non est, minime expedire,  eumque iussit desistere ab incepto. Sic ergo edicto ciuium antelata est iustitia prudentie, imo et non esse prudentiam, sed potius calliditatem, cui iustitia aduersatur. Zaleucus, urbe Locrensium a se saluberrimis atque utilissimis legibus munita, cum filius eius adulterii crimine damnatus, secundum ius ab eo constitutum, utroque oculo priuari debuerit, ac tota ciuitas in honorem patris necessitatem pene adolescentulo remitteret, aliquandiu repugnauit. Ad ultimum populi precibus euictus, prius suo eruto, deinde filii oculo, usum uidendi utrique reliquit. Ita debitum supplicii modum legi reddidit, equitatis admirabili temperamento, se inter misericordem patrem, et iustum legislatorem partitus. Nonne memoria talium fidelius inheret mentibus  auditorum, quam si nebulonum aluissent exercitum, aut mutatoria uestium imperite multitudinis aspectibus ingessissent? Age quid Solonis prudentia meruit? »Felicitatis, inquit, iudex, dies ultimus est, et appellationis honorem sapienti confirmat rogus. Siquidem rerum initia debentur fortune, philosophiam solus consecrat finis. Idem, nichil homini metuendum, nisi ne philosophiam finis excludat.« Unde cum ex amicis quemdam grauiter merentem, uideret, perduxit in arcem, hortatusque est, ut per omnes subiectorum edificiorum partes oculos circumferret. Deinde: »Cogita nunc tecum, inquit, quam multi luctus sub his tectis, et olim fuerint, et modo uersentur, et in sequentibus seculis sint  futuri, et mitte mortalium incommoda tanquam propria deflere. Quia si recte intendas, urbes nichil aliud sunt, quam humanarum cladium miseranda consepta.« Rex etiam ille subtilis iudicii, quem ferunt, auctore ualerio, traditum sibi diadema priusquam capiti imponeret, recentem pannum diu considerasse atque dixisse: »O nobilem magis, quam felicem pannum, quem si quis penitus cognoscat, quam multis sollicitudinibus, et periculis, et miseriis sit refertus, ne humi quidem iacentem tolleret. Aristophanes quoque non oportere, inquit, in urbe nutrire leonem, sin autem alitus sit, obsequi ei conuenire.« Monet enim ut precipue nobilitatis et concitati ingenii iuuenes refrenentur: nimio uero fauore, ac profusa indulgentia parci,  quo minus potentiam obtineant, ne impediantur quidem, quod stultum et inutile sit eas obtrectare uires, quas ipse foueris. Aristoteles quoque Callisthenem auditorem suum ad Alexandrum mittens, hortatus est, ut cum eo nunquam, aut iucundissime loqueretur, quo scilicet apud regias aures uel silentio tutior, uel sermone esset acceptior. At ille dum Alexandrum Persica salutatione exsultantem obiurgat, et mores eius studet componere, uita priuatus est. Idem Aristoteles de semetipso in neutram partem loquendum esse dicebat, quoniam laudare se uani, et uituperare se, stulti est. Agesilaus cum aduersus rempublicam Lacedemoniorum ortam seditionem de nocte comperisset, leges Lycurgi continuo abrogauit, que de indemnatis supplicium  sumi uetabant. Comprehensis autem et interfectis sontibus, euestigio easdem restituit, simul utrumque prouidens, ne salutaris animaduersio uel iniusta esset, uel iure impediretur. Hannibal, nauali prelio uictus, timens amisse classis penas dare, offensam auertit astutia. Nam ex illa infelici pugna, priusquam nuntius mali domum ueniret, unum ex amicis misit Carthaginem. Qui curiam ingressus, statim quesiuit, an cum Romanorum copiis, que superuenerunt, oporteret dimicari. Senatu uero acclamante: Oportet! »Dimicauit, inquit nuntius, et superatus est, non relinquens eis liberum, ut damnarent factum, quod ipsi iudicauerant faciendum.« Gorgias Leontinus Isocratis, et  complurium magni ingenii uirorum preceptor, ea innocentia uixit, ut centesimo et septimo anno interrogatus, quare tandiu in uita uellet manere: »Quia nichil, inquit, habeo quod senectutem meam accuset.« Hoc credo accidisse ex gratia, et multa peritia litterarum, quibus etate sua prestabat, adeo ut primus in conuentu poscere ausus sit, qua de re quisque audire uellet: unde et ei in templo Delphici Apollinis uniuersa Grecia, statuam ex solido auro posuit, cum ceterorum ad id tempus auratas collocasset. Occurrent multa huiusmodi, que laudis uere poterunt prestare materiam, si quis antiquorum uafre dicta uel facta strategemata, et strategematica quoque recenseat. Ceterum quia sepe strategematum mentio facta est, et res nomine non  usquequaque cunctis innotuit: ualerius Maximus strategemata sic diffinit, ut dicat quia est pars calliditatis egregia, et ab omni reprehensione procul remota, cuius opera, quia appellatione uix apte exprimi possunt, Greca pronuntiatione strategemata appellantur. Proprie tamen strategemata sunt, que ad rem pertinent militarem. Nam et ab eo dicuntur stratilates. Que uero contra proprie appellationis notam ad res alias pertinent, Iulio Frontino teste, strategematica appellantur. Distat enim strategematicum a strategemate, quomodo genus a specie differt. Redit iterum Publ. Clodius, ut ipsius pauca subiiciam, quorum uel minimum dixisse, maius est, et fructuosius ad gloriam, quam fecisse quod faciunt, qui se ipsos euiscerant ob inanem laudis amorem.  Ait ergo

Beneficium accepit dando, qui digno dedit.
Feras, non culpes, quod mutari non potest.
Cui plus licet, quam par est, plus uult quam licet.
Comes facundus in uia pro uehiculo est.
Frugalitas miseria est rumoris boni.
Heredis fletus sub persona risus est.
Furor fit sepius lesa patientia.
Improbe Neptunum accusat, qui iterum naufragium fecit.
Nimium attercando ueritas amittitur.
Pars beneficii est, quod petitur si cito neges.
Ita amicum habeas, ut posse inimicum fieri putes.
ueterem ferendo iniuriam, inuitas nouam,
Nunquam periculum sine periculo uincitur.
Necesse est multos timeat, quem multi timent. 
Postremo uel tenui uirtutis indicio, siue in uerbo,  siue in opere, fama protenditur, et uirtute relicta, quantuslibet sumptus non tam gloriam quam ignominiam parit.



CAP. Xu. Honestatem aut solam, aut pre ceteris expetendam, et in ea tota liberalitati locum esse precipuum, et econtra auaritiam glorie plurimum aduersari.

Sicut autem gloria, que est, ut Ciceroni placuit, frequens fama cum laude, a radice uirtutis oritur, et ipsius lumine duntaxat illustratur, ita ignominia, confusio, et si quid aliud dedecet, a uitio trahit originem, et prouectum. Siue enim aut sola honestas bonum sit, ut Stoicis quibusdam placet, siue precipuum, et pre ceteris expetendum, sicut asserunt Peripatetici, hoc usquequaque indubium est,  quia nichil expetendorum aduersatur honesto. Laudantur cetera, et non insipienter optantur, ut bona ualitudo, clarus sanguis, rerum copia, sed nichil istorum turpem aut inhonestum hominem facit esse laudabilem. Siquidem de ualetudine bona uires, de uiribus temeritas, de temeritate uiolentia, de uiolentia stimulus ultionis, quasi odii et bellorum fax accensa inflammatur, sequiturque iustitie contemptus, legum preuaricatio, et concussio inquieta publici status. Clarus sanguis elationem parit, potentiam affectat, conculcat inferiores, pares contemnit, superiores habere dedignatur, loquitur grandia, totus tumet alto magnoque sanguine, tanquam fecerit ipse aliquid propter quod nobilis esse debeat sui immemor, eorum que retro esse uidentur obliuiscitur,  et se in anteriora sine cultu uirtutis, ridiculus Thrasonis imitator extendit. Inquit ethicus:

Malo pater tibi sit Thersites, dummodo tu sis
Aeacide similis, uulcaniaque arma capessas;
Quam te Thersite similem producat Achilles. 
Nolo tamen ut in iniuriam suam dictum noster Simonides opinetur, atauis quidem editus regibus, et Capitolinis generosior, et Marcellis, et omnibus ad podium spectantibus: et quasi a purioribus et felicioribus ouis exclusus eruperit, germanis et uterinis, ut ei attestantur, longe nobilior est. Crediderim facile quidquid sincerum, et defecatioris nature in massa generis eius ab initio exstitit, in  ipsum, ut quasi gentis sue stella prefulgeat, confluxisse, quod uero feculentius et obscurius, resedisse in germanis et uterinis. Letantur tamen sicut in claritate illius, sic in propria abiectione, ne nobilitate generis, cum res exegerit, ex causa cognationis prohibeantur cum finitimis matrimonio copulari. Cesserunt ergo Simonide reges, et presides, principes, tribuni, centuriones, et primi prouinciarum sua mediocritate contenti, nituntur uirtute sua, nichil in officiis legitimis uile ducunt, aut ignominiosum; et culine, si res exegerit, non dedignantur habere memoriam, aut peritiam exercere. Recolunt quia animalia muta non generosa putat quis, nisi fortia

      . . . . . . . nempe uolucrem
 Sic laudamus equum, facili cui plurima palma
Feruet, et exsultat rauco uictoria Circo.
Nobilis hic quocunque uenit de gramine, cuius
Clara fuga ante alios, et primus in equore puluis.
Sed uenale pecus Corythe posteritas, et
Hirpini, si rara iugo uictoria sedit,
   . . . . . Dominos pretiis mutare iubentur
Exiguis, tritoque trahunt epirhedia collo.
Siquidem

Nobilitas sola est, atque unica uirtus. 
Ergo generositas, et clari sanguinis lumen, etsi ea magnum quid esse per se Simonides glorietur, nichil aliud sunt quam morum manifestatio: gloriosa quidem, si boni fuerint, ignominiosa si mali. Hoc tamen unum meo iudicio, quidquid ille sentiat, bonum habet generositas, quod necessitatem indicit  probitatis. At rerum copia nunc auaritiam accendit, nunc in exitium et exterminium sui luxuriam instruit. Huius

. . . . . .Ingeniosa gula est:
hec

Ad predam strepitumque lucri suffragia uertit, 
ut sit

uenalis populus, uenalis curia patrum.
Hec uires soluit, et utrumque sexum frangit in uenerem, legis et nature imperio reluctatur. Hanc abrogat, exstinguit, et sepelit. Hanc infatuat, eneruat et subuertit. Lex ergo ipsi non est, et ei natura fere otiosa et ebria est,

 Querit se natura, nec inuenit. Omnibus ergo
Scorta placent, fractique enerui corpore gressus,
Et laxi crines, et tot noua nomina uestis,
Queque uirum querit.
Sed utinam in hac dominatione luxurie inueniantur uiri, uel mulieribus similes, nature tamen aut legi obtemperantibus. Ex his patet, quia nec ualetudinis, nec generositatis, nec copie est laus prima, sed uirtutis, cuius hec instrumenta sunt, et ideo appetenda. Siquidem non decet naturam, que uirtutem aut solam, aut fecit pre ceteris expetendam, ei non expetenda fecisse instrumenta. In eoque rectius uidentur sentire Peripatetici, quod cum uirtutem suis fateantur ad exercitium gerendorum egere instrumentis, ipsa quoque instrumenta, etsi propter aliud, fatentur expetenda:  Stoicis tamen placet sibi uirtutem sufficere ad beatitudinem: nec ego eos erroris arguo, sed expeditiorem dico per instrumenta uirtutem. Ceterum ut alias dixisse me memini, cum omnis uirtus gratiosa sit, liberalitas gratissima est, eo quod plurimis prodest; et certe nisi facultas adest, effundit uiscera, id est proprium largitur affectum. Alioquin quomodo, iuxta apostolum, in eo caritas manet , qui pulsante necessitate proximi, mentis uiscera claudit? Econtra ingratissimum et odiosissimum uitium, quod nec effectu prodest aliis, nec affectu. Hec est auaritia latentium indagatrix lucrorum, manifeste prede auidissima uorago, neque habendi fructu felix et cupiditate  querendi miserrima.

   Quid non mortalia pectora cogis
Auri sacra fames? 
Heriphile uiri uitam auro distraxit. Suam Philippo uendidit Grecia libertatem. Et in ipsam ualerius Maximus his exemplis inuehitur. »Cum admodum locupleti L. Munitio Basilio falsum testamentum quidam in Grecia subiecisset, eiusdemque confirmandi gratia, potentissimos ciuitatis nostre uiros M. Crassum et Q. Hortensium, quibus Munitius ignotus fuerat, tabulis heredis inseruisset, quanquam euidens fraus erat, tamen uterque pecunie cupidus, facinoris alieni munus non repudiauit. Quantam culpam, quam leuiter retuli! Lumina curie, ornamenta fori, quod scelus uindicare debuerant,  inhonesti lucri captura inuitati, auctoritatibus suis texerunt. uerum aliquanto maiores uires in Q. Cassio exhibuit; qui in Hispania Sillium et Albinum Purnium occidendi sui gratia, cum pugionibus deprehensos, quinquagies sestertium ab illo, ab hoc sexagies pactus dimisit. Anne dubites si alterum tantum daretur, iugulum quoque suum equo animo illis fuisse prebiturum? Ceterum auaritia ante omnes uitii Septimuli precordia possedit: qui cum C. Gracchi familiaris fuisset, caput eius abscindere, et per urbem pilo fixum, ferre sustinuit, quia Opimius consul auro ipsi repensurum edixerat. Sunt qui tradant liquato plumbo eum cauatam partem capitis, quo ponderosius esset,  explesse. Fuerit ille seditiosus, bono perierit exemplo, clientis tamen scelesta fames, in has usque iacentis iniurias, esurire non debuit. Odiis merita Septimuli auaritia: Ptolemei autem regis Cyprorum risu prosequenda. Nam cum anxiis sordibus magnas opes corrupisset, propterque eas periturum se uideret, et ideo omni pecunia imposita nauibus in altum processisset, ut classe perforata, suo arbitrio perirent, et hostes preda carerent, non sustinuit mergere aurum et argentum, sed futurum necis sue premium, domum reuexit. Procul dubio hic non possedit diuitias, sed a diuitiis possessus est: titulo rex insule, animo pecunie miserabile mancipium.« Hec ualerius. Sed possunt etiam nequiora auaritie inueniri exempla. Siquidem  prophete oculos cupiditas excecauit, et pecunia corruptus Apostolus, Dominum innocentem crucifigendum tradidit manibus impiorum. Potest quidem deturpari uerbis, sed non satis, quia deformior est et turpior, quam ut ore humano possit exponi. Ideoque autem est auaritia studiosius declinanda, quia tenacius inheret ab imagine utilitatis, et perniciosius nocet ab exterminio caritatis. Inde est quod ridiculam et miserandam cum senibus contraxit familiaritatem, ut quo minus egent, auidius concupiscant, et quo rebus sunt citius carituri, eas parcius ministrent utilitati. Nam et manus in iuuentute porrecta ad dandum, in senectute contrahitur, et que in iuuentute contracta est, aut nunquam, aut raro in senibus dilatatur. Cum  uero eis beneficio nature libertas uicina immineat, se ipsos uano timore miserrime subiiciunt seruituti. Siquidem Diogenes ait: »Indigentia nature fortunam non timet.« Beatus quoque Hieronymus: »Grandis, inquit, exsultatio est anime, cum paruo contentus fueris, mundum habere sub pedibus et omnem eius potentiam, epulas libidinosas, et ea propter que diuitie comparantur, uilibus mutare cibis et grossiori tunica compensare.« Hec quidem laudabilia sunt, si non fiant ad famam, sed ad conscientiam, que omnia equanimiter portat. Ut enim ait Xenophon: »Conscientia iusti, scit maledicta contemnere.« Usus ergo rerum laudabilis aut culpabilis est, rerum duntaxat differentia est. Unde Diaspenis, pecunia profuso decus, auaro supplicium est. »Fugienda  sunt, inquit Macrobius, omnibus modis, et abscindenda igne et ferro, totoque artificio separanda languor a corpore, imperitia ab animo, luxuria uentre, a ciuitate seditio, a domo discordia, et in commune a cunctis rebus intemperantia.



CAP. XuI. De quatuor fluminibus, que de fonte libidinis oriuntur Epicureis, faciuntque diluuium, quo fere mundus mergatur: et de aquis contrariis, et uestibus Esau.

Eo quidem hec uniuersa concurrunt, ut ostendatur quietum statum in rebus publicis aut priuatis nisi a fonte sapientie, quidquid sentiat Epicurus, prouenire non posse. Hanc enim esse hortum deliciorum uberrimum, superius dictum est, de quo  quatuor uirtutum flumina oriuntur. E diuerso et Epicureorum hortus fontem suum habet libidinem, qui et ipse parturit flumina, que irrigant uniuersam hanc uallem lacrymarum et miserie, in quam eiectus est exsul, qui quod libuit, et quod licuit, facere preelegit. Et quidem quasi unus riuus est amor habendi, quo ad sufficientiam rerum copia queritur, in quo auaritia laborat preter licitum possidere, uel scire. Alter uero luxurie lenocinia diffundit, et defluit in uarias uoluptates, dum ad tranquillitatis, et letitie gaudia tendens aspirat. Tertius uires colligit, quibus tueatur nature libertatem, et cuiusuis molestie propulsare possit iniurias: et cum uiribus abundauerit, prosilit in odibilem tyrannidis uenam. Quartus ab appetitu celebritatis  et reuerentie, dum eminentiam querit, fallaciter intumescit. Hec sunt quatuor flumina, que infundunt et circumeunt orbem, et de fonte peruerse uoluntatis scaturiunt, qui sedem habent in imo, et originem contrahunt a luto uanitatis. Cum autem excreuerint, diuersos ex se pariunt riuos, et quasi intumescentibus aquis diluuii, mundum obruunt, animantia perimunt, et sic omnia delent, ut terra uideri possit in solitudinem redigenda, nisi quia paucas, id est octo animas, resurrectionis scilicet filios, domus Domini arca conseruat. Hi sunt utique, quos ex omni carne Dominus preelegit. uerumtamen qui sunt in diluuio aquarum multarum, ad eum non approximabunt. Et quidem amor commodi, de quo predictum est, has  quasi in mare altum fundit aquas, et inualescente malitia, uelut cataractis celi apertis, uarias pluit Dominus, in augmentum diluuii, delinquendi occasiones; permittens ut subtracta gratia, qui in sordibus est, sordescat  amplius, et quem proprio committit arbitrio, quasi ulciscens ferit. Non quod appetitum commodi, si temperatus sit, dicam esse culpabilem, aut copiam rerum sufficientem, aut letitiam mentis, aut naturalem libertatis amorem, aut eminendi meritum ducam in crimine; sed nichil istorum quod pollicetur, affert; eo quidem modo quo queritur, contrarium potius operatur effectum. Hec autem omnia bona sunt, si eis, docente gratia, recte filius aduersus carnem luctans  et sanguinem, et a patre gaudii et exsultationis benedicendus, utatur, et eisdem quasi florido, frugifero, et iucundo induitur uestimento. Si uero sanguineus, fraterque carnalis, contemnens matris gratie familiaritatem, hec omnia morum indumenta usurpet, nec fragrant, nec decent, nec pascendo reficiunt. Et hoc est forte quod uestes Esau placuisse scribuntur in Iacob, et eis aut non usus, aut odorem suauitatis dedisse patri non scribitur Esau. Nam dum bonis abutitur, sensibus integris gratus esse non potest. Ergo uana bonorum species nec satiat, nec letificat, nec liberat, nec exaltat. Porro aduersus luxuriam, auaritiam, cenodoxiam, quedam superius dicta sunt: uirium affectatio quodammodo hactenus mansit intacta, que, etsi libertatis et celsitudinis  uideatur afferre suffragium, a ueritate utriusque perniciosius abducit errantem. Hec est enim que perniciosissimam inducit pestem, et tyrannidis procurans ortum, compagem quietis et pacis, qua nichil salubrius est, molitur exstinguere. Siquidem hec flumina caritatem exstinguunt his, quibus uita negatur. In his Tantalus laborat in fabulis citra satietatem, et sermo propheticus degentium in his aquis increpat sitim. Sitientes ergo ad aquas inuitat appositas, que a spiritu profluunt absque commutatione, gratis accepturos a gratia uinum et lac. Quare, inquit, appenditis argentum non in panibus: et laborem uestrum non in saturitate? Audite audientes me, et comedite bonum, et delectabitur in crassitudine anima uestra . Non utique in  illa, in qua delectationem non habet anima, sed caro; in illa in qua recalcitrauit dilectus, incrassatus, impinguatus, dilatatus, sed in qua benedicitur filius ut in rore superuenientes gratie, et pinguedine liberi arbitrii uoluntatem Dei prudenter intelligat, potenter impleat, toleret patienter. He itaque impinguantes et dulces aque sunt, et que alias omnes temperant, quia his salsuginem earum absorbuit lignum crucis, et dulcorauit eas, et sapientie celestis infusio, easdem in salutem animarum et satietatem fecit esse potabiles. He quoque liberant, totius tyrannidis incursum impediunt aut premunt, aut puniunt. Non ergo uane uires, sed ueritas liberat in equitate consistens, et licet uanitas promittat  liberationem, uere liberi nequaquam sunt, nisi quos filius liberauerit. Tu nature, gratie et glorie distingue libertatem, et inuenies nullam earum de uanitate contingere, nec tibi conditio magis seruilis occurret, quam tyranni. Si enim ubi Spiritus Domini, ibi libertas , miserrima profecto seruitute deprimitur, quem spiritus nequam exagitat.



CAP. XuII. In quo tyrannus a principe differat, et de tyrannide sacerdotum: et in quo pastor, fur et mercenarius ab inuicem differunt.

In quo princeps differat a tyranno, dum reuolueretur auctore Plutarcho institutio Traiani, superius dictum est, et que principis sint officia, aut reipublice membra, diligenter expositum. Unde facilius et paucioribus poterunt innotescere, que e  regione dicenda sunt de tyranno. Est ergo tyrannus, ut eum philosophi depinxerunt, qui uiolenta dominatione populum premit, sicut qui legibus regit princeps est. Porro lex donum Dei est, equitatis forma, norma iustitie, diuine uoluntatis imago, salutis custodia, unio et consolidatio populorum, regula officiorum, exclusio et exterminatio uitiorum, uiolentie et totius iniurie pena. Hec autem aut uiolentia, aut dolo impugnatur, et quasi aut leonis immanitate uastatur, aut draconis supplantatur insidiis. Quocunque autem modo id fiat, planum est gratiam oppugnari, et Deum quodammodo prouocari ad prelium. Princeps pugnat pro legibus et populi libertate; tyrannus nichil actum putat, nisi leges euacuet, et populum deuocet in seruitutem.  Imago quedam diuinitatis est princeps, et tyrannus est aduersarie fortitudinis, et Luciferiane prauitatis imago. Siquidem illum imitatur, qui affectauit sedem ponere ad aquilonem, et similis esse Altissimo, bonitate tamen deducta. Si enim bonitati studeret esse conformis, nequaquam potentie aut sapientie gloriam preripere moliretur. Remunerandi tamen auctoritate aspirauit fortasse cequari. Imago deitatis princeps, amandus, uenerandus est et colendus; tyrannus prauitatis imago, plerumque etiam occidendus. Origo tyranni iniquitas est, et de radice toxicata mala et pestifera germinat, et pullulat arbor, securi qualibet succidenda. Nisi enim iniquitas, et iniustitia caritatis exterminatrix tyrannidem procurasset, pax secura, et quies perpetua,  in euum populos possedisset, nemoque cogitaret de finibus producendis. Essent etiam, sicut magnus Pater testis est Augustinus, ita regna quieta, et amica pace gaudentia, sicut in composita ciuitate diuerse familie, aut in eadam familia diuerse persone. Aut forte, quod credibilius est, omnino regna non essent, que, sicut ab antiquis liquet historiis, iniquitas per se aut presumpsit, aut extorsit a Domino. Et quidem non soli reges tyrannidem exercent, priuatorum plurimi tyranni sunt, dum id uirium quod habent, in uetitum efferunt. Nec moueat quod reges tyrannis uisus sum sociasse, quia, licet rex dicatur a recto, quod principem decet, tamen appellatio eius abusu cadit in tyrannum. Inde est illud:

 Quod potuit populus quemquam perducere liber,
Ascendi, supraque nichil nisi regna reliqui 
Et illud:

Spes mihi pacis erit, dextram tetigisse tyranni. 
Et si officium contra officium, et recte uiuendi regulam dici licet, sententia unius omnium aperit officia, imo uitia tyrannorum. Photinus is est  primus in monstris pellee domus, id est inter alia portenta Aegypti, immunditia et crudelitate insignis, qui Pompeium letho damnare ausus, aut potius mores tyrannorum sueta presumptione exprimens, ait:

 Ius et fas multos faciunt, Ptolemee nocentes.
Dat penas laudata fides, cum sustinet, inquit,
Quos fortuna premit: fatis accede, deisque,
Et cole felices, miseros fuge: sidera terra
Ut distant, ut flamma mari, sic utile recto.
Sceptrorum uis tota perit, si pendere iusta
Incipit: euertitque acies respectus honesti.
Libertas scelerum est, que regna inuisa tuetur,
Sublatusque modus gladii; facere omnia seue
Non impune licet, nisi cum facis, exeat aula
Qui uolet esse pius: uirtus et summa potestas
Non ceunt, semper metuet, quem seua pudebunt. 
Ergo respectus honesti et iusti, minimus, aut nullus est, in facie tyrannorum, et siue ecclesiastici, siue mundani sint, omnia posse uolunt, contemnentes quid potentiam antecedat hanc aut sequatur.  Utrisque tamen hoc persuaderi uellem, diuinum nondum exspirasse iudicium, quod primigenis, et semini eorum inflictum est: quod, quia noluerunt cum possent, inflictum est, ne possint etiam iustitie obtemperare cum uolunt. Nam et prouerbio dici solet: »Quia qui non uult cum potest, non utique poterit cum uolet.« Huius uerbi etiam magnus Basilius auctor est. Rogatus enim a muliercula, ut pro ea principi intercederet, chartam eius accipiens sic scripsit principi: »Paupercula hec accessit ad me, dicens, posse me apud te. Si ergo possum, ostende.« Et dedit mulieri chartam. Que abiens dedit epistolam principi; legensque eam princeps, rescripsit hec: »Propter uos, o Pater sancte, uolui misereri muliercule, sed non potui, pro eo quod  tributis subiacet.« Sanctus uero rescripsit ei: »Siquidem uolens non potuisti, bene utcunque se res habet; si autem potens noluisti, ducet te Christus ad indigentium chorum, ut quando uoles, non possis.« Sed organo suo que semper electis adest ueritas, nequaquam defuit. Nam in breui princeps idem, imperiali indignatione tentatus, ductus est uinctus inter captiuos, uel pena sua satisfaciens iniuste oppressis. Oratione tamen Basilii, post sextum diem de abductione liberatus est, descendente signo imperiali, sicut uir sanctus optauerat. Itaque et tyranni nomine rex, et e conuerso interdum principis nomine tyrannus appellatur; iuxta illud: Principes tui infideles, socii furum . Et alibi: Principes sacerdotum, et seniores populi concilium  fecerunt in unum, ut Iesum dolo tenerent, et occiderent , qui utique iusto legis iudicio debuerat liberari. Nam et in sacerdotio inueniuntur complures, id tota agentes ambitione, et in omnibus artibus eius, ut sub pretextu officii, suam possint tyrannidem exercere. Habet enim et respublica impiorum caput et membra sua, et quasi ciuilibus institutis, legitime reipublice nititur esse conformis. Caput ergo eius tyrannus est, imago diaboli: anima heretici, schismatici, sacrilegi sacerdotes, et ut uerbo Plutarchi utar, prefecti regionum impugnantes legem Domini. Cor consiliarii impii, quasi senatus iniquitatis. Oculi, aures, lingua, manus inermis, iudices et leges, officiales iniusti.  Manus armata, milites uiolenti, quos Cicero latrones appellat. Pedes, qui in ipsis humilioribus negotiis preceptis Domini, et legitimis institutis aduersantur. Hec quidem omnia possunt a superioribus facillime comprehendi. Mihi uero indignari non debent sacerdotes, si et in eis fatear inueniri posse tyrannos. Alioquin quorsum est illud propheticum: Fili hominis, prophetiza de pastoribus Isrel, prophetiza, et dices ad eos: Hec dicit Dominus Deus: ue pastoribus Isrel, qui pascebant semetipsos. Nonne greges pascuntur a pastoribus? Lac comedebatis, lanis operiebamini, et quod crassum erat occidebatis, gregem autem meum non pascebatis. Quod infirmum fuit non consolidastis, et quod egrotum, non sanastis, quod fractum est, non alligastis, quod abiectum, non  reduxistis, quod perierat, non requisistis, sed cum austeritate imperabatis eis, et cum potentia; et disperse sunt oues mee, eo quod non esset pastor, et facte sunt in deuorationem omnium bestiarum agri, et disperse sunt . Quid sibi aliud adesse docet, Ezechielis hec et imprecatio, et increpatio, nisi pastoribus abesse que adesse debuerant, et adesse que abesse oportuit? Propterea hec dicit Dominus: Ecce ego ipse super pastores, et requiram gregem meum de manu eorum, et cessare eos faciam, ut ultra non pascant gregem meum, nec pascant amplius pastores semetipsos et liberabo gregem meum de ore eorum, et non erit ultra in escam eis . Nonne tyrannidem sacerdotii uidetur exprimere manifestam, et uitam illorum depingere, qui in  omnibus que sua sunt, querunt, et que Iesu Christi sunt, post tergum faciunt?  Siquidem non meum, sed alienum est, et profecto intemerate ueritatis oraculum, quo apud familiarem Altissimi inter mercenarium pastorem, et furem, differentia manifesta prescribitur. Bonus enim pastor animam suam ponit pro ouibus suis . Cuius si queris officium, apud iam dictum per prophetam inuenies: Ecce ego ipse requiram oues meas, et uisitabo eas, sicut uisitat pastor gregem suum, in die quando fuerit in medio ouium suarum dissipatarum. Educam eas de nube, et congregabo de caligine, inducam eas in terram suam, et pascam eas in montibus Isrel, in riuis, et in cunctis sedibus terre, in pascuis uberrimis, in montibus excelsis erunt pascua  earum, requiescent in herbis uirentibus, et in pascuis pinguibus pascentur super montes Isrel. Pascam eas, et accubare faciam, quod perierat requiram, quod abiectum erat reducam, quod confractum fuerat, alligabo, et quod infirmum erat consolidabo, et quod pingue et forte custodiam . Hec est enim diligentia, qua gregibus debent inuigilare pastores. Quod autem subiungit: Et pascam illas in iudicio et iustitia , ei utique respondet quod premisit, sed cum austeritate imperabitis eis et cum potentia. Scriptum est enim quia pondus et pondus, mensura et mensura, utrumque abominabile est apud Deum . Apud homines tamen qui negotiationem exercent, grandis uidetur esse prudentie,  sed tamen illicite, que calliditas et dolus est, si alio pondere uel mensura sua distrahant, et aliis comparent aliena. At in prelato ratio exigit equitatis, ut quod aliis imponit onus, ipse preferat, et quod docere uoluerit, opere studeat adimplere. Hoc est enim in iudicio et iustitia pascere, et non in austeritate et penitentia imperare. Quod utique faciunt, qui humeris hominum alligant onera grauia et importabilia, et digito suo ea contingere recusant. Unde sequitur:

Et cum purissimam aquam biberetis, reliquam pedibus uestris turbabatis, et oues mee his, que conculcata pedibus uestris fuerant pascebantur, et que pedes uestri turbauerant, hec bibebant. Propterea ecce ego ipse iudico inter pecus pingue, et macilentum,  pro eo quod lateribus et humeris impingebatis, et cornibus uestris uentilabatis omnia infirma pecora, donec dispergerentur foras . = Mercenarius autem oues quidem uel specie pascit, sed quia omnia facit ad pretium, si lupum uideat irruentem, dimittit oues et fugit, quia non pastor, sed mercenarius est, nec quidem ouium, sed lucri curam habet . Canis utique mutus latrare non ualens , ut uel clamore et tumultu lupum absterreat uenientem. Siquidem eum timet, qui temporalium diripit facultatem, et eum non attendit, qui animam cruciaturus est in gehenna. Cecus siquidem est ad grandia, et que nullius sunt perhorrescit. De his inquit: ue prophetis insipientibus qui sequuntur spiritum suum, et nichil uident.  Quasi uulpes in desertis, prophete tui, Isrel, erunt. Non ascendistis ex aduerso, neque opposuistis murum pro domo Isrel, ut staretis in prelio in die Domini . Nihil enim in eis libertatis est, ut mundi potestatibus obloquantur, nichil uirtutis, ut ueritatem in periculo tueantur: in omnibus lucrum, in nullis, aut paucis querunt salutem animarum. Dum in suis obtineant, dum ad ambitionis aut auaritie succedat uotum, eorum que Christi sunt, iactura contemnitur; Fiat pax in diebus eorum, sint fetose oues, boues crasse, promptuaria plena , cibis et uasis onusta mensa in admirationem intuentium splendeat, uarie et pretiose supellectilis operosus cultus abundet, honorentur et colantur a turbis, ditentur, uisitentur a subditis  in muneribus, sit denique liberum, impune, et sine nota facere quidquid libido dictauerit: ad singula dicant: Euge, euge , ut, iuxta increpationem propheticam, luto absque paleis  liuisse peccati indurati parietem uideantur, qui, precipiente Domino, fuerat fodiendus ut rueret, et abominationes pessime a domo Domini disperirent. Hi sunt qui consuunt puluillos sub capite uniuerse etatis , ceruicalia supponentes ut capiant animas, et lac comedant, lanis operiantur ouium, quas quasi in somnum negligentie uel audacie induxerunt. Fur autem conuincitur ab operibus suis, quia non uenit nisi ut furetur, et occidat, et mactet, et perdat . Inimicus utique perniciosus et  apertus, qui nec rem pastoris habet, nec speciem, et nec ad lucrum pascit, sed suum lucrum reputat, etiam cum occidit. Pastori itaque debetur amor, quia diligit. Mercenario patientia, quia uidetur amantem imitari.

Furi uero non debet Ecclesia, nisi penam. Si sciret paterfamilias, qua hora fur ueniret, uigilaret utique, et non sineret perfodi domum suam. uocem pastoris audiunt oues, et sequuntur . uocem mercenarii interdum audiunt; sed eum, quia non uadit ad uitam, sequi contemnunt. uocem furis aspernantur, horrent et fugiunt, quia in manu eius uident, et in ore audiunt opera mortis. Siquidem non modo fur est et latro, sed lupus rapax, sequipeda leonis, qui rugiens circumit, querens  quem deuoret . Quis ergo illum non repellat, aut saltem fugiat, qui ad hoc ouile ingreditur, ut mactet et occidat? Si quis, Apostolus inquit, episcopatum desiderat, bonum opus desiderat . Sed nescio quo pacto res in contrarium uersata est, ut cum omnes fere desiderent episcopari, cum quod appetunt adepti fuerint, otio marcent; aut, quod turpius est, in uanitatis operibus occupantur. Quanta curratur ambitione, uolui quidem superius, sed ut se res habet, plene non potui explanare; et profecto quam inutiliter multi uersentur in gradu optato, referre difficilius potero. Unum tamen scio, quia non ea auiditate currunt, ut pro aliis animas ponant, qui fortune munuscula, uel, quod rectius dixerim, gratie Dei temporalia  dona, in hunc tamen concessa usum, ut promereantur eterna, recusant in necessitate fratribus erogare. Hanc tamen esse pastoralis officii formam, premonstrauit tam exemplo quam uerbo pastorum princeps. Ergo tanto currentes ambitu, mercenarii properant, aut fures fieri. Bene tamen agitur cum ouibus, que illius custodie demandantur, qui eas uel ad pretium pascat. Nam et in ipsis mercenariis, gradus et differentie sunt. Laxant quidem omnes retia in capturam; sed hi in capturam animarum et rerum, illi res piscantur duntaxat, contempto periculo animarum. Et sepe turbant omnia, quo piscandi ad uotum uberior succedat occasio. Miraberis uariam supellectilem, et Cresi, ut dicitur,  facultates apud eos, qui predicant pauperem Christum, et quia suis non coguntur stipendiis militare, euangelizant, ut comedant, et euangelistarum stipendiis abutantur. Calicem quidem in quo Ioseph augurari consueuerat, in sacci sui ore reuoluunt, sed non descendit in manus. Lingua siquidem sacerdotis, calix est eius, qui in ueritate est, et prefiguratione nominis interpretatur saluator mundi, institutus ut uaticinetur abscondita, et fidelium mentes potest eo spiritu, quo repleti discipuli, uerbum fidei et salutis eructantes, in Iudea ebrii reputati sunt, dispensantes granum frumenti, quod in terram cordis eorum ceciderat, et iam in castitate eloquii eorum, fructum plurimum Domino germinabat. Alii quidem sine Euangelio  de Euangelio uiuunt, et bene si uiuunt tantum, ut non etiam luxurientur. Hos uero mercenarios dixerim, qui non laborant ut manducent, sed sine labore non manducare, quod necessitatis est, sed otiari et luxuriari desiderant. Omnibus quidem qui pastoris exercent officium, gratia debetur et reuerentia, et qui Christum quacunque ratione annuntiant, et lucrum faciunt, cum sua tamen, et pro sua utilitate, animarum pastoribus et salutis dispensatoribus aggregentur, sintque amici, sint et uenerabiles, et Patrum letentur honore; etsi mercenarii sunt, mercede sua me nunquam priuabuntur auctore. Utinam sit in istis, qui uerbum Dei loquatur, qui edificet Ecclesiam Dei, uel ad lucrum! Non inuideo lucro, si opera antecedant.  Qui uero sic inhiant lucris, ut que Christi sunt, uniuersa contemnant, et sic nec heresim doceant, nec contentionibus Ecclesiam scindant, nec pastoris nec mercenarii, digni sunt nec honore, nec nomine. Non loquor de legatis. Ecclesiam Romanam, que parens  et nutricula fidei, et morum est, et non potest ab homine iudicari et argui, celesti priuilegio munita, relinquo intactam: nec enim credibile est, quod ea committere presumant uel dignentur, que de iure gentilium in presidibus prouinciarum, et proconsulibus, id est legatis Cesaris constat esse illicita. Qua uero impudentia hoc attentare audeat discipulus crucifixi, uicarius Petri, pastor animarum, quod uigente infidelium disciplina, uicarius imperatoris  sub officio consulis, rector corporum presumere non audebat? Pena repetundarum ex superioribus liquet, et tam institutis legum, quam historiarum exemplis seculo nostro innotuit, et quod nisi in causa esculenti et poculenti iudici a prouincialibus accipere non licebat, ita tamen ut accepta nequaquam cederent in muneris rationem.

Quis ergo credet, quod Patres Ecclesie, iudices orbis, et, ut ita dicam, clarissima lumina mundi, diligant munera, sequantur retributiones, prouincias concutiant, ut excutiant loculos, exinaniant alienos, ut solident suos, uerbis predicent paupertatem, et criminibus ad diuitias properent, bonorum spiritualium damnent commercia, ut cum  eis duntaxat in talibus contrahere liceat, id agentes ut omnibus sint terrori, amentur a nullo, quietem doceant, ut faciant rixas, humilitatem indicant et simulent, ut uindicent fastum, alienam pulsantes, et suam fouentes auaritiam, dictantes largitatem, tenacitati insistentes; et, ut paucis loci huius anfractus et uolumina spatiosa complectar, cum sceleratis et flagitiosis omnibus ponentes portionem, aut flagitia uindicantes in solidum, ut uideantur concilium uanitatis, iniqua gerentium in synagoga, ecclesia malignantium, in quorum manibus iniquitates sunt, et dextera eorum repleta est muneribus? Absit ut hoc quisquam audeat suspicari! ne cadat in quemquam  tantum scelus, ut os suum ponat in celum, et Patrum que non sunt pudenda denudet. Omnia eorum alba sunt et decora, nichil in eis est, quod canino morsui pateat, aut sannam, ut satyricus ait, posticam uereatur. Si tamen quispiam hoc presumpserit, ei uno ualidissimo respondebitur argumento, cui resistere et contradicere non audebunt omnes aduersarii nostri. Quo? inquis. Opera, inquam, que ipsi faciunt, testimonium perhibent de eis. Si locum queris, effectum quo de cause sinceritate constet, attende; cuius enim opus bonum est, ipsum quoque bonum est. Si auctorem? eum qui ait: A fructibus eorum cognoscetis eos. Non enim potest arbor mala fructus bonos facere; aut conuersim, arbor bona fructus  malos . Possent pro eis, si quis tamen est, qui eis censeat detrahendum, plura proponi; sed in defensione eorum hoc unum sufficiat. Constat enim quia apostolorum oportet adorare uestigia; et illos esse ut Patres honorandos, colendos ut dominos, qui eorum possident sedem et imitantur uitam. Illos potius hec pagina respicit, qui plumis uehuntur pensilibus, in saturitate disputant de ieiuniis, et quod uerbis astruunt, operibus destruunt: in curru eunuchi regine Ethiopum clausis oculis Scripturas loquuntur, et lectitant, et eum qui sicut ouis ad occisionem ductus est, et os suum coram se tondente non aperuit , respicere dedignantur, aut nequeunt, nec discipulum ueritatis interpretem,  donec descendant ad aquas, quibus mundentur ab operibus mortuis, dignantur colligere. Utique licet Scripturarum insideant rotis, et pennatorum animalium impetu perferantur, lingua eorum cum de superioribus disputauerit, terram lingit: nec Scripturas intelligunt, quia cor eorum non aperit scientiarum Dominus, qui aperuit, sicut in Actibus apostolorum scriptum est , cor Lydie purpurarie, ut audiret ea, que dicebantur a Paulo, que fidelius humili obedientia mandatorum, quam disputatione uerbosa Deum timentibus innotescunt. Fur autem quis sit, duplici ratione colligitur. Nam ille qui de conuersatione terrena, per superbie scalam, ambitionis et uitiorum gradibus innitentem, in ouile ascendit, Christo contempto,  id est neglecta recta uia et plana, sinuosis anfractibus liminaria suffodit, aut parietum iuncturas irrumpit, aut per tegulas infusus illabitur, profecto fur est et latro. Qui uero Christo aperiente ostium, id est ecclesia uocante ingreditur, et postmodum sub umbra pastoris efficitur persecutor, id est spoliat, mactat, occidit et perdit, fur indubitatus est. Tu uide in quo gradu ponendi uideantur, quibus non sufficit diuini iuris licentia tondere et deuorare pecus, nisi secularium legum implorent auxilia, et officiales principum facti, ea committere non uerentur, que facile alius quilibet publicanus erubescat. Interim uoluptati seruient, aut auaritie; et qui eos elegerunt, uel admiserunt  in custodiam sui, depopulantur et premunt, mortemque eorum desiderant, quos foueri oportebat in carne et spiritu. Tenent profecto memoriter illud propheticum: Ecce constitui te super gentes, et super regna, ut euellas, et destruas, et disperdas, et dissipes, et edifices, et plantes . Que uero plantata inuenerunt, nituntur euellere, ut edificent sibi domum Domini in muneribus manus, aut lingue, aut obsequii, aut eos substituant explantatis, quos elegit affectio carnis, id est aut genitos a se, aut sibi ab aliis carnaliter genitos. Immensum hic aperitur opus, et uia calamo dilatatur; sed subsisto parcens articulis, qui publicis aspectibus ingeruntur. Si quis autem hic quidpiam dici durius calumniatur, si ea que Patribus  dicta sunt, legerit, mihi facile ueniam indulgebit. Si enim tyrannus secularis, iure diuino et humano perimitur, quis tyrannum in sacerdotio diligendum censeat, aut colendum? Quod si istud uidetur acerbum, illum qui non nisi uera loquebatur et dulcia, in patrocinium aduoco beatum Gregorium, qui acerbius ista persequitur. Et ut cetera taceam, hoc ipsis omnibus notum est, quia scire prelati debent, quod cum ipsi delinquunt, tot mortibus digni sunt, quot ad subditos, perditionis exempla transmittunt.



CAP. XuIII. Ministros Dei esse tyrannos: et quid tyrannus: et de moribus C. Caligule, et Neronis nepotis eius, et exitu utriusque.

Ministros Dei tamen tyrannos esse non abnego,  qui in utroque primatu, scilicet animarum et corporum, iusto suo indicio esse uoluit, per quos punirentur mali, et corrigerentur, et exercerentur boni. Nam et peccata populi faciunt regnare hypocritam, et sicut Regum testatur historia, defectus sacerdotum, in populo Dei, tyrannos induxit. Siquidem primi patres et patriarche, uiuendi ducem optimam naturam secuti sunt. Successerunt duces a Moyse sequentes legem, et iudices qui legis auctoritate regebant populum, et eosdem fuisse legimus sacerdotes. Tandem in furore Domini dati sunt reges, alii quidem boni, alii uero mali. Senuerat enim Samuel, et cum filii eius non ambularent in uiis suis, sed auaritiam et immunditias sectarentur; populus, qui fortasse et ipse  meruerat ut ei tales preessent sacerdotes, a Deo quem contempserat, sibi regem extorsit. Electus est ergo Saul, regis tamen iure predicto, id est qui filios eorum tolleret, ut faceret aurigas, et filias ut panifice fierent, et focarie, agros et predia, ut ea pro libito distribueret seruis suis, populumque totum seruitutis premeret iugo. Idem tamen Christus Domini dictus est, et tyrannidem exercens, regium non amisit honorem. Incussit enim Deus timorem omnibus, ut eum quasi ministrum Domini, cuius quodammodo gestabat imaginem, uenerarentur. Amplius quidem adiiciam, etiam tyranni gentium reprobati ab eterno ad mortem, ministri Dei sunt, et Christi Domini appellantur.  Unde propheta: Ingredientur portas Babylonis duces, uidelicet Cyrus et Darius. Ego enim mandaui sanctificatis meis, et uocaui fortes meos in ira mea, et exsultantes in gloria mea . Ecce quia sanctificatos uocat Medos et Persas, non quod sancti essent, sed Domini aduersus Babylonem implebant uoluntatem.

Alias quoque: Ecce ego adducam, inquit, Nabuchodonosor, seruum meum, et quia bene mihi seruiuit apud Tyrum, dabo ei Aegyptum . Omnis autem potestas bona, quoniam ab eo est, a quo solo, omnia, et sola sunt bona. Utenti tamen interdum bona non est, aut patienti, sed mala, licet quoad uniuersitatem sit bona, illo faciente qui bene utitur malis nostris. Sicut enim in pictura fuscus aut niger  color, aut aliquis alius per se consideratus, indecens est, ettamen in tota pictura decet: sic per se quedam inspecta, indecora et mala, relata ad uniuersitatem, bona apparent et pulchra, eo omnia sibi adaptante, cuius omnia opera ualde sunt bona. Ergo et tyranni potestas bona quidem est, tyrannide tamen nichil est peius. Est enim tyrannis, a Deo concesse homini potestatis abusus. In hoc tamen malo, multus, et magnus est bonorum usus. Patet ergo non in solis principibus esse tyrannidem, sed omnes esse tyrannos, qui concessa desuper potestate in subditis abutuntur. Porro si potestas accedat sapienti, qui rerum omnium nouit et habet usum, omnibus bonis grata est, et omnibus utilis. Si uero cadat in insipientem, etsi bonis quibus, omnia cooperantur  in bonum, mala esse non possit, molesta tamen ad modicum temporis est. Nam eam utrisque contingere manifestum est, licet exigente malitia temporis nostri, qui in nos flagellum Domini iugiter prouocamus, malis, id est insipientibus, sepius concedatur. Quid enim in rebus humanis, Romano imperio potentius, potest ulla memoria recordari? Si temporum series ab Urbe condita reuoluatur, illud inueniuntur mali gessisse frequentius. Quis enim C. Caligula, Augusti tertio successore, tetrior, aut immanior, preter Neronem, qui antecessores et successores omnes turpitudine uite et inauditis flagitiis superauit? Hic autem Caligula, omnium flagitiosissimus, tamen rexit, aut potius torsit imperium, ea quidem credulitate, ut proprie inuidens felicitati,  de conditione suorum temporum quereretur, eo quod nullis insignirentur calamitatibus publicis. Ille siquidem ortu suo pacauerat secula, qui delere uenerat contradictionis et mortis imperium. Licet enim hec immensitas pacis ascriberetur Augusto, Christo tamen potius ascribenda est, qui ciuis Romanus indictione census ascriptus est, regnante Augusto. Siquidem euangeliorum et historiarum ueridica relatione constat, quia sub eo natus est auctor unicus pacis, Deus homo, uirginis filius Christus, cuius eterna dispositio ad ueram pacem, et felicissimi regni beatitudinem conscripsit electos, cuius aduentus multis prenuntiatus est, et patefactus indiciis. Nam, ut Orosius refert, cum Cesar, Iulio  interfecto, ex Apollonia rediens urbem ingrederetur, hora circiter tertia, repente, liquido ac puro sereno, circulus ad speciem celestis arcus orbem solis ambiit: et hoc octauo Idus Ianuarii die, qui dicitur Epiphaniorum, creditur accidisse, quo Cesar primum Iani portas, sopitis finitisque bellis ciuilibus, clausit, et Augusti adeptus est nomen, apicem declarans imperii, ut penes unum doceretur summa rerum et potestatum esse, quam monarchiam nominant Greci.

Refert idem historicus, quod, cum a Sicilia rediens, receptis legionibus a Pompeio et Lepido, triginta millia seruorum dominis restituisset, et omnia superiora populi debita donanda, litterarum etiam monumentis abolitis, censuisset, in diebus  ipsis fons olei largissimus, de taberna meritoria per totum diem defluxit, illum utique manifeste adesse imperio nuntians, qui seruos diaboli, peccatores iusto Dei dominio subdere uenerat, et pauperum misereri. Cum ergo a facie Christi silerent omnia, et tantas miserationes Altissimi obstupesceret mundus, summa rerum et potestatum in tertium ab Augusto ad Caligulam cecidit. Cuius ferocia, ut breuibus liqueat, exclamasse fertur: »Utinam populus Romanus unam tantum ceruicem haberet!« Et quia hostis deerat, magno et incredibili apparatu profectus est hostem querere. Otiosisque uiribus Germaniam Galliamque percurrens, in ora Oceani circa prospectum Britannie substitit, Romamque reuersus est belli deficiente materia, et  nullo expleto negotio, nisi quod Belinum Britannorum regis filium, quem pater expulerat, cum paucis in deditionem accepit. Infestissimus quidem Iudeis exstitit, et sacra Hierosolymorum loca profanari, et statuis repleri iussit, et se coli ut Deum. Pilatum Iudee presidem tantis coarctauit angoribus, ut sua se transuerberans manu, malorum compendium, mortis celeritate quesierit. Sorores, quas Caligula primum stupro polluerat, damnauit exsilio, et post, omnes simul exsules iussit occidi. Ipse autem a suis protectoribus occisus est. In secreto eius inuenti sunt duo libelli, continentes lectissimorum nomina ciuium, quos morti destinauerat: eratque alterius inscriptio, gladius, alterius, pugio. Arca  quoque ingens multiplicium uenenorum inuenta est, quibus, Claudio Cesare iubente, demersis, maria ipsa, magno piscium exitio protestante traduntur infecta. Successit auunculo Caligule, Claudio tamen interposito, Nero Cesar, rerum uitiorumque successor, imo transgressor, petulantiam, libidinem, luxuriam, auaritiam, crudelitatemque scelere quouis exercuit. Teste namque Orosio, percitus petulantia, omnia pene Italie et Grecie theatra perlustrans, assumpto etiam uarii uestitus dedecore, Cerycas, id est cornicines, citharistas, tragedos et aurigas, sepe uisus est superasse. Libidinibus quoque tantis exagitatus est, ut ne a matre quidem, uel sorore, ullaue consanguinitatis reuerentia abstinuisse referatur; uirum in uxorem duxerit, ipse a uiro  ut uxor acceptus sit. Luxurie tam effrenate fuit, ut retibus aureis piscaretur, que purpureis funibus extrahebantur; frigidis et calidis lauaret unguentis: nullam uestem bis induit, nec unquam minus mille carrucis confecisse traditur iter. Denique urbis Rome incendium uoluptatis sue spectaculum fecit, per sex dies septemque noctes ardens ciuitas regios pauit aspectus. Horrea quadro structa lapide, magneque ille ueterum insule, quas discurrens flamma adire non poterat, magnis machinis quondam ad externa bella preparatis, labefacte atque inflammate sunt, ad aditorum mansiones, bustorumque diuersoria, infelici plebe compulsa. Quod ipse ex altissima Mecenatiana turre prospectans, letusque flamme, ut aiebat, pulchritudine, tragico habitu  heliofeles odam sonat sacerdotates nymnos ciuitatis, in qua solis splendor colitur, decantabat. Auaritie autem tam prerupte exstitit, ut post hoc incendium urbis, quam se Augustus ex lateritia marmoream reddidisse iactauerat, neminem ad reliquias rerum suarum adire permiserit. Cuncta que flamme quoque modo superfuerant, ipse abstulit: centies centena millia sestertium annua a senatu conferri sibi imperauit: plurimos senatorum, nulla exstante causa, bonis priuauit: negotiatorum omnium sub una die, tormentis quoque adhibitis, omnem penitus censum abstorsit. Crudelitatis autem rabie ita effrenatus est, ut plurimam senatus partem interficeret, equestrem ordinem pene destitueret. Sed ne parricidiis quidem abstinuit, matrem,  fratrem, sororem, uxorem, ceterosque omnes cognatos et propinquos, sine hesitatione prostrauit. Auxit hanc molem facinoris eius, temeritas impietatis in Deum. Nam primus Rome Christianos suppliciis et mortibus affecit: ac per omnes prouincias pari persecutione excruciari imperauit. Ipsumque nomen exstirpare conatus, beatissimos Christi apostolos Petrum cruce, Paulum gladio interfecit. Mox acerbissime miseram ciuitatem oborte undique oppressere clades. Nam subsequente autumno tanta urbi pestilentia incubuit, ut triginta millia funerum in rationem Libitine uenirent. Britannica deinde clades euestigio accidit, qua duo precipua oppida, magna ciuium sociorumque clade et cede,  direpta sunt. Preterea in Oriente magnis Armenie prouinciis amissis, Romane legiones sub iugum Parthicum misse, egreque Syria retenta est. In Asia tres urbes, hoc est Laodicea, Hierapolis, Colosse, terremotu conciderunt. Hec Orosius fert; cuius uerbis et sensu eo libentius utor, quod scio Christianum, et magni discipulum Augustini, propter religionem fidei nostre, ueritati diligentius institisse. Hec quidem possunt et apud alios historicos inueniri diffusius, qui tyrannorum atrocitates, et exitus miseros plenius scribunt. Que si quis diligentius recenseri uoluerit, legat ea que Trogus Pompeius, Iosephus, Hegesippus, Suetonius, Q. Curtius, Corn. Tacitus, T. Liuius, Serenus, et Tranquillus, et alii historici, quos enumerare longum  est, suis comprehenderunt historiis. Ex quibus facile liquebit, quia semper tyranno licuit adulari, licuit eum decipere, et honestum fuit occidere, si tamen aliter cerceri non poterat Non enim de priuatis tyrannis agitur, sed de his qui rempublicam premunt. Nam priuati legibus publicis, que constringunt hominum uitas, facile cercentur. In sacerdotem tamen, etsi tyrannum induat, propter reuerentiam sacramenti, gladium materialem exercere non licet, nisi forte cum exauctoratus fuerit, in Ecclesiam Dei cruentam manum extendat, eo quidem perpetuo obtinente, ut ob eamdem causam non consurgat in eum duplex tribulatio. Preter rem tamen non uidetur, si hec, que dicta sunt, aliquibus astruamus exemplis.



CAP. XIX. De morte Iulii Cesaris, et aliorum gentilium tyrannorum.


Occurrit ergo in primis domus Cesarea, qua nichil potentius aut gloriosius, nulla etate recolit mundus. Siquidem Iulius Cesar primus orbem, prudentie et rei militaris uiribus, acquisiuit. Homo perpaucorum, et cui nullum expresse similem adhuc edidit natura mortalium. Licet enim Cicero eum alicubi criminetur, quod citra omnem utilitatis aut honestatis speciem, delectabatur iniuriis, adeo ut in eum ipsum peccare iuuaret: idem tamen tantis laudibus eumdem effert, ut deorum censeat munus ex uirtutibus temperatum, Romano indultum imperio, utpote qui nec prosperis extolli, nec aduersis frangi nouerit, magnificus sine crudelitate,  sine temeritate magnanimus. Quamuis enim si alius esset, posset temerarius uideri, Cesar tamen audax uideri non debet, cuius uoluntas deorum aspirante fauore, semper infra potestatem fuit. Nemo ferum expertus est Cesarem, nisi superbia rebellaret. Prouocatus iniuriis, pronus fuit ad ueniam. Quos uicit uiribus, prudentia antecessit. Excessus uero eius uidebantur sperare, et ad iustitiam aspirare. Quod ex eo coniici potest, quod nullum tempus sibi uoluit esse philosophie expers. His uidetur Orosius pro parte consentire. Cum enim in Aegypto magna pars militum eius cecidisset, et ipse, sicut Lucanus meminit, cogeretur respicere Sceuam, qui singulari uirtute eminens inter Cesarianos, obsedit,

 . . Muris calcantem menia Magnum,
insistentium Aegyptiorum ui pressus Cesar, scapham ascendit, qua mox pondere sequentium grauata et mersa, per ducentos passus ad nauem una manu elata, qua chartas tenebat, natando peruenit. Hic tamen quia rempublicam armis occupauerat, tyrannus reputatus est, et magna parte senatus consentiente, strictis pugionibus occisus in Capitolio. Sed et ibi honestatis memor exstitit. Ut enim animaduertit se strictis pugionibus peti, toga caput obuoluit, simul sinistra manu sinum ad ima deduxit, quo honestius caderet. Successor eius Augustus felicissimus omnium, se sub interminatione pene dominum prohibitus est appellare, et ciuem gerens,  tyrannidis rem declinauit, et notam. Tiberius autem a Iulio tertius, ueneno obiit, cuius morte ita letatus est populus, ut terram matrem, et deos manes orarent, ne mortuo sedem ullam darent nisi inter impios. Et licet ueneficium detestabile semper fuerit, uenenum, quo ille exstinctus est, orbis censuit esse uitale. Signum ueneni certum habitum est; quod cor inter ossa cremati inuentum est incorruptum. Ea enim rerum estimatur natura, ut tinctum ueneno, igne confici nequeat. Tertius tyrannus C. Caligula, occisus est a domesticis suis. Tiberius Claudius, quintus a Iulio, etsi tyrannidem uitauerit, manifestis, ut alter Tiberius, ueneni signis exstinctus est. At Nero sextus, a Iulio, omnium immanissimus et uilissimus, hunc exitum habuit. Postquam  enim deformitate ueterum officiorum, et angustiis flexurisque uiarum offensus, ut predictum est, urbem incendit, ab omni populo, sicut Suetotonius refert, desertus est: et cum ingressus in cubiculum quereret percussorem, et non inueniret, omnes quippe discesserant: »Ergo ego, inquit, nec amicum, nec inimicum habeo?« Idem paulo antequam se confoderet, scrobem coram se fieri precepit ad corporis sui modulum, componique in ea si qua inuenirentur marmoris frusta, et aquam simul et ligna conferri ad curandum cadauer, flens ad singula, atque identidem dictitans: »Qualis artifex pereo?« Cum autem audiret se a senatu adiudicatum supplicio, quale id esset interrogauit. Et cum comperisset debere nudi hominis ceruici furcam inseri,  corpus uero uirgis ad necem cedi, conterritus duos pugiones, quos secum extulerat, arripuit, tentataque utriusque acie, rursus condidit, causatus nondum esse fatalem horam. Ac modo Sporum hortabatur ut lamentari inciperet, modo orabat, ut se aliquis ad mortem cum exemplo animaret. Interdum segnitiem suam his uersibus increpabat:

uiuo deformiter, turpius pereo.
Iamque equites appropinquabant, quibus preceptum erat, ut uiuum extraherent. Quod ut sensit, ferrum adegit iugulo, in eoque consumpta est omnis familia Cesarum. Et ne in sola illa familia aduersus tyrannidem tantum licere legibus quisque suspicetur, uitellius, nonus a Iulio, Galba et Othone inter Neronem et uitellium intersertis, turpissime protractus  est a cellula, in quam se contruserat, nudusque deductus per uiam sacram, passim fimum in os eius coniectantibus aliis, et a populo Romano apud Gemonias scalas minutissimis ictibus excarnificatus, unco tractus est in Tiberim. Duodecimus Domitianus, uespasiano et Tito interpositis, post multam et cruentam tyrannidem a suis crudeliter interfectus est. Ex qua causa tamen in Christianos mitius egerit, auctore Eusebio Cesariensi, paucis aperiam, cuius uerba sunt hec libro tertio, capite decimo octauo. Apud ipsum uero Domitianum cum iussisset omnes perimi, qui de genere Dauid, et regia stirpe descenderant, sicut uetus habet traditio, delati sunt quidam quasi essent de posteritate Iude,  quem fratrem fuisse Saluatoris secundum carnem tradunt. Duplicique urgebantur inuidia, ueluti qui ex genere Dauid, et ex ipsius Christi propinquitate descenderant. Que Hegesippus per ordinem his uerbis refert. Adhuc autem uiuebant quidam de carnali Domini nostri genere, nepotes eius Iude, qui secundum carnem frater Domini dicitur, quos quidem detulerunt, tanquam ex Dauid stirpe uenientes. Hos quidam, Reuocatus nomine, qui in hoc missus fuerat, perducit ad Domitianum Cesarem. Nam et ipse formidabat de aduentu Christi, sicut et in initio Herodes. Interrogati ergo a Domitiano si essent ex familia Dauid, confessi sunt. Tunc quesiuit quantis possessionibus uel quantis facultatibus essent prediti. At illi responderunt, quod utrisque  non amplius esset in bonis nouem millibus denariorum, ex quibus, singulis media pars pro portione deberetur. Neque hec sibi in pecunia subsistere, sed in estimatione terre que eis esset, in quadraginta minus uno iugere constituta, per quam suis eam manibus excolentes, uel ipsi alerentur, uel tributa expenderent. Simul et testes ruralis et diurni operis, manus labore rigidas, et calle obduratas, proferebant. Interrogati uero de Christo quale sit regnum eius, uel quis ipse, aut unde, aut quando uenturus: responderunt, quod non huius mundi regnum, neque huius terre ei designetur imperium, sed celeste ei, per angelorum ministeria, preparetur. Quando scilicet aduenturus in gloria, de uiuis ac mortuis iudicabit, et restituet unicuique pro  factis et meritis suis. Ad hec Domitianus, cum in eis nichil criminis inueniret, et uilitatem eorum quam maxime contemneret, abire eos liberos iussit. Hec illi.

Ex quibus patet quod non ex mansuetudine, que decet principem, sed fastu impio a nonnullis fidelium crudelitatis sue cohibuit rabiem. Si ergo ad tantam paucitatem, et paupertatem genus regale deductum est, ut regnante Domitiano de stirpe Dauid uix duo potuerint inueniri, quis sibi in carne et sanguine propagatis perpetuitatem esse confidit? Et quia Ecclesiam Dei, imo et totum imperium lacerauit Domitianus, eodem in se Dei usus iudicio, et ipse laceratus est. Cuius cadauer populari sandapila  per uespilliones exportatum, atque ignominiosissime sepultum est. Successor eius Nerua, omnia acta eius reuocauit in irritum, et ascriptus principibus, non tyrannis, morbo confectus diem obiit, Traiano adoptato in regnum. Qui tanta moderatione successit, ut sicut augustus felicissimus, ita et iste imperator optimus diutissime habitus sit, et, ut ferunt, apud Seleuciam urbem Isanrie profluuio uentris exstinctus est. Ei successit Aelius Adrianus pater patrie, qui rempublicam iustissimis legibus ordinauit, et Iudeos scelerum suorum perturbatione exagitatos, ut in Palestinam irruerent, ultima cede perdomuit, ultusque est Christianos, quos illi excruciabant, precepitque ne cui Iudeo intreundi Hierosolymam esset licentia, Christianis tantum  ciuitate permissa, quam in optimum statum murorum instructione reparauit, precepitque uocari Aeliam de prenomine suo. Antoninus cognomento Pius, tranquille et sancte gubernauit imperium, succedens Adriano cum liberis suis, et merito pius, et pater patrie nominatus est, et intercedente Iustino philosopho, se Christianis benignum exhibuit. M. Antonius uerus successor Pii cum Aurelio Commodo fratre suscepit imperium. Aurelius autem casu morbi, quem Greci apoplexiam uocant, suffocatus interiit. Eoque defuncto, frater solus reipublice prefuit, uir quem admirari quam laudare, si Eutropio creditur, facilius est. A principio uite tranquillus et constans, adeo ut ab infantia uultum nec gaudio, nec merore mutauerit, philosophiam  edoctus Stoicem, eique deditus, uita pariter et eruditione philosophus. Institutus est ad philosophiam per Apollonium Chalcedonium, ad scientiam litterarum Grecarum per Cheronensem Plutarchi nepotem. Latinas autem eum Fronto nobilissimus orator docuit, et pro quorumdam opinione, Plutarchi nepos. Inter cetera bellum gessit, quod pre magnitudine Punicis conferri potest. Et licet orationibus militum Christianorum, sicut idem imperator litteris suis dicitur attestatus, magna bella confecerit, grauis eorum exarsit persecutio, multique sanctorum martyrum coronati sunt. Postremo Lucio Commodo filio suo in regnum assumpto, in Pannonia constitutus, repentino morbo interiit. Lucius Antonius Commodus quintus decimus ab  Augusto, per omnia crudelitatis, luxurie, et obscenitatis dedecora deprauatus, gladiatoriis quoque armis sepissime depugnauit, et in amphitheatro feris sese frequenter obiecit. Interfecit etiam plurimos senatores, maxime quos aduertit nobilitate industriaque excellere. Flagitia regis pena urbis insequitur; nam fulmine Capitolium ictum, ex quo facta flammatio, bibliothecam illam maiorum cura studioque compositam, edesque alias iuxta sitas, rapaci turbine concremauit. Fertur tamen beatus Gregorius bibliothecam combussisse gentilem, quo diuine pagine gratior esset locus, et maior auctoritas, et diligentia studiosior. Sed hec sibi nequaquam obuiant, cum diuersis temporibus potuerint accidisse. Commodus autem, cunctis incommodus,  in domo uestiliani strangulatus est, uiuus autem hostis humani generis iudicatus. Et hec quidem est descriptio tyranni, qua explicatur res que latet in nomine. Sicut ergo damnatum hostem licet occidere, sic tyrannum. Hec tamen non impediat supputatio ueritatem historie, quoniam hic Galbe, Othonis, et similium ratio neglecta est. Nec quis quotus sit imperatorum attenditur, sed quomodo omnium domuerit tyrannidem, aut represserit clementia Dei, qui pro decreto iustitie, quando uult, flagellum inducit in delinquentium penam, et quando uult, quos fecit penitentes, admittit ad ueniam. Decreueram hic subsistere, et ad alias a Romanis transire historias, sed quia in catalogum imperatorum ille,  a quo genti mee nomen est, Seuerus occurrit, qui aduersus Christi nomen tyrannidem grauem exercuit, illum adhuc solum adiiciam, ne Seuerie uel Saresberie nostre parcere uidear. Sed profecto hanc profanam in Christianos et Ecclesiam persecutionem, celestis ultio e uestigio prosecuta est. Emerserunt enim continuo bella ciuilia, quibus Romani sanguinis plurimum effusum est. Hic quidem, Afer genere. Tripolitanus ab oppido Lepti, natura seuus, multis sepe bellis lacessitus, fortissime quidem rempublicam, sed laboriosissime rexit. Congressus est cum multis gentibus, ut de multis triumpharet. Pescenninum Nigrum, ad tyrannidem aspirantem, uicit et interfecit: Iudeos et Samaritas rebellantes ferro cercuit. Parthos, Arabas, Adiabenosque superauit.  Hic est Seuerus gentium uictor, qui in Britannias, defectu pene omnium sociorum tractus, magnis ibi grauibusque preliis sepe gestis, receptam partem insule a ceteris indomitis gentibus uallo distinguendam putauit. Itaque maximam fossam, firmissimumque uallum, crebris insuper turribus communitum, per centum uiginti duo millia passuum a mari ad mare duxit. Ibique, sicut Orosius et alii historici referunt, apud oppidum Eboracum morbo obiit. Siquidem Britannia uenena semper exhorruit, et in principes non nouit, sed pro suis principibus inuictos gladios exercere. Prefatum uero oppidum, in id uirium et temeritatis, temporis processu excreuit, ut urbibus antiquis audeat se conferre. Hoc ei forte tanti imperatoris contulit sepultura. Ipsum  tamen gentilium ritu, et infidelium prauitate, tyrannidem in Christianos exercuisse, et penas sceleris luisse, certum est. Nemo enim a seculo, se apostate angeli egit imaginem, qui dam nationis eius et confusionis non fuerit particeps.



CAP. XX. Quod auctoritate diuine pagine licitum et gloriosum est, publicos tyrannos occidere, si tamen fidelitate non sit tyranno obnoxius interfector, aut alias iustitiam, aut honestatem non amittat.

Longum est si gentilium tyrannorum ad tempora nostra seriem uoluero trahere; sed unius hoc etatis non memorabitur homo. Hoc enim mentem effugit, et linguam uincit. Libellus tamen, qui De exitu tyrannorum inscriptus est, quid de tyrannis sentiam plenius poterit aperire, diligenti tamen  compendio, ut nec de proxilitate tedium, nec de breuitate obscuritas generetur. Sed ne Romane historie uilescat auctoritas, que plerumque ab infidelibus et de infidelibus scripta est, hoc diuine et fidelis historie comprobetur exemplis. Undique enim apparet, quia, ut ait ualerius, ea demum tuta est potentia, que uiribus suis modum imponit. Et sane nichil tam preclarum est, aut tam magnificum, quod non moderatione desideret temperari. Primum ergo tyrannum nobis obiicit diuina pagina Nemrod robustum contra Dominum uenatorem, quem et Ninum dici nonnulle testantur historie, etsi ratio temporis non acquiescat, eumque fuisse reprobum superius dictum est. Regnare siquidem  uoluit, et non a Domino, et sub eo turrim in celum erigere conata est ceca, dispergenda et confundenda mortalitas. Progrediamur ad eum, quem populo diuina prefecit electio, datumque in reprobam dominandi, non regnandi uoluntatem deseruit, adeoque afflixit, ut, urgente doloris angustia, mortem sibi cogeretur inferre. Nihil enim aut minimum prodest sana assumptio, si consequens uita dissentit, nec initia rerum apud iudicem obtinent, cuius sententia pendet ex fine. Regum, et libri dierum celebris historia est, in qua, auctore Hieronymo, Isrel edocetur sub tyrannis ab initio laborasse. Et Iuda, preter Dauid, Iosiam et Ezechiam, reges omnes reprobos habuisse monstratur. Salomonem tamen, et forte  aliquos aliorum in Iuda conualuisse facile crediderim, Domino reuocante. Mihique facile persuadebitur populum dure ceruicis, et corde indomabili, et qui semper restitit Spiritui sancto, et non modo Moysen famulum legis, sed Deum dominum legis abominationibus gentium ad iracundiam prouocauit pro principibus meruisse tyrannos. Nam tyrannos, quos peccata impetrant, inducunt et erigunt, penitentia delet, excludit et perimit. Et quidem ante reges suos, sicut Iudicum narrat historia, seruierunt sepe numero filii Isrel, sub tyrannis, multis et uariis, pro dispensatione diuina, afflicti temporibus, sepeque sunt clamantes ad Dominum liberati. Licebatque finito tempore dispensationis, nece tyrannorum excutere iugum de ceruicibus suis, nec  quisquam eorum, quorum uirtute penitens et humiliatus populus liberabatur, arguitur, sed iucunda posterorum memoria, quasi minister Domini memoratur. Quod suppositis liquet exemplis. Seruierunt ergo filii Isrel Eglon regi Moab decem et octo annis: et postea clamauerunt ad Dominum, qui suscitauit eis saluatorem uocabulo Aod, inclytum filium Gera, filii Gemini, qui utraque manu utebatur pro dextra. Miseruntque filii Isrel per illum munera Eglon regi Moab; qui fecit sibi gladium ancipitem, habentem in medio capulum longitudinis palme manus, accinctus est eo subter sagum in dextro femore, obtulitque munera Eglon regi Moab. Erat autem Eglon crassus nimis. Cumque obtulisset ei munera, prosecutus est socios qui  cum eo uenerant. Et reuersus est de Galgalis ubi erant idola, dixitque ad regem: uerbum secretum habeo ad te, o rex. Et ille imperauit silentium. Egressisque omnibus qui circa eum erant, ingressus est Aod ad eum. Sedebat autem in estiuo cenaculo solus. Dixitque ei: uerbum Dei habeo ad te. Qui statim surrexit de throno. Extendit Aod manum sinistram, et tulit sicam de dextero femore suo, infixitque eam in uentrem eius tam ualide, ut capulus ferrum sequeretur in uulnere, ac pinguissimo adipe stringeretur. Nec eduxit gladium, sed ita ut percusserat, reliquit in corpore. Statimque per secreta nature alui stercora proruperunt. Aod autem, clausis diligentissime ostiis cenaculi, et  affirmatis sera, per posticum egressus est . Et alibi: Sisara fugiens peruenit ad tentorium Iahel uxorem Abner Cinei. Erat enim pax inter Iabin regem Asor, et domum Abner Cinei. Egressa igitur Iahel in occursum Sisare, dixit ad eum: Intra ad me, domine mi, intra, ne timeas. Qui ingressus tabernaculum eius, et opertus est ab ea pallio, dixitque ad eam: Da mihi, obsecro, paululum aque, quia ualde sitio. Que aperuit utrem lactis, et dedit ei bibere, et operuit illum. Dixitque Sisara ad eam: Sta ante ostium tabernaculi, et cum uenerit aliquis interrogans te, et dicens: Nunquid hic est aliquis? Respondebis: Nullus est. Tulit itaque Iahel uxor Abner clauum tabernaculi, assumens pariter et malleum. Et ingressa est abscondite et cum silentio,  posuitque supra tempus capitis eius clauum, percussumque malleo, defixit in cerebrum usque ad terram. Qui soporem morti socians, defecit et mortuus est . Laudem-ne ergo, aut uituperium consecuta est posterorum? Benedicta, inquit Scriptura, inter mulieres Iahel, uxor Abner Cinei et benedicatur in tabernaculo suo. Aquam petenti lac dedit, et in phiala principum obtulit butyrum. Sinistram manum misit ad clauum, et dexteram ad fabrorum malleos. Percussitque Sisaram, querens in capite uulneri locum, et tempus ualide perforans .

Ut autem et ab alia constet historia, iustum esse publicos occidi tyrannos, et populum ad Dei obsequium liberari, ipsi quoque sacerdotes Domini,  necem eorum reputant pietatem, et si quid doli uideatur habere imaginem, religione mysterii dicunt Domino consecratum. Sic Holophernes non uirtute hostili, sed suis uitiis gladio mulieris occubuit, et qui uiris formidabilis fuerat, luxuria et ebrietate uictus, a femina interfectus est. Nec femine ad tyrannum patuisset accessus, nisi hostilem animum pia simulatione texisset. Non est enim dolus qui seruit fidei, et militat caritati. Siquidem fidei est, quod increpat sacerdotes, qui diuine miserationi prescripserant tempus, ex pacto hostibus se dedituri, et urbem, nisi infra quinque dies eis Dominus subueniret. Charitatis autem quod nulla formidabat pericula, dum fratres et populum Domini ab hostibus liberaret. Nam  et hoc egredientis in salutem indicant uerba: Fac, inquit, Domine, ut gladio proprio eius superbia amputetur, et capiatur laqueo oculorum suorum in me, et percuties eum ex labiis caritatis mee. Da mihi in animo constantiam, ut contemnam illum, et uirtutem ut euertam eum. Erit enim memoriale nominis tui, cum manus femine deiecerit eum . uocauit ergo Abram suam, et descendens in domum suam, abstulit a se cilicium, et exuit se uestibus uiduitatis, et lauit corpus suum, et unxit se myrrha optima, et discriminauit crinem capitis sui, et imposuit mitram super caput suum, et induit se uestibus iucunditatis sue, cingens sandalibus pedes suos, assumpsitque dextralia,  et lilia, et inaures, et annulos, et omnibus ornamentis suis ornauit se. Contulitque ei splendorem Dominus, quoniam omnis ista compositio non ex libidine, sed ex uirtute pendebat. Et ideo Dominus hanc in illa pulchritudinem ampliauit, ut incomparabili decore oculis omnium appareret . Illuc ergo perueniens, et publicum captans hostem, dixit Iudith Holopherni: Sume uerba ancille tue, quoniam si ea consecutus fueris, perfectam rem faciet Deus tecum. uiuit enim Nabuchodonosor rex terre, et uiuit uirtus tua, que est in te ad correptionem omnium animarum errantium, quoniam non solum homines, sed et bestie agri seruiunt illi per te, et obtemperant ei. Nuntiatur enim uirtus et industria animi  tui uniuersis gentibus, et indicatum est omni seculo, quia solus potens es et bonus in omni regno eius, et disciplina tua omnibus gentibus predicatur . Et adiiciens, ait: ueniens nuntiabo tibi omnia, ita ut adducam te per mediam Ierusalem, et habebis omnem populum Isrel sicut oues, quibus non est pastor, et non latrabit uel unus canis contra te, quoniam hec mihi dicta sunt per prouidentiam Dei . Quid, queso, insidiosius excogitari, quid captiosius dici potest, hac mystici dispensatione consilii? Dixit itaque Holophernes: Non est talis mulier super terram in aspectu, et pulchritudine, et sensu uerborum . Cor enim eius concussum ardebat in concupiscentia eius. Dixitque: Bibe nunc, et accumbe  in iucunditate, quoniam inuenisti gratiam coram me . Ipsa uero que luxuriari non uenerat, fidei et fortitudinis sue instrumento, usa est luxuria aliena. Et crudelitatem, quam semel sopiuit blanditiis, in populi liberatione caritatis armis occidit. Percussit ergo Holophernem in ceruicem, et abscidit caput eius, et tradidit illum ancille sue, ut poneretur in peram , reportandum in urbem, que salutem fuerat consecuta in manu femine. Hoc tamen cauendum docent historie, ne quis illius moliatur interitum, cui fidei aut sacramenti religione tenetur astrictus. Nam et Sedecias, ob neglectam fidei religionem, legitur captiuatus, et quod in alio regum Iude non memini, eruti  sunt oculi eius quia Deum, cui iuratur, etiam cum ex iusta causa cauetur tyranno, lapsus in perfidiam, non proposuit ante conspectum suum. Sed nec ueneni, licet uideam ab infidelibus aliquando usurpatam, ullo unquam iure indultam lego licentiam. Non quod tyrannos de medio tollendos non esse credam, sed sine religionis honestatisque dispendio. Nam et Dauid, regum quos legerim optimus, et qui excepto sermone Urie Ethei, in omnibus inculpatus incessit, licet tyrannum grauissimum sustineret, et eum perdendi sepe nactus fuerit occasionem, ei tamen maluit parcere, confisus de misericordia Dei, qui eum sine peccato poterat liberare. Decreuit ergo exspectare patienter, ut ille uisitaretur a  Domino reddita caritate, aut in prelio caderet aut alias iusto Dei iudicio moreretur. Siquidem uel ex eo potest insigniri patientia eius, quod cum oram chlamidis Saul prescidisset, in spelunca, et alibi de noctu castra ingressus, custodum negligentiam increpasset, ipsum regem cegit profiteri, quia Dauid causam agebat iustiorem. Et hic quidem modus delendi tyrannos, utilissimus est et tutissimus; si qui premuntur, ad patrocinium clementie Dei humiliati confugiant, et puras manus leuantes ad Dominum, deuotis precibus flagellum, quo affliguntur, auertant. Peccata etenim delinquentium, uires sunt tyrannorum. Unde Achior dux omnium filiorum Ammon, saluberrimum hoc consilium dedit Holopherni:  Perquire, inquit, nunc, domine mi, si est aliqua iniquitas populi in conspectu Dei eorum, et ascendamus ad illos, quoniam tradens tradet illos Deus eorum tibi, et subiugati erunt sub iugo potentie tue. Si autem non est offensio populi huius coram Deo suo, non poterimus resistere, quoniam Deus eorum defendet illos, et erimus in opprobrium uniuerse terre .



CAP. XXI. Omnium tyrannorum finem esse miseriam: et quod in eos Deus uindictam exercet, si manus cesset humana, ac hoc in Iuliano apostata, et multis sacre Scripture patet exemplis.

Finis enim tyrannorum confusio est, ad interitum quidem, si in malitia perseuerant; si reuocantur, ad ueniam. Nam et ipsi flagello paratur incendium,  cum in correctionem filiorum eo fuerit usus pater. Et, inquit, Achab reueritus est faciem meam, non inducam malum hoc in diebus eius . At Iezabel in seuitia perseuerans, condigno crudelitatis exitu sanguinem suum canibus lingendum prebuit, in loco ubi sanguinem innocentis Naboth linxerant canes. Quod si ita Naboth innocentis sanguis exquiritur, nunquid tot innocentium sanguis irrequisitus erit? uineam iusti concupiuit impietas, et in permutationem eius totius regni iura amisit. Punitur autem malitia semper a Domino, sed interdum suo, interdum quasi hominis utitur telo, in penam impiorum. Afflixit Pharao populum Dei, et ab eodem grauissimis, sicut in Exodo legitur , flagellatus est plagis. Quas breuiter,  ut fidelius teneantur, metro comprehensas curaui inserere:

Prima rubens unda, rane, tabesque secunda,
Inde culex tristis, post musca nociuior istis.
Quinta pecus strauit, uesicam sexta creauit.
Pone subit grando, post bruchus dente nefando.
Nona tegit solem, primam necat ultima prolem.
Nec curo quis uersus fecerit, hoc solum attendens, quia plagas Aegypti sub Pharaone, satis compendiose comprehendit. In his tamen omnibus non est auersus furor eius a populo Dei, sed egredientem persequens cum curribus et equitibus suis, in mari submersus est. Aquis ergo pro muro, ad populi defensionem, et pro telo ad subuersionem tyranni usus est Dominus. Salmanasar quoque, regnante  Ezechia, premebat populum Domini, conuersusque rex in preces aduersus minas tyranni, clypeum diuine protectionis opposuit. Unde et eum per prophetam confortauit Dominus, dicens: Non ingredietur urbem hanc, nec mittet in eam sagittam, nec occupabit eam clypeus, nec circumdabit eam munitio. Per uiam qua uenit reuertetur, et ciuitatem hanc non ingredietur, dicit Dominus. Protegamque urbem hanc, et saluabo eam propter me, et propter Dauid seruum meum. Factum est ergo in nocte illa, uenit angelus Domini, et percussit castra Assyriorum centum octoginta quinque millia. Cumque diluculo surrexisset, uidit omnia corpora mortuorum, et recedens abiit. Et reuersus est Sennacherib rex Assyriorum, et mansit in Niniue. Cumque adoraret in  templo Nesrach deum suum, Adramalech et Sarasar filii eius percusserunt eum gladio, fugeruntque in terram Armeniorum, et regnauit Asaraddon filius eius pro eo . Nec moueat si alio et alio nomine censeatur in diuersis historiis, quia pro traditione Hebreorum, sicut Hieronymus auctor est, idem pentonymus exstitit. Dictus est enim Salmanasar, et Sennacherib, et Phul, et Tegladphalasar, et Sargon. Nisi enim polyonymus habeatur, historicorum quadam contrarietate dissidentium quandoque uacillabit auctoritas. Hic ergo angelico gladio primum aduersus exercitum usus est Dominus, deinde aduersus impium manibus filiorum. Ipsa quoque natura uindictas stupet interdum Altissimi, et hominum prouocante malitia,  Creatoris sui legibus mirabiliter acquiescit. Hinc est quod aduersus Dominum Nabuchodonosor intumescens, exacto septennio bestiam egit, et penitens est denuo reuersus in hominem, rebus restitutus et regno, licet eo postmodum meruerit misero exitu spoliari.

Ad tempora transeo Christiana, quoniam in omni gente et populo manifesta est nequitia tyrannorum, et euidens pena. Iulianus uilis apostata, et sordidus imperator, dolo potius quam uiribus persecutus est Christum, nec tamen uiribus temperauit. Nam sub eo grauissima Christianorum exorta est persecutio, dum Galilei, quem dicebat, conatu impio nomen moliebatur exstinguere. uerum  dum aduersus Parthos infaustam expeditionem ageret, et idolis, in reditu suo, pro sacrificio, cedem deuoueret Christianorum, Magni Basilii, aliorumque sanctorum precibus misertus est Deus, Mercuriumque martyrem destinauit, qui tyrannum in castris, mandato beate uirginis, lancea perforauit, morientemque cegit impium confiteri Galileum, Christum scilicet, quem prosequebatur, esse uictorem, et de se triumphasse. Cum enim prefatus episcopus fideles Cesaree in ecclesia perpetue uirginis Genitricis Dei pernoctantes in orationibus collegisset, ipsa nocte beatam uirginem in uisione sanctus agnouit, et huiusmodi consolationem accepit: »uocate, inquit illa, mihi Mercurium, et abibit interficere Iulianum, in Filium meum, et  Deum tumide blasphemantem.« Sanctus autem cum armatura sua adueniens, uelociter abiit, et aduocans, que apparuerat, Magnum Basilium, dedit ei librum habentem in historia omnem mundi facturam, dextrorsum uero hominem a Deo plasmatum. In principio autem libri superscriptio erat, Dic. In fine, homine iam plasmato, Parce. Suscipiens itaque librum legit ab initio usque ad Parce. Similem quoque uisionem uidit eadem nocte questor Iuliani in expeditione Libanius. Rediens Basilius ad martyrium sancti Mercurii nocte ipsa, Mercurii arma non reperit, sed die sequenti inuenit eadem, et lanceam recenti sanguine cruentatam. Orosius tamen de Mercurio martyre non facit mentionem, sed in expeditione Parthica, tyrannum refert  obuii militis telo esse peremptum. Eutropius quoque, qui Romanam eleganti compendio describit historiam, peremptum fatetur in castris, sed nullum exprimit cedis auctorem: persecutionem tamen quam eodem auctore, in Christianos supra modum exercuit, ei constat plurimum nocuisse. At Historia tripartita diligentius persequitur flagitia Iuliani, et quanta immanitate persecutus sit Christum, quem Galileum nominabat, toto sexto uolumine comprehendit. Ex quibus ad laudem Galilei nonnulla inserui, compendiose decerpta ab his que de eo Socrates, Theodoretus, et Sozomenus, teste Cassiodoro, tradiderunt.

Iulianus ergo e regio sanguine oriundus, et ex Constantio nepos Constantini Magni, qui Byzantium  a suo nomine Constantinopolim appellauit, ab initio exstitit Christianus, crescensque in auditoriis Constantinopolitane urbis, exercebatur in basilica, ubi doctores erant, habitu priuato procedens. Pedagogum habebat nomine Marconium, grammaticum Nidoclem  Laconiensem. Rhetoricam uero legebat apud Ebolium sophistam, iam opera et diligentia Magni Basilii Christianum. Prouidebat enim imperator ne apud paganum sophistam legens, ad impietatis dogmata declinaret. Profecit ergo, ut ei fama deferret uires imperii gubernandi. Unde in suspicionem ductus imperatori, ab urbe regia iussus est abstinere, missusque Nicomediam, prohibitus est conuenire apud Libanium sophistam Syrum paganumque, qui ibi a pedagogis Constantinopolitanis  expulsus morabatur. Utebatur tamen lectione librorum eius, et in rhetorica proficiens, Maximo philosopho Ephesio, quem postea, quasi artes magicas exercentem, ualentinianus imperator fecit occidi, familiaris effectus est. Cumque ab eo uerba philosophica pregustasset, cepit eius imitari religionem, magis et magis cupidine succensus imperii. Imperatorem uero timens, suspicionemque cauens, tonsus monachicam simulabat uitam, agens proditorem in habitu Christiano, et in ecclesia Nicomedie lector ordinatus, sic furorem declinauit imperatoris. In manifesto autem sacros Christianorum legebat libros, et latenter exercebatur in philosophia, inualescente semper ambitione imperii.  Unde et amicis dicebat felicia fore tempora, quibus ipse rerum potiretur imperio. Et quidem manus non euasisset imperatoris, nisi imperatrix Eusebia inueniens latitantem, et pro eo intercedens obtinuisset ut ad philosophandum mitteretur Athenas.

Refert Theodoretus quod exinde discurrens omnem Helladam, uates querebat, consulens, an ad imperium perueniret. Inuentoque uiro qui se potentissimum in magica fateretur, introductus est ab eo in locum idolorum, ut in abdito euocatos a mago demones presens consuleret. Quibus solemniter apparentibus, compulsus est Iulianus  frontem suam crucis munire signaculo. Quo facto, repente demones disparuerunt. Magus itaque cepit culpare Iulianum. At ille pretendens metum, crucis se dixit obstupuisse uirtutem, eo quod signum hoc demones fugerint. »Non suspiceris hoc, bone uir, inquit magus, quia timuerint sicut ais, sed abominati hoc signum potius abscesserunt.« Et ita capiens miserum, odio Christiani signaculi repleuit Iulianum. Post hec, sicut Socrates auctor est, imperator euocans Iulianum, eum constituit cesarem, et data sorore Constantia in uxorem, ipsum contra barbaros destinauit ad Gallias. Successit ergo ei, fecitque sibi initium uincendi barbaros, quod amorem suum apud milites collocauit.

 Fertur etiam quod dum in aliquam ciuitatem fuisset ingressus, corona laurea, quibus solent ornari ciuitates, inter columnas pendens, rupto fune super caput eius decidit, eumque aptissime coronauit. Quo facto, cuncti clamauerunt, quia ei signum foret imperii. Congrediens deinde cum hostibus, tanta felicitate prouectus est, ut a militibus appellaretur Augustus. Cumque corona deesset imperialis, unus signa portantium, torquem quem habebat, capiti eius circumposuit, et hoc modo factus est imperator Iulianus. Que uero postea gesserit ille philosophus, iudicent audientes. Nam et in ipso principio omnia pro libito disponebat, figmentum Christiane religionis abiecit, et singularum urbium templa aperiens, idolis offerebat, dicens  se ipsum esse pontificem paganorum. Intestino quoque bello lacerasset imperium, nisi ei degenti in Thracia fuisset mors imperatoris Constantii nuntiata. Ut uero fauorem multitudinis sibi conciliaret, ius sibi preferende religionis omnibus indulgebat. Studebat ob hoc omnibus omnia fieri. Hinc uane glorie causa largus, hinc affectata simulatione philosophi parcus, hinc a ciuilitate fictitia comis, hinc grauis a mole imperii, et quod maxime erat, ne crudelis haberetur, mansuetudinem mentiebatur. Ceterum qualis esset, religione monstrabat. Episcopos ergo in exsilium deportatos iussit euocari, et confiscatas eorum sibi reddi substantias. Templa quoque paganorum uelociter suis necessariis  precepit aperire, et que iis ablata fuerant, incunctanter restituere sanciuit. Palatio expulit eunuchos, tonsores et coquos. Eunuchos quidem, eo quod uxor eius obierat, post quam non duxit aliam. Coquos autem, quia more philosophi cibis simplicibus utebatur. Tonsores, »quoniam, ut ipse ait, unus sufficit multis.« Scriptores plurimum uenerabatur, cultoresque disciplinarum, sed maxime philosophantes. Unde et fama uiros huiusmodi undique congregabat circa palatia, qui circumamicti palliis, magis habitu, quam magisterio pandebatur. Erantque graues uniuersis Christianis seductores uiri, et imperatoris semper religioni  fauentes. Noctibus uigilans conscribebat libros, quos in senatu publice recitabat. Solus enim imperatorum a Iulio Cesare in curia recitauit orationes. Publicum cursum mularum, et caballorum inhibuit, iubens eos utilitatibus publicis ministrari. Hec eius opera laudant pauci, plurimique uituperant, quia remoto fastu palatii, contemptibile uideatur imperium. Apud Sozomenum fertur, quia mox in ipso principio sic aperte et impudenter negauit Christianam fidem, ut quibusdam sacrificiis et inuocationibus, quas expeditiones pagani uocant, et sanguine immolatitio nostrum baptisma studeret ablui, et abrenuntiare ecclesiastice confessioni. Ex illo enim tempore, tam secretim quam publice, et in templis pagani licenter sacrificia  celebrabant.

Fertur autem, quia dum aliquando sacrificaret, ostensum sit ei in uisceribus hostie signum crucis corona circumdatum. Quo uiso, alii quidem perterriti, uere religionis uirtutem, et Christiani dogmatis eternitatem intellexerunt, eo quod corona uictorie indicium est, et ambitus circularis, in se rediens est finis ignarus. Princeps autem confortans eos, sibi prospera monstrari asseruit, et quia signum dogmatis Christiani cerceretur, ne ei dilatari liceret, circuli termino esse conseptum. Cum autem adhuc pueri Gallus et Iulianus ad sepulturam Mammee matris, opere inter se diuiso certatim basilicam fabricarent, res dictu mirabilis, et forsitan incredibilis, accidisse narratur. Galli namque pars  augebatur, utiliterque crescebat: Iuliani uero labores alii quidem fodiebantur, alii, terra ipsa euomente, ruderibus implebantur: aliquoties terre deposita fundamenta copulari non poterant, ac si quedam uiolenta uirtus, ab inferiore loco ea repercutiendo, depelleret. Res prodigiosa uisa est omnibus, existimantibus, quia non esset uir ille in Christiana religione salubris. Nec falso: quod patuit ex post facto. Nam ecclesias et ministros possessionibus et priuilegiis spoliauit, et quod nimis graue, et plane iniuriosum est, clericos iussit militibus aggregari, duci prouincie seruituros, plurimosque eorum curie tradidit. Populum uero Christianum cum uxoribus et filiis inscribi precepit, et tanquam uicaneos  tributa persoluere, et Galileos omnes censuit infelici diminutioni capitis subiacere. In initio autem Christianis parcens, mitior uisus est, sciens priores persecutores nichil profecisse pena Christianorum, qui magis inde creuerunt, et facti sunt gloriosi, pro uero dogmate morientes. Inuidens ergo eorum glorie, abstinuit a tormentis, iudicans esse necessarium, ut sermone potius et admonitione, ad paganitatem colendam populum suaderet, sperans etiam hinc se monstrare clementem. Dicitur enim quia, dum Constantinopoli apud Fortunam sacrificaret urbis, accessit ad eum Maris, episcopus Chalcedonie, et publice impium et sine Deo apostatam uocitauit. At ille solam ei improperans cecitatem, eo quod senex cecus manu alterius agebatur,  adiecit: »Neque Galileus Deus tuus curare te potest.« Respondit Maris: »Gratias ago Deo qui hoc egit, ne te uiderem pietate nudatum.« Imperator autem silens abscessit philosophum simulans, ut ostentatione patientie paganitatem roboraret. Lege autem inhibuit ne Galileorum filii, petarum, rhetorum et philosophorum legerent disciplinas. »Propriis, inquit, telis, secundum prouerbium, uulneramur. Ex nostris enim armati, ex nostris conscriptoribus contra nos bella suscipiunt.« Posuit et aliam legem, precipiens Galileos expelli militiis. Adiecit et aliam, ut Galileis bona auferrentur, quoniam Christus eorum eos pauperes esse preceperat.

Scripsit Apollinaris, uir doctus et ingeniosus, heroicis  uersibus pro Homeri pemate Hebraicam antiquitatem, et in alio opere imitatus est comedias Menandri, fabulositate deducta. Euripidis quoque tragedias, et lyram Pindari secutus est, et absolute dicendum, quia ex diuinis Scripturis argumenta sumens, omnes endeticas lectiones tempore paruo composuit, numero, uirtute, moribus, conscriptione, charactere et dispositione Grecorum ualde pares. Fecit et librum nobilem, ad ipsum imperatorem, siue contra philosophos, in quo tacitis sacre Scripture testimoniis, illos irrefragabili ratione desipere probauit, et se uera sentire de Deo. Que legens imperator, claris tunc scripsit episcopis: »Legi, et reprehendi.« Cui episcopi rescripserunt:  »Etsi legisti, non agnouisti. Si enim agnouisses, nequaquam reprehendisses.« Basilii autem Cappadoceni creditur hec fuisse epistola. ueniens imperator Antiochiam, eo quod ei esset barba ualde prolixa, derisus est, dicentibus Antiochenis: »Tondeatur, ut ad funes barba eius proficiat.« Et quia taurum consueuerat immolare, taurum et aram suo formari precepit in solio. Lacerantes ergo dicebant: »Iste taurus euertit mundum: et nisi eum Libanius reuocasset, grauiter afflixisset Antiochenos, aduersus quos tum librum satis urbanum scripsit.« Ut autem etiam Iudeos denuo animaret et armaret in Christum, templum Hierosolymis eos instaurare precepit. Concurrentibusque quos de toto orbe conuocauerat, plurima  ministrauit, misitque presidem, impiorum exsecutorem dignissimum preceptorum. Aiunt enim quoniam ad repurgium faciendum, argenteos hamos, et cophinos, et scaphas habuerint. Cumque fodere iam cepissent, statuta quidem die hec multitudo plurima faciebat. Nocte uero spontanea terra de ualle crescebat. Solutis itaque prioris fundamenti reliquiis, noua omnia preparabant. Cumque gypsi et calcis multa modiorum millia congregassent, uis magna uentorum repente respirans, tempestates atque procelle subito facte, quidquid congregatum fuerat, disperserunt. Adhuc autem uesanientibus eis, et nequaquam diuina longanimitate correptis, maximus primo terremotus factus est, et quisquis non fuerat diuinis mysteriis imbutus, uehementer  attritus est. Cum uero neque hoc terrerentur indicio, ignis ex fundamentis, que suffodiebantur, egrediens, plurimos fodientium concremauit, aliorum membra dissoluit. Nocte plurimis in uicina porticu dormientibus, cadens subito cum tecto ipsa porticus, dormientes oppressit. Alia uero die, in celo signum splendens crucis salutaris apparuit; sed etiam Iudeorum uestes crucis signaculo sunt implete, non signate tamen splendenti colore, sed nigro. Hec itaque Dei rebelles considerantes, et diuina contremiscentes flagella, ad propria sunt reuersi, confitentes esse Deum, qui ab eorum progenitoribus ligno probatur appensus. In his tamen omnibus non est auersus furor impii, sed indurato corde precepit ut, quicunque sacrificare nollent, palatium non  intrarent, et neque collegio, neque foro, neque arbitrio, neque dignitate, neque qualibet administratione participarentur. Cum uero torquebantur Christiani, aut spoliabantur, eis patientiam indicebat, quoniam hanc Galileus eorum expresso uerbo legis et testimonio operis, suos docuerat sectatores. Unde et multi Christianorum retrorsum abierunt, aut strati metu, aut capti dolo: et inualescebat seuitia paganorum. Ut autem ad idololatriam milites facilius assuescerent, studuit ad priscum schema reformare illud signum sublimius Romanorum, quod Constantinus in formam crucis mutauerat. uerum in publicis imaginibus Iouem, quasi de celo sibi coronam deferentem, et purpuram: Mercurium quoque et Martem in se respicientes, uelut pro testimonio  sapientis et fortis, depingebat, hoc agens in imaginibus, ut sub occasione imperii latenter adorarentur dii, et hoc modo subiecti clanculo fallerentur exinde sic capti facilius impleturi quod uellet. Si uero detrectarent, torquerentur tanquam imperii contemptores. Approbabat autem studia Christianorum, licet persequeretur fidem et exercitia uirtutum: quo paganorum roboraret errorem, apud Galileos non uera mentiebatur esse, sed ficta. Decreuit ergo eis uirtutes preripi, et paganos Christianis absque fide, moribus, institutis, philosophie uoluit esse cultores, sicut Arsatio pontifici Galatie, scripta ab eo in hunc modum docet Epistola. »Paganorum ritus nondum agitur secundum intentionem  nostram, propter cultores eius in negligentia positos. Nam deorum claritas, magnitudo atque sublimitas, omni oratione omnique spe maior est. Sed propitii sint nobis dii propter negligentiam quam habemus, cum illorum prouidentia in paruo tempore, tanta mutatio facta sit, quantam neque orare primitus aliquis presumpserat. Cum ergo credimus hoc posse sufficere, nequaquam respicimus quemadmodum superstitionem Christianorum auxit cura peregrinorum, et circa sepulturas et mortuos, multa solatia honesteque conuersationis studia non uera, sed ficta. Quas res arbitror apud nos debere sub ueritate geri. Non itaque sat est te talem esse, sed omnes absolute circa Galatiam sacerdotes. Quos aut deprecare, aut ratione flecte, aut certe festinanter  a sacerdotali ministerio remoue, nisi diis cum coniugibus, et filiis, atque seruis, colla submiserint, non ferentes ulterius eorum seruos, aut filios hoc facere contemnentes, aut Galileos impie contra deos agentes, et impietates pietatibus preponentes. Deinde cunctos admone, ut sacerdos neque ad spectacula procedat, neque in tabernis bibat, aut cuilibet arti, operibusque turpibus, aut impudentibus presit. Qui obediunt, honorentur, inobedientes expelle. Xenodochia constitue per singulas ciuitates, ut nostra peregrini clementia fruantur. Non tantum nostri, sed etiam extranei pecunia indigentes. Ut habeas unde fiat, interim decreui singulis annis triginta millia tritici modios per uniuersam dari Galatiam, et sexaginta millia uini sextarios.  Horum quinta pars pauperibus, templa obseruantibus, debet expendi, reliqua peregrinis, indigentibusque distribui. Turpe namque est, ut Iudeos non abiiciant, sed potius nutriant impii Galilei, et suos pariter, nec non etiam nostros, nostri uero, nostrorum solatio deserantur. Quapropter doce etiam collationes facere paganos ad talia ministeria, paganorumque uicos offerre primitias frugum. Eosque huiusmodi benefactis institue, docens eos hoc opus olim fuisse nostrorum. Homerus enim hoc probat, introducens Eumenium talia facientem. Nos ergo neque bona nostrorum imitamur, sed aliis remittimus, negligentia non confusi, magis autem deorum reuerentiam respuentes. Si igitur hec te facientem ego cognouero, letitia plenus ero. Presides  prouinciarum rarius domi suscipe, frequenter eis scripta transmitte. Ingredientibus eis ciuitatem, sacerdotum nullus occurrat. Cumque ad templa uenerint deorum, intra ianuas eos nemo procedat militum forte, aut precedentium officiorum, sed qui uoluerit, subsequatur. Cum ad ipsum limen templi peruenerit, priuatus existat. Tu enim, sicut nosti, intus es iudex. Hoc enim etiam sacra sanctio uidetur exigere. Obedientes igitur pro ueritate pii sunt, reluctantes uane glorie comprobantur. Quid enim patiantur, aut quod mereantur auxilium, qui matrem deorum propitiam habere noluerint? Qui ergo eam neglexerint, non solum sine querela non erunt, sed etiam nostre indignationis impetum sustinebunt.  Neque enim fas est ut illi parcatur, qui deos habuerit inimicos. Suade siquidem eis, ut si mea uolunt frui tuitione, omnes matri deorum studeant offerre culturam.«

Hec quidem scripsit, et ad similitudinem ecclesie, demonum templa constituit et instituit ministros in diuersis gradibus ad instar clericorum, ut essent qui ceteros docerent cultum perfidie, et penitentes post culpam, secundum traditionem Christianorum, correctione mediocri reformarent. Nihil autem quod a paganis committeretur in Christum, enorme uidebatur. Adeo quidem, ut nec seuire in mortuos inhumanum aut crudele paganis uideretur. Unde in ciuitate Sebasta Ioannis Baptiste sepulcrum aperuerunt, ignique tradiderunt,  ossa uero ac puluerem disperserunt. Si uel capita flagitiorum eius, uel summatim que per ipsum in orbe aduersus Ecclesiam gesta sunt, uoluero enarrare, multis magnisque uoluminibus tanta egebit materia. Sed progrediamur ad finem, quem pius Galileus, intemerate uirginis filius, impio persecutori suo, ad consolationem Ecclesie sue, et ad gloriam maiestatis, qua Patri cequalis et consubstantialis est, potenter inflixit. Procingens ergo se ad Persicam expeditionem, pro more misit Delphos et Delum, atque Dodonem consulens an expediret ad bella procedere. uates itaque uniuersi uictoriam promittebant, uno inter cetera animati responso, quod pro exemplo mendacii ac seductionis inserere non pigebit. Est autem huiusmodi:  Nunc omnes aggredimur dei uictorie tropea referentes circa fluuium Thirem. Horum ego dux ero, belligerator Mars. Quisquis ergo Pythium musarum principem, et dominum rationis credit, uim et mentem carminis huius interpretetur. Quo miser animatus, omnimodam sibi uictoriam somnians, etiam Galileos delere preparabat. A plurimis tamen, ut oportuit, uilis apostata contemptus est.

In Antiochia namque uir quidam optimus, pedagogus adolescentium, habitabat, eratque illic famosissimus sophista Libanius, exspectans uictoriam Iuliani, habensque pre oculis minas eius. Ait ergo, ueram deridendo religionem: »Nunc fabri filius  quid putas agit?« At pedagogus completus gratia dixit: »O sophista, Creator omnium, quem tu fabri filium nominasti, locellum sepulture Iuliane componit.« Post paucos dies mors nuntiatur Iuliani. Et in locello aduectus est, minarumque timor euacuatus. Eodem quoque tempore, uir religiosissimus Iulianus, cognomento Saba, subite hilaritatis causam a ministris interrogatus, respondit: »Ferus sacre uinee deuastator, penas exactus est uastationis sue: iacetque mortuus, terroribus minisque frustratus.« Sed exprimendus est ordo, quo decessit impius persecutor. Cum ergo tam ciues quam hostes, bello Persico laboribus et fame multipliciter afflixisset, ueniens Ctesiphontem ciuitatem, in tantum obsedit regem, ut crebris legationibus ei  offerret partem regni, dum solutus bello discederet: quod imperator contempsit elatus, nec attendens quia uincere quidem bonum est, superuincere nimis inuidiosum. Confidebat enim magicis artibus, et arbitratus secundum Pythagoream opinionem, animas diuersa corpora peragrare, se credebat possidere animam Alexandri, aut quod potius in altero corpore esset alius Alexander. Querebantur ergo Romani de principe, qui bellum finire nolebat, resistebant tamen insistentibus Persis, ita ut frequenter nunc hi, nunc illi uerterentur in fugam. Porro Iulianus in equo residens, exercitum confortabat, inermis quidem spe felicitatis sue presumens, contra quem iaculum repente delatum, discurrens per brachium eius, in latus immersum  est. Ex hoc uulnere suscepit terminum uite. Qui uero iustissimum intulit uulnus, hactenus ignoratur. Sed alii quemdam inuisibilium hoc intulisse ferunt, alii unum pastorum Ismelitarum, alii militem, fame et itinere fatigatum. Sed siue homo, siue angelus fuerit, patet quia diuinis iussionibus ministrauit. Aiunt enim quia cum fuisset uulneratus, mox manum compleuit sanguine suo, et in erem proiecit dicens: »uicisti, Galilee, uicisti,« et in eo ipso confessus uictoriam est, etsi blasphemus. Defunctus est autem tertio anno imperii sui, uite tricesimo primo, nimium tamen uixisse uisus est bonis, qui non modo in ecclesiis, sed etiam in theatris predicabant uictoriam Galilei. Omnes enim clamabant: »Maxime fatue, ubi sunt uaticinia  tua? uicit Deus et Christus eius.« Defuncto impio, inuenta sunt in templis simulacra stupenda principis, et mira insignia sapientie conclamate, et famosissime pietatis. Nam in Carris aperto templo, quod usque ad reditum suum clausum esse preceperat, inuenta est mulier a capillis appensa, manus extensas habens, aperto utero, in cuius iecore euentum belli Persici fuerat speculatus. In Antiochia quoque arcas in palatio plurimas, humanis capitibus plenas, inuenerunt, et demersa puteis innumera corpora mortuorum. Prodigiosa et scelesta illius, que nec imperatorem, nec philosophum decuerunt, sed impium et magum, Dei hostem et hominum, Tripartita latius pandit historia. In gente quoque Britannorum, sicut quedam  nostratum testatur historia, ad compescendam et puniendam tyrannidis rabiem, gloriosissimi martyris et regis Edmundi manum exercuit. Cum enim Suanus Britannie insulam, quam ex magna parte occupauerat, uastaret, spoliaret et membra Christi persecutionibus multis affligeret, indictione census, quem lingua Anglorum Danageldum nominant, prouinciam onerauit, precepitque possessiones memorati martyris conferre in censum. Supplicatumque est ei, contempsit preces. Missus a martyre religiosus frater, sub interminatione inhibuit ne ecclesiam Christi, domum martyris, et liberam familiam eius, tyrannus indebita premeret seruitute. Sed impietas ad preces obsurduit, intumuit  ad prohibitionem, ad minas induruit, et conuiciis et iniuriis afficiens humilem nuntium, Dei ultricem accelerauit manum, flagellum prouocauit et patientia Dei contempta, temeritate cecus incurrit in mortem. Nec mora. Nam tyrannus e uestigio exspirauit. Inter milites enim agens in castris, solus, sicut ipse confessus est, cum telo uidit adesse beatum Edmundum, increpantem eum durissime et cedentem ad mortem. Et ab ea quidem die, licet insula graues tyrannos habuerit, ecclesia Beati Edmundi a prefata indictione fisci mansit immunis. Nemo enim eorum martyrem ausus est prouocare, aut in opprimenda ecclesia eius, periculum facere sui. Nostris tamen temporibus Eustachius filius Stephani, qui in Ecclesiam  Dei seuire decreuerat, cum omnia pro uiribus depopulatus esset, et terram beati Edmundi, cui omnes predones detulerant, uideret opulentam, sibique non esset, consumptis opibus regni, unde semel et secundo militibus era procederent, iam enim defecerant donatiua, predia iam dicte ecclesie depopulatus est. Nondum tamen digesserat cibum, quem de facultatibus loci acceperat, ipsaque die, antequam se domi sue reciperet, que nimis uicina erat, tactus est martyris manu, et lethali percussus morbo, die circiter octaua rebus cessit et uita. Quid moror in paucis? Ubi sunt, ut de domesticis loquar, Gaufridus, Milo, Ranulphus, Alanus, Simon, Gillebertus, non tam comites regni, quam hostes publici? Ubi Willelmus Saresberiensis?  Ubi Marimo qui, impellente beata uirgine, incidit in foueam quam parabat? Ubi alii, quorum uel nomina conficerent librum? Horum utique malitia insignis est, infamia celebris, infelix exitus, et quem presens etas ignorare non potest. Si ergo quis antiquas nescit historias, si ignorat quomodo Cyrus, cui reges terga prebebant, a regina Scytharum Tamiri prostratus est, si casus et precipitia precedentium non recolit tyrannorum, uel ea que oculis ingeruntur inuitis attendat, et luce clarius intuebitur omnes tyrannos miseros esse.



CAP. XXII. De Gedeone, qui forma presidentium est, et Antiocho.

Quid itaque sibi uelint, qui rempublicam, id est populum Dei, indebito seruitutis iugo nituntur opprimere,  non uideo, nisi forte ea de causa potentiam appetant, ut tormenta miserie potenter ferant. Si enim regere tantum appeterent, non dominari, onus officii metientes, nequaquam tanta currerent auiditate. uoluntas enim regentis de lege Dei pendet, et non preiudicat libertati. At tyranni uoluntas concupiscentie seruit, et legi reluctans que libertatem fouet, conseruis iugum seruitutis conatur imponere. Docet hec Scriptura, cui contraire non licet. Dixerunt omnes uiri Isrelis ad Gedeon: Dominare nostri tu, et filius tuus, et filius filii tui, quia liberasti nos de manu Madian. Quibus ille ait: Non dominabor uestri, nec dominabitur in uos filius meus, sed dominabitur Dominus. Dixitque ad eos:  Unam petitionem postulo a uobis, date mihi inaures de preda uestra . uideor mihi in huius littere facie, quod dixeram, intueri. Nam Gedeon qui interpretatur circumiens inutile, uel tentatio iniquitatis eorum, nomine et uerbis uidetur principis officium indicare. Eius enim est circumire inutilia, et ea uel delere, uel reuocare ad frugem, et quod iniquum deprehendit, excludere a finibus suis, ut sibi aduersus hostes procedat uictoria. Defertur honor dominii, et recusat: legi tamen subiicit, quos a iugo seruitutis absoluit. Patri filiorum successurus defertur honor; at ille Deum maluit honorari. Quis eorum recte huic assimilabitur, qui fas nefasque confundunt, et uersantur in laboribus et erumnis, ut filios possint non tam honoris  quam rapine et iniquitatis habere heredes? Quis est enim qui legem Dei, et iustitiam eius, que in sola caritate consistit, filiis anteponat? Qui amat, inquit, patrem aut matrem, aut filios plus quam me, non est me dignus . Et profecto qui transitoria Christo preponunt, ipsis transitoriis citius transeunt: nec eorum perpetuatur gloria, apud quos, postpositis aliis, Christus manet inglorius. Ergo casum timeat princeps, qui liberorum aut carnis motus affectu, honorem diuinum minuit immemor caritatis, Sed nemo est qui in Deum se fateatur insurgere, insurgunt tamen plurimi, et iam ista palam fiunt. Intrauit Antiochus in sanctificationem cum superbia, et hoc quidem faciunt multi. Ozias, quem littere irrefragabiles iustum in multis  fuisse commemorant, mortuo Zacaria sacerdote, cui cognomen fuit intelligens, ordinem sacerdotalem non tam pie quam audacter inuasit, et reclamantibus Leuitis, Nonne tu es Ozias rex, et non sacerdos? audire contempsit. Statimque lepra partem illam corporis eius inuasit, quam sacerdos, ex lege, auri tegebat lamina, ut, iuxta imprecationem propheticam, facies eius ignominia repleretur. Rex quidem notus est, et ex ceuis regibus, et ex eo maxime, quod anno mortis eius natus est Romulus, a quo genus est Romanorum. Imitantur plurimi Oziam, sacerdotalia presumentes, sed lepram eius paucissimi erubescunt. Plures tamen sequuntur Antiochum, qui non cum deuotione, ut offerat uice sacerdotis, sancta ingreditur, sed ut deleat si quid  est in templo Domini sanctum. Cum enim Antiochus desolationis et abominationis idolum fabricasset, libros legis Dei combussit igni, et scidit eos, et apud quemcunque inueniebantur libri testamenti Domini, et quicunque obseruabant legem Dei, secundum edictum regis Antiochi trucidabant eum. uidi temporibus meis nonnullos sacerdotali se immiscentes officio, et humeros temerarie supponentes, ut arcam preriperent ab humeris leuitarum, loci immemores, qui in presentem diem dicitur ore percussio. Alios uidi, qui libros legis deputant igni, nec scindere uerentur, si in manus eorum iura peruenirent, aut canones. Tempore regis Stephani a regno iusse sunt leges Romane,  quas in Britanniam domus uenerabilis Patris Theobaldi, Britanniarum primatis, asciuerat. Ne quis etiam libros retineret, edicto regio prohibitum est, et uacario nostro indictum silentium; sed, Deo faciente, eo magis uirtus legis inualuit, quo eam amplius nitebatur impietas infirmare. Quis autem in tot millibus regnare affectantium, esse uult similis Gedeoni? Aut quis legem sibi uult dominari, et populo? Omnibus tamen unum illud deberet sufficere, quod Gedeon a subditis petit, id est si solas ex preda sibi consequatur inaures. Si enim que lex loquitur, indicare curauerit, et ei obediens populus acquiescat, ut non sit iniquitas et contradictio in ciuitate, et populo cui preest, debet profecto sufficere presidenti



CAP. XXIII. Consilio Bruti utendum esse aduersus eos qui pro summo pontificatu non modo certant, sed schismatice dimicant: et quod tyrannis nichil quietum.


Sed esto ut bis liceat, qui carnales sunt, contendere de primatu, uiris ecclesiasticis hoc usquequaque arbitror esse illicitum. Carnalium tamen exemplo, sub imagine religionis obrepit impietas, et iam non modo contenditur pro sacerdotio, sed pugnatur. Antiqui quondam trahebantur inuiti, et proni ad martyrium, primas cathedras, carcere peius et cruce, fugiebant. Contra iam palam loquuntur sacerdotes et prouerbium nullum dicunt. »Nolumus, inquiunt, martyres esse, sed sedium nostrarum gloriam non damus alteri.« Misera quidem et miserabilis uox in ore sacerdotis, qui Christum sic agnoscit,  ut se nolle eum sequi palam confiteatur. Dubitari poterit an uerus moriatur confessor, qui persecutorem, si opus fuerit, non exspectat? Ait enim Cyprianus: »Episcopus si timet, actum est de eo.« Sed liceat timere; non stare in necessitate, illicitum est. Fugitiuus inutilis infamis est. Est tamen in quo uidentur imitari constantiam martyrum, si pro cathedra scilicet fuerit decertandum. Fertur a quibusdam, et uerum est, quod super Romano pontificatu ab ambitiosis quandoque, imo sepe litigatum, et non sine sanguine fraterno Sancta sanctorum ingressus sit pontifex. Concitata sunt iterum bella, plus quam ciuilia, inter Cesarem et Pompeium, et quidquid Philippis, Leucade, Mutine, in Aegypto, Hispaniaue presumptum est, quidquid  impie gestum, pugna sacerdotalis absoluit. Nunquid Christiani sanguinis procurant effusionem, ut eis pre ceteris liceat pro grege, quod pastoris est, animas ponere? Nunquid ecclesiam diruunt, profanant sancta, ut sit quod edificari et sanctificari oporteat? Concutiunt populos, regna sollicitant, ecclesiarum diripiunt facultates, forte ut sibi faciant materiam promerendi, ut componant omnia, ut pauperibus miserendi et prouidendi, aliis concurrentibus necessitatem preripiant. Si enim ut plura sibi impune liceant, si ut pecuniam congregent, si ut carnem et sanguinem foueant, dilatent et corrumpant, si ut familiam nobilitent, si denique ut gloriam suam querant in clero dominantes non  forma facti gregis ex animo, licet labiis et simulatione officii pastorem induant, tyrannis quam principibus facilius accedunt. Dicunt philosophi, et uerum arbitror, nichil in rebus humanis utilius homine, et in ipsis hominibus, principe ecclesiastico uel mundano, nemo utilior. E diuerso nichil homini perniciosius homine, et in eis tyrannus secularis, aut ecclesiasticus, perniciosior est. Sed profecto in utroque genere, secularem ecclesiasticus antecedit. Sal enim infatuatum ad nichil omnino ualet, nisi ut proiiciatur foras, et conculcetur ab hominibus. Porro

Usque adeo solus ferrum mortemque timere
Auri nescit amor, pereunt discrimine nullo,
Amisse leges. Sed pars uilissima rerum
Certamen mouistis opes.
 Ergo diuidatur unitas, integritas scindatur, sinceritas corrumpatur, maculetur et sanctitas, mundi nouum iudicium celebretur, et princeps eius, qui passione Christi eiectus est, rediens scandala spargat, ut beatus sit, qui non capitur tendiculis eius:

   . . . Tantone nouorum
Prouentu scelerum querunt uter imperet orbi?
uix tanti fuerat ciuilia bella mouere,
Ut neuter. 
Rectissimam eminendi uiam docuit Christus, qui discipulos suos regibus gentium noluit conformari, ut dominentur in subditis, et qui potestatem exercent, benefici dicantur, sed qui maior est, sponte minoretur, et solum pre ceteris, iure, quiete, uiribus,  et contentione remota, sibi uindicet officium ministrandi. At isti aliam pretulerunt, ascendentes ex aduerso fratrum, et ministrandi humilitate reiecta, appetunt pre regibus gentium dominari. Nec dubium quin refrigescente, imo exstincta caritate, sedem suam et ipsi ponant ad aquilonem. Siquidem »productos odere pares.« Utinam secuti essent, qui ea uiderunt tempora, consilium Bruti, a quo eum, imminente bello ciuili, Catonis auertit auctoritas. Decreuerat enim manus suas ab armis continere ciuilibus, quibus quanto quisque libentius et fortius immiscetur, tanto iniquior et immanior est. Ait ergo:

Nunc neque Pompeii Brutum, nec Cesaris hostem,
Sed bellum uictoris habes.
 Si ergo sapiant hi, pro quorum dominio schismatici litigant, eos solos concurrere patiantur, alterutri metuant opem ferre, incerti quis uictor futurus sit, certique quanta, quam grauis ruina, uictis immineat.

Nulla manus, belli mutuato iudice, pura est.
Nam et

uictrix causa Deo [diis] placuit, sed uicta Catoni. 
Gaudeat plane mundus, cum alter solus uicerit, sed propensiori letetur gaudio, si uicerit uterque, uel neuter. Conueniant ergo, si placet, in insula Lycaonia, aut alio, si quis tamen locus bellis, siue duellis est aptior: nam antiqui, teste Quintiliano, bellos  dicebant, quos modo duellos appellamus, et sine orbis et urbis periculo uincat alteruter duellorum, quem Deus scilicet approbauerit, aut uictorem esse permiserit. uictus quoque, si id uictori placeat, demergatur in Tiberim, aut si cum eo mitius agendum uidetur, retrudatur in caueam. Cui cum abbas loci claustrum, imo carcerem, aperuerit, protestetur se non illud ei, qui damnatur, preparasse, sed uicto. Siquidem

Nulla fides unquam miseros elegit amicos.
Qui uero uicerit, id est qui uiolentior fuerit, in Liparem, aliamue insulam exsul perpetuus deportetur ad marmora secanda, aut ad metalla damnetur. Facinus enim schismatis quos inquinat, equat, nisi quia plerumque qui fortior, imo ferocior, idem  et iniquior est. Quid perniciosius aut odibilius bello ciuili? Nihil plane, preter rabiem schismaticorum, aut hereticam pestem. Quorum utrum perniciosius sit, non facile dixerim, si tamen in his numerus est, ut unum segregetur ab altero. Cessabunt plane bella ciuilia, si presumptioni desit temeritatis adiutor. Nec est qui conciues possit urgere ad furorem, nisi eos aliquatenus ipsa delectet insania. Utique necessitas confurendi, aut nulla omnino, aut, ut multum, imaginaria est. Hec quoque permultis maximisque periculis patet, quorum nemo satis declinat euentum, nisi precaueat facultatem. Innuit noc peta grauissimus, aut si, iuxta Quintilianum, rectius dicere malueris oratorem, non repugno, dum constet precauenda esse etiam que possunt  euenire pericula, et uniuersitatem ab uno quolibet cogi non posse, ut sceleri obsequatur inuita. Ait enim:

Et quamuis nullo maculatus sanguine miles.
Que potuit fecisse, timet. Quid pectora pulsas?
Quid uesane gemis? quid fletus fundis inanes?
Nec te sponte tua sceleri parere fateris?
Usque adeone times, quem tu facis ipse timendum?
Classica det bello; diros tu neglige cantus:
Signa ferat; cessa: iam iam ciuilis Erynnis
Concidet, et Cesar generum priuatus amabit.
Sic sic, si Ecclesia Dei erigatur in spiritus libertatem. Si ministerium sceleris subire detrectet, aut omnino schismata sopientur, aut manente compage unitatis, soli inter se schismatici dimicabunt. Interim contineat ecclesia manus suas, quoniam gladius  Petri, qui sanguinem carnali sitiebat affectu, mandato Domini ad presens tegitur in uagina, et discipuli eradicare zizania properantes, precipiuntur messores angelos exspectare. Oret unitatis integritas, ut in se colligat dissidentes lapis incisus, in quo fundatur Ecclesia, quem schismatici reprobant, qui fecit utraque unum, et uestem suam in sortem fidelium integram cedere maluit, quam secari. Oret, inquam, ne deficiat fides, et expetens in cribro Satanas non disperdat, conculcet et triticum. Oret pacem, querat pacem, et persequatur etiam fugientem. Meminerit eius, qui cum posset producere plus quam duodecim legiones angelorum, exaltatus in crucem omnia acquisiuit. Ipsa enim exinanitio adeo meruit exaltari, ut ad gloriam eius  flectatur omne genu. Schismaticos nocentes accipiunt, sed consentientes iustos, nocentes faciunt bella sacerdotalia. Quiescunt ergo stantes a longe cum Petro, ut uideant finem. Recolant illud ethnicum:

. . . . . Si celicolis furor arma dedisset,
Aut si terrigene tentarent astra gigantes,
Non tamen auderet pietas humana, uel armis,
uel uotis prodesse Ioui.
Hoc quidem uidetur esse seruandum in his, ubi quis iustius induit arma, scire nefas. Nam si hereticus schismaticusue catholicum impugnat, assistere ueritati pium est, et Romano pontifici deuotissime famulari. Hoc quidem cum innotuerit, nam schismaticus se catholicum esse sepe mentitur: Quis  enim presumet summum iudicare pontificem, cuius causa Dei solius reseruatur examini? Utique quisquis hoc attentauerit, laborare quidem, sed proficere nequaquam potest. Nec ad unguem nomen pontificis arcto; habeatur hic pontifex, cuiuscunque canonica precessit electio. Ionas ut naufragium tolleret, naufragium fecit, maluitque perire solus, quam alios inuoluere periculis suis; nec tamen regende nauis curam susceperat. Salomon ab eo maternum conuincit affectum, quod integrum meretricis calumnie filium cedere maluit, quam partiri. At isti periclitari malunt Ecclesiam, et scindi, quam honorem non usurpare, et innocenti matri Ecclesie non inferre calumniam. »Hec est, inquit, mater eius, quoniam ex dilectione refugit sectionem.«  Econtra hic priuignus est, qui

Ferro rimatur uiscera matris.
Quot et quantos tumultus, et strages dedit illa collisio, quando filius Petri Leonis aduersus Innocentium bone memorie Quintum, domini Adriani precessorem, cuius uitam et felicitatem in se in euum protendat Dominus, conatus est ab aquilone ascendere? Nonne et stellarum partem secum traxit ruina eius? Quis nescit Aegidium Tusculanum? Quis Petrum Pisanum, cui nullus, aut uix similis alter erat in curia? Quis recenseat episcopos, qui in tota fere Italia corruerunt? Profecto dum ruine illius exstabat etate nostra memoria, incredibile est quempiam adeo misere ambitiosum esse, ut ecclesiam  scindere non formidet. Neminem ita stupidum esse credo qui non malit se deleri, quam ut pro eo tanta fiat turbatio. Si delictis nostris exigentibus, carnificium istorum quisquam ascenderit sedem Petri, et ad gubernaculum nauis eius, Domino indignante, accesserit, plane naufragium non immerito faciet, cum et Petrus uocatus a Domino, ad ualidiorem territus auram ceperit mergi, et nauis, que Dominum habebat uectorem, de salute desperet, donec Christus dormiens precibus excitetur. Utique qui misere ascendit, rotatur miserius, et miserrime deiicietur; nec letos habent exitus, que malo sunt inchoata principio. Discordia certissimum iniquitatis et defectus indicium est. Siquidem

 . . . . . . . . . . . . . . Minimas rerum discordia turbat
Pacem summa tenent.
Pheton in fabulis, dum paternos currus affectat, incendit orbem, et tandem miseratione dei, et ipse succensus corruit preceps, curru disiecto. Tunc

. . . . . . Isse diem sine sole ferunt: 
et dum flagrat Ecclesia succensa schismate, Christus uidetur abesse. Icarus quoque, dum elatus iuuenili leuitate fertur in celum, marinis fluctibus mergitur. Deiectus enim est dum alleuaretur. Subuectio siquidem impiorum, grauioris ruine preparatio est. Quis autem eo iniquior, qui ministerium pacis, sacrificandi officium in rixas mittit, et carnificium?  Quorsum, queso, tanta immanitas? Nunquid ad uitam? Sed eorum finis interitus . An ad gloriam? Sed gloria eorum in confusione est . An ad uoluptatem? Ergo et eorum deus uenter est . An ut nobilitentur in carne et sanguine? Sed caro et sanguis regnum Dei non possidebunt . Nam aduersus carnales non ego, sed hec, et grauiora his, apostolica intonat tuba: Quorum, inquit, finis interitus, quorum deus uenter, et gloria in confusione, quia terrena sapiunt . Si ut suam expleant uoluntatem, aliis dominantes quod tyrannicum est, eis nichil minus proueniet. Tyranno siquidem nichil tutum est, aut quietum. Interroga Damoclem, et se hoc a tyranno Sicilie didicisse fatebitur, cum ei undique in ardentes  prunas ruina immineret, ad primum nutum et quasi texentis licio dependens gladius, inter regales delicias ceruici illius, similis ferienti, irrueret. Hoc quidem apud Claudianum astruit Theodosius. Ait enim:

Qui terret plus ipse timet, sors ista tyrannis
Conuenit, inuideant claris, fortesque trucident.
Muniti gladiis uiuant, septique uenenis,
Ancipites habeant artes, trepidique minentur.
Tu ciuem, patremque geras, tu consule cunctis.
Nec tua te moueant, sed publica uota.
Erubesce Sidon, ait mare , quia iam carnalis loquitur, que uir spiritualis audire non potest. Si enim audirent sacerdotes uocem hanc, nequaquam per tela, per hostes currerent, ut primas cathedras occuparent. Sed licet omnes summi pontificatus  apicem deferant, quantum salua religione licet, fugiendum, quam suscipiendum arbitror sapienti. Ut enim ex conscientia uerum loquar, illius laboriosissima, et quantum ad statum presentis seculi pertinet, miserrima uidetur esse conditio. Si enim auaritie seruit, mors ei est; sin autem, non effugiet manus et linguas Romanorum. Nisi enim habeat unde obstruat ora eorum, manusque cohibeat, ad conuicia, ad flagitia et sacrilegia perfecenda, aures, oculos, duret et animum. Tria quidem sunt, que pre ceteris, etiam prudentum omne iudicium subuertunt, amor munerum, acceptio personarum, facilitas credendi. Nam ad ista moueri, et iustitiam dispensare, nullus omnino potest. Ergo  et ab his immunem Romanum necesse est esse pontificem, qui omnium cercere debet excessus. Si odit munera, quis beneficia conferet in inuitum? Quid largiturus est, qui non accipit? Aut quomodo, si non largitur, placabit Romanos? Si personas eorum non accipit, quomodo subsistet ante faciem eorum? uix enim in conclaui causam poterit pensare sacerdotalem, quin eos in consiliis omnibus admittere compellatur. Quid quod cogitur damnare Simoniam, munera et retributiones? Si ea sequitur, nonne se ipsum propria uoce condemnat? Si in summa potentia minima licentia est, profecto qui legibus preest, nulli subiicitur, sed ab illicitis arctius coarctatur. Ergo et Romano pontifici minimum, eo ipso quo plurimum licet. Quid ponderosius  est sollicitudine omnium Ecclesiarum? Apostolicum priuilegium transit ad successores, et plane pars priuilegii est, quam Apostolus ad Corinthios loquitur: Quis, inquit, infirmatur, et ego non infirmor? Quis scandalizatur, et ego non uror?  Si totum non uultis reuoluere, uel istud uindicet qui de primatu contendit, et, ut puto, cito faciet locum. Preterea qui Romanus pontifex est, eumdem pro conditione Ecclesie que nunc est, esse seruum seruorum necesse est. Non equidem nuncupatiue ad gloriam, ut quidam opinantur, sed substantiue, utpote qui seruis Dei seruiet uel inuitus. Omnis enim persona Dei seruit, et dispensatrix est clementie uel iustitie sue. Seruit angelus, seruit homo, seruiunt boni, seruiunt mali, et ipse princeps  mundi diabolus seruit. Ergo et Romani seruiunt Deo, et tyranni, quibus Romanum necesse est seruire pontificem. Adeo quidem, ut nisi seruierit, aut expontificem, aut exromanum esse necesse sit. Quis ergo eum seruum seruorum esse ambigit? Dominum Adrianum, cuius tempora felicia faciat Deus, huius rei testem inuoco, quia Romano pontifice nemo miserabilior est, conditione eius nulla miserior. Et licet nichil aliud ledat, necesse est ut citissime uel solo labore deficiat. Fatetur enim in ea sede se tantas miserias inuenisse, ut facta collatione presentium, tota precedens amaritudo, iucunditas, et uita felicissima fuerit. Spinosam dicit cathedram Romani pontificis, in tantum acutissimis usquequaque consertam aculeis, tanteque molis, ut robustissimos  premat, terat et comminuat humeros; coronam et phrygium clara merito uideri, quoniam ignea sunt, sed nunquam a natali solo Anglie malle exisse, aut in claustro beati Rufi, perpetuo latuisse dicit, quam tantas, nisi quia diuine dispensationi reluctari non audet, intrasse angustias. Dum superest, ipsum interroga, et crede experto. Hoc etiam mihi sepissime adiecit, quod, cum de gradu in gradum a claustrali clerico per omnia officia in pontificem summum ascenderit, nichil unquam felicitatis, aut tranquille quietis, uite priori adiectum est ab ascensu. Et, ut uerbis eius utar, nichil enim, cum presens sum, sui gratia uult apud se absconditum esse ab oculis meis: In incude, inquit, et malleo  semper dilatauit me Dominus; sed nunc oneri, quod infirmitati mee imposuit, si placet, supponat dexteram, quoniam mihi importabile est. Nonne ergo miseria dignissimus est, qui pro tanta pugnat miseria? Sit sane ditissimus qui eligitur, sequenti die pauper erit, et infinitis fere creditoribus tenebitur obligatus. Quid ergo erit ei, quem nulla uocat electio, sed repugnante in membris Christo, ambitio ceca et cruenta non sine sanguine fraterno intrudit? Hoc quidem est Romulo succedere in parricidiis, non Petro in commissi dispensatione ouilis.



CAP. XXIu. Epicureos nunquam assequi finem suum.

Nisi dissimulet contentiosus, que tamen dissimulari ratio non permittit, ex superioribus luce  clarius liquet, Epicureos nunquam assequi finem suum. Cum enim ad tranquillam aspirent uitam, et ad libidinem explendam se retrahant et philosophentur, imo desipiant  hoc per ista Babylonis fluenta nullus assequitur. Illos quoque Epicureorum nomine censendos arbitror, qui suam uolunt in omnibus implere uoluntatem. Nam cum res libidini seruiunt, in uoluptatem transit affectus. Si affectus affectui non pareat, quo magis uis, torqueris magis, si tamen sit libido in uoluntate. Alioquin interdum uelle quod non potes, iucundum est et fructuosum, si forte esurias et sitias iustitiam, laboriosum tamen. Mundus itaque Epicureis plenus est, eo quod in tanta multitudine hominum, pauci sunt, qui  non famulentur libidini, id est corrupte uoluptati, sed laboriose uoluntatis nexibus non impliciti, aut nulli, aut pauciores sunt. De loco uoluptatis exclusus est homo, ex quo libido preualuit, eo quod uita iucunda et tranquilla frui non potest, cui ceperit libido dominari. Maluit facere quod libuit, quam quod iussus est, et proiectus in locum miserie, in terram laboris missus est, ut ei, et semini suo, terra spinas et tribulos germinet, et in sudore uultus sui comedat panem suum , qui in rectitudine uoluntatis obediens, sine difficultate et labore plenam poterat habere uoluptatem. Siquidem ad necessitatem et uoluptatem, parata inuenerat omnia. uultus autem, sicut his placet, qui curiosius scrutantur uerborum originem, dicitur a uolendo;  et sudor eius, laborem et angustias indicat corrupte uoluptatis. Si ergo sudatur in eo quod confirmat cor hominis, et etiam in sumendo quod letificat, quid est, quod sine labore sibi natura mortalis credat indultum? Anima sibi dictum recolit, quod matri omnium nostrum peccatrici sententia Creatoris intorsit. Parit ergo in dolore filios uirtutum, que sine labore parit sobolem uitiorum. Natura namque peccatrix ad malum prona est, et corrupta ab adolescentia sua, que etas origini uicinatur, ut sine labore et difficultate possit labi, et non possit erigi ad bona sine labore, et erecta, sine difficultate et gratia stare non possit. Parit itaque uitia, filias utique non filios sine dolore, sed  procul dubio ad dolorem, sed in dolore filios, sed plane ad gaudium, non dolorem. Ergo Epicurus uersatur in dolore, cuius uita filios parit, aut filias, et semper presentes, aut futuras ingemiscit angustias. Nam, ut cetera taceam, presentibus non letatur, aut si cecus non est, dum rerum metitur exitus, ea tanquam abeuntia et fugientia deplorat. Letis etenim stare negatum est, nisi quis letetur in his, que beatum faciunt, aut ad perpetuam proficiunt uitam. Preterit namque mundus hic, et omnia desiderabilia eius. Quantumlibet blandiatur incautis, et dulces fallacie sue propinet illecebras, nouissima eius quouis absinthio amariora sunt. Et quia ratio presentem statum eius imperfectum esse, usquequaque conuincit, nescio quid solidum  semper pollicetur in posterum, ut in omnibus amatoribus et sequacibus suis, nec unum ab initio duxerit ad perfectum, aut uoti compotem fecerit. Hinc est quod auarus in mediis opibus esurit, potens et presidens, in summo fastigio seruit in profundo luxu: uoluptuosum gaudii defectus angit, et fame procus et gratie, in toto tumore inanis glorie uilescit. Cui ista non patent, nimium cecus est, cum unusquisque eorum qui uersantur in his, sibi quod appetit, deesse fateatur. Sunt tamen quorum oculos ita perstrinxit malitia, ut que per se lucent, nequeant intueri. Sic oculis capti talpe, lucis beneficium non agnoscunt, et innatis gaudentes tenebris, oderunt erem puriorem, nec uiuere queunt, si diutius arceantur ab humo et latebris suis. Nonne  talparum gerunt imaginem, qui semper in humo uersantur, quorum tota conuersatio in terra deprimitur, ut nichil altum sapiant uel diuinum? Sed nec humanum quidem, cuius est, cum cetera animalia prona ferantur in terram, celum, et que celestia sunt erecta dignitate corporis et animi contemplari. Hi tamen suo, sed talpe quodam nature uitio, deprimuntur. Profecto deterior est, quem culpa maculat, eo qui nature laborat imperio. Nec credas altum sapere, qui nature consortes, non tam uirtute, quam uitiis uult preire. Sed quid in grege isto talparum arguo cecitatem, nisi quod aliorum fons esse uidetur? Ab eo namque scaturiunt riuuli uitiorum, ut quasi in corpore uno uideas confluxisse rapacitatem leonis, seuitiam  tigridis, gulam lupi, uarietatem pardi, fraudem uulpis, tenacitatem harpyie, immunditiam suis, petulantiam hirci, superbiam equi, stoliditatem asini, obstinationem muli, toxicum hydre, nigredinem corui, et quidquid aliud peruersitatis infundere potuit homini teterrima creatura. Nam ab eo uniuersa hec incommoda profluxerunt, dum boni et mali scientiam et similitudinem Dei promittit per rapinam. Exinde inclinata est ad malum natura hominis, cuius quasi quedam infantia precessit innocens, dum a colloquiis peruertentibus et peruersis abstinuit. Siluit homo et mansit innocens, immisso sopore obdormiuit innocens, expergefactus et agnoscens auxilium simile, quod ei fabricauerat Deus, innocenter  locutus est magnalia Dei. Sed ex quo factus uerbosior per ostium curiositatis eductus, exercuit cum tentatore uerbi commercium, quasi ab infantia adolescens, concepto calore intumuit, et preuaricatus mandatum, cuius custodia ad gloriam fuerat profutura, corruptus est, ut extunc mirabili et inuincibili lege conditionis inflicte, sibi unio reluctetur carnis et spiritus, ut nulla ratione componi possint, nisi illius gratia intercedat, qui fecit utraque unum, et carnem, in electorum fine, faciet a spiritu absorberi. Si uerbis gentilium uti licet Christiano, qui solis electis diuinum, et Deo placens, per inhabitantem gratiam, esse credit ingenium, etsi nec uerba, nec sensus credam gentilium fugiendos, dummodo uitentur errores, hoc ipsum diuina prudentia  in Aeneide sua, sub inuolucro fictitii commenti, innuisse uisus est Maro, dum sex etatum gradus, sex librorum distinctionibus prudenter expressit. Quibus conditionis humane, dum Odysseam imitatur, ortum exprimere uisus est et processum, ipsumque quem educit et prouehit, producit et deducit ad manes. Nam Aeneas, qui ibi fingitur animus, sic dictus, eo quod est corporis habitator: enim, ut Grecis placet, habitator est, corpus, et ab his componitur Aeneas, ut significet animam quasi carnis tugurio habitantem. Sic etiam Neptunum ennosigeum, eo quod Sigeum inhabitet. Primus itaque liber Aeneidos, sub imagine naufragii manifestas infantie, que suis procellis agitatur, exponit tunsiones, et in fine suo, abundantia  cibi et potus adulta, prosilit ad letitiam conuiualem. In confinio ergo adolescentie prodeunt colloquiorum commercia, et eorum intemperies aut fabulas narrat, aut ueris falsa permiscet, eo quod multiloquio peccata deesse non possunt. Porro tertius uarios iuuentutis, quasi suos canit errores: eo quod illa etas solos fere nouit errores. Siquidem, ut ait ethicus:

Imberbis iuuenis tandem, custode remoto,
Gaudet equis, canibusque, et aprici gramine campi.
Cereus in uitium flecti, monitoribus asper,
Utilium tardus prouisor, prodigus eris. 
Prima ergo etas nutricem, secunda custodem habet,  tertia quo liberior, eo facilius errat, nondum tamen procedit ad crimina. Quarta illicitos amores conciliat, et ignem imprudenter conceptum in pectore, ad amantis infelicem producit rogum. Neque enim inconcessis fatalem beatitudinem esse, sub typo Mercurii ratio persuadet, docetque illum, qui dum fuerat paruulus, sapiebat ut paruulus, loquebatur ut paruulus, agebat ut paruulus, fuga irrefragabiliter apprehensa, euacuare que erant paruuli. Unde, ut ad memoratum ethicum redeamus:

Conuersis studiis, etas, animusque uirilis
Querit opes et amicitias, inseruit honori,
Commisisse cauet, quad mox mutare laboret. 
Ergo et uirilis etas puerilia, et iuuenilia erubescit,  et si a peruersa uoluptate et immundo amore nauigii sui soluere non potest anchoram, prescindit et funem. Sic et patriarche pudicus filius pallium reliquit adultere, ne adulterii crimine inuolueretur. Quinta maturitatem ciuilem promit, et etatem depingit uicinam senectuti, imo que ipsam iam ingreditur senectutem. Nam et Patrum honores recolit, maiorum memoriam ueneratur, et quasi ad tumulum Anchise solemnes celebret ludos, in his ipsis exsilii sui miseriam recognoscit. Dum uero hinc egreditur, transit ad sextam, et amissis Palinuro et Miseno, duce scilicet nauigii dormitante, et temerarii prelii incentore, cum iam frigescat affectus, uiresque deficiant, non tam senectutem sentit quam senium, et uelut quemdam descensum  ad inferos, ubi quasi rebus inutiliter gestis, totius anteacte uite recognoscat errores, et discat alia uia incedendum esse his, qui uolunt ad dulces Lauinie complexus, et fatale regnum Italie, quasi ad quamdam arcem beatitudinis, peruenire. Constat enim apud eos qui mentem diligentius perscrutantur auctorum, Maronem gemine doctrine uires declarasse, dum uanitate figmenti petici, philosophice ueritatis inuoluit arcana. Licet autem de prima corruptione specialiter dictum sit, potest et de singulis manifesta ratione monstrari, quia natura hominis ab adolescentia sua prona est ad malum; ut ex quo libero, licet depresso, ceperit uti arbitrio, per se cadat sponte in culpam, et inde merito suo preceps prolabatur in penam: erigi  tamen nequaquam potest ad bonum, nisi gratia Dei supponat manum suam. Lata est ergo Epicureorum uia, et haud dubiam ducit ad mortem, per pericula tamen, per errores, per amaritudines et per omnimodas uanitates, ut letum et quietum tranquille uite statum in ea nullus inueniat, uel ad illum tandem, ea ducente, perueniat. Nam ut uera beatitudo possideatur, non uanis, sed ueris insistendum est bonis. uana enim cultorem suum proturbant in tenebras exteriores, ad fletum oculorum, stridorem dentium, tinnitum aurium, et uarias pressuras, et penas inferorum, apud quos nullus ordo, sed sempiternus horror inhabitat.



CAP. XXu. Que uia fidelissima sit, ad assequendum quod Epicurei appetunt, uel pollicentur.


Sententie tamen non struo calumniam, que beatitudinem esse definit letum semper et quietum tranquille uite statum, sed interpretatione sinistra, et uitiosa exsecutione, arbitror infamatam. Adeo quidem, ut cum Epicurei sint plurimi, id est uani sectatores uoluptatis, nomen hoc pauci profiteantur. Erubescunt enim dici quod sunt, et propriam turpitudinem occultare nituntur nomine alieno, dum non tam boni esse cupiunt, quam uideri. Si uero diffinitioni fidelis detur interpres, et sententie commodus exsecutor, qui manum apponat ori, id est qui facit quod loquitur, nichil uerius et rectius apud Stoicum, et Peripateticum esse conuinces, quos ad te, iucundo grandis uie  compendio, cum preceperis, introducam. Ne tamen ullam eo, quo Epicurei diffinitio tendit, uiam putes, eam tibi in calce libri, quasi in fine uie, conabor aperire. Est autem ardua et arcta, plana tamen et recta diligentibus Deum, quo ducente, docente et subuehente, non offendit quis ad lapidem pedem suum. Ipse namque lapis offensionis et petra scandali , gradientes in se quos accipit, erigit et corroborat, ut humiliati in se, in eo gloriantes, audacter et libere preconentur, quia omnia in eo possumus, qui nos confortat. uia siquidem hec uirtus est, duobus interiecta et arctata limitibus, cognitione scilicet et exercitio boni. Nosse namque bonum et non facere, meritum damnationis est, non uia beatitudinis. Unde, inquis,  hanc uiam ingrediar, qui in inuio sum, et non in uia? In tanta uarietate uiarum ignotarum aduena et peregrinus, cuius oculi languerunt pre inopia, et fere iam deficiunt, quibus eam discernam indiciis, ut ad id tranquillitatis et gaudii perueniam, quod promittis?

Est, inquam, uia sublimis celo manifesta sereno.
Lactea nomen habet.
Serena tibi celum, ne turbetur pre indignatione oculus anime tue, et facile lacteam hanc agnosces uiam. Redi ad te, patrum suspice monumenta, et ibi intuere diligenter, ubi a uia deflexeris gressum, et ubi cecideris in errorem. Recolo autem nos aberrasse ibi primum, ubi impulsus et euersus est homo, ut caderet preuaricatione mandati, quando  ad uetitum scientie lignum, suadente diabolo, temerariam et incautam manum extendit. Abinde enim peccatum, accepta occasione per mandatum, seduxit me, et per illud occidit. Ipsum namque mandatum operatum est in me omnem concupiscentiam, quia semper

Nitimur in uetitum,
   ---Quod non licet, acrius urit. 
Ad arborem scientie manum extendit, gulam impleuit, et contra promissum fallacis inimici, et secundum interdictum ueracis Dei, obtenebratus est homo, et in esuriem prostratus, fedus feriens cum morte, et pactum faciens cum inferno. Boni  tamen, et mali sciens factus est per experientiam, et multiplici miserie locum fecit in se. Ergo a ligno scientie dum prohibitus illud ascenderet, a ueritate, uirtute, uita cecidit et deuiauit homo, nec reuertetur ad uitam, nisi ad arborem scientie redeat, et inde ueritatem in cognitione, uirtutem in opere, uitam in iucunditate mutuetur. Rationis itaque acumen exerceat, ut discernat inter bonum et malum, et in ipsis bonis aut malis, quid cui preponderet, agnoscat: iugi deinde curet sollicitudine, ne partem suam faciat deteriorem, sed toto conatu mentis et corporis, preeligendis inseruiat. Ipse quoque labor dulcescat sibi, et totam amaritudinem rerum presentium, ut ait beatus Gregorius, spe temperet futurorum. Nam et propheta diu noctuque sub exspectatione  Dei sui cibatur lacrymis: et sic lugentibus ueritas ipsa, que nec fallit, nec fallitur, ueram beatitudinem repromisit. Nec uereatur quis ad arborem scientie boni et mali manum extendere, prime prohibitionis exemplo, quia exsulem et erroneum ad illam inuitauit ille, qui docet hominem scientiam, et iuxta promissionem propheticam, ignaro indicat quid sit bonum. In arbore ergo scientie quasi quidam uirtutis ramus nascitur, ex quo tota uita proficientis hominis consecratur. Neque enim ad genitorem uite, Deum scilicet, aliter redit, nisi qui uirtutis ramum excisum de ligno scientie pretendit. Sed quis cito auellet ramum, cum uel ipsam arborem, id est quid fieri oporteat perpauci nouerint? Nunquid ramus facile innotescet,  ubi pre multitudine desipientium, et male agentium ipsa arbor occulitur? Hoc ipsum forte sensit et Maro, qui licet ueritatis esset ignarus, et in tenebris gentium ambularet, ad Elysios campos felicium, et cari genitoris conspectum, Aeneam admittendum esse non credidit, nisi docente Sibylla, que quasi , consilium Iouis, uel sapientia Dei interpretatur, ramum hunc Proserpine, que proserpentem et erigentem se a uitiis uitam innuit, consecraret. Ait ergo.

Accipe que peragenda prius: latet arbore opaca
Aureus et foliis, et lento uimine ramus,
Iunoni inferne dictus sacer, hunc tegit omnis
Lucus, et obscuris claudunt conuallibus umbre.
Sed non ante datur telluris operta subire,
Auricomos quam quis decerpit ab arbore fetus,
 Hoc sibi pulchra suum ferri Proserpina munus
Instituit; primo auulso, non deficit alter
Aureus, et simili frondescit uirga metallo. 
Plane quid penarum lateat in terrenis, uel quid in his possit mereri, solus agnoscit, qui de arbore scientie ramum bone operationis auellit. Eoque auulso, alter non deficit, quia quo amplius exercentur, eo magis succrescunt et proficiunt scientie et uirtutes. Non tamen eatenus Maronis, aut gentium insisto uestigiis, ut credam quempiam ad scientiam aut uirtutem propriis arbitrii sui uiribus peruenire. Fateor gratiam in electis operari et uelle et perficere, ipsam ueneror tanquam uiam, imo reuera uiam, que sola ducit ad uitam, et quemque boni  uoti compotem facit. Lactea hec est, innocentie manifesta candore, et alimentorum sedulitate nutricis explet officium, et sola preparat ad profectum. Nam sine ea proficit nullus. Clamat hec in uoce tube preuaricatoribus, ut redeant ad cor, eisque ad ardorem scientie, amoto gladio uersatili et flammeo, ducatum in patriam promittit et ingressum. Plus dicam: ipsam arborem scientie, et lignum uite, in quo sunt omnes sapientie et scientie thesauri absconditi, et in quo habitat plenitudo diuinitatis corporaliter , extraxit, inscissa tamen substantia, et produxit in terram peregrinationis nostre, et plantauit in medio Ecclesie, ut ab eo illustretur per scientiam, roboretur per uirtutem, et exsultet in misericordia uberi, et gaudium  eius plenum sit, gaudium a Deo, et in Deo, gaudium quod nemo tollet ab ipsa. Accedat ergo ad arborem, ducente gratia, qui abducente concupiscentia deliquit in arborem, quoniam salus nostra ab eadem procurata est in ligno, quia mors ante processit a ligno. Accedat, sed contrarius passibus: quoniam contrariis expedit curari contraria. Et quia non fuerat hominem deiecturus tentator, nisi in mentem eius elatio precessisset, a timore concipiat unde humilietur sub potenti manu Dei, qui, exaltari desiderat in die uisitationis. Abstineat a licitis, qui presumpsit illicita, et incendium concupiscentie ordinata mitiget caritate. Delectetur in his, uideat et nunc quia lignum pulchrum est uisu, et ad uescendum suaue, et fructum uere  beatitudinis, et semper letum tranquille uite statum dabit in tempore suo. Porro iucundus timor qui in dilectionis reuerentiam cadit, non nouit otiari, aut prescriptam sibi preuaricari legem, sed timoris foras mittit aculeos, et ex amore facit bona, sponte sua adherens iustitie, et quasi uiribus obedientie cum gratia quodammodo uiolenter nititur acquirere uitam, qui per inobedientiam ex leuitate arbitrii cucurrit in mortem. Timor innocentiam parit, iustitiam benefaciendi mandatorum obedientia promouet, rectoque calle ad ueram beatitudinem iustus perducitur. Nam et is est quem deduxit Dominus per uias rectas, dans ei scientiam sanctorum, honestans eum in laboribus, et in omnibus complens ei beatitudinem, pro qua fideliter  et utiliter laboratur . Possem dicere quia ad hunc tendunt tota lex et prophete, omnesque Scripture canonice, quia tendunt ad Filium. Neque enim istud ambiguum est, cum et infidelium dogmata nichil utilitatis habeant, nisi aliquid conferant beatitudini. Sed his omissis, aut potius premissis, dico quia hec sola sunt,

Que sola possunt facere et seruare beatum,
cum ab altero iustitie ramo proueniat, ne cui noceatur, ab altero, ut sibi quisque et aliis prosit. uis tibi constare que dico? uisne beatus esse? Porro beatus uir qui timet Dominum . Potentiamne desideras? Non modo ipse, sed potens in terra semen erit eius . An fauorem sectaris, et laudes  hominum? Generatio rectorum benedicetur . An ad celebritatem dilataris, et ad opulentiam sinum expandis? Gloria et diuitie in domo eius . An perpetuitatem queris operibus? In memoria eterna erit iustus . uisne securus esse? Ab auditione mala non timebit, sed omnes despiciet inimicos . Gratiamne lingue affectas? Labia iustorum distillant gratiam. Item: Memoria iusti cum laudibus, nomen impiorum putrescet . uis tibi futura innotescere? Exspectatio iustorum letitia . uis iucunditatem tibi prorogari in sempiternum? Et iusti in perpetuum uiuent , et in pace sunt, licet mori insipientibus uideantur. Ecce habes uiam uerissimam et fidelissimam, ad sequendum statum quem desiderat Epicurus. Et si eam tenueris,  beatus es, et bene tibi erit . Hec ad bene beateque uiuendum potest sola sufficere; adeo quidem, ut extra posita uniuersa, aut nichil, aut minimum perfectionis adiiciant. Nec inhibeo quin uestibus niteas deauratis circumdatus uarietate, quin epuleris quotidie splendide, quin primos honores habeas: et, ut paucis multa complectar, quin tempori, sed et peruersis moribus, rectus tamen,  ut es ipse, in omnibus morem geras, et suis lenociniis irridentem irrideas mundum. Maior enim es, quam ut debeas, aut possis  capi tendiculis eius. Rex illustris Anglorum Henricus secundus, maximus regum Britannie, si initiis gestorum fuerit exitus concolor, circa Garumnam, et, ut dicitur, te auctore, te duce, fulminat, ut Tolosam felici cingens obsidione, non modo prouinciales, usque ad Rhodanum et Alpes territat, sed munitionibus diruptis, populisque subactis, quasi uniuersis presens immineat, timore principes Hispanos concussit et Gallos. In tantis rerum tumultibus, queso, custodi innocentiam, et uide, et dicta, et predica equitatem, nec amore, nec odio, timore uel spe declines a uia recta. Iusti enim hereditabunt  terram, et ut auctoritate constat Altissimi, semen impiorum peribit . Si hec que tibi sincera deuotione curaui scribere, in tanto tumultu legere non uacat, aut quia insipida sunt sensibus, uerbis inculta non placent, uel ipsa deuotio non displiceat, que honori tuo studuit inseruire. Si probaueris intentionem, patrocinaberis operi. Sin autem, ut uolueris condemnetur. Quid enim ad alios, ut seruum iudicent alienum? Liber enim hic, ut quilibet suo, tibi domino stat aut cadit. Multitudinis imperite non formido iudicia, meis tamen rogo parcant opusculis; et si curiales sunt quidam, quia libris eorum nunquam derogaui in aliquo. Si preces meas audire noluerint, improbitatis iudicio tenebuntur obnoxii, quia, ut ait Martialis,  improbe facit, qui in alieno libro ingeniosus est. Que autem de curialibus nugis dicta sunt, in nullo eorum, sed forte in me, aut mei similibus deprehendi; et plane nimis arcta lege constringor, si me ipsum et amicos castigare et emendare non licet. Profecto qui ad hec rugabit nares, frontem contrahet, aut faciem rubore uestiet, aut pallore confundet, cuius labia contrahentur, aut salient, toxicabitur lingua, genua trement, manus proteruiet, se ipsum nugis nostris conuincet obnoxium, in quibus fuit propositi semper a nugis ad bona transire seria, et ad id quod decet aut prodest, instituere uitam. Qui autem iustum reprehensioni locum uiderit, ea ex caritate licenter utatur, et emendatione  mea acquirat sibi et possideat premium uite. Scio enim quia in multiloquio peccatum non deest, sed inuito, et in caritate Dei exhortor lectorem, quod mei memor in orationibus suis impetret, ut Filius Dei uiui, et uirginis intemerate, Deus homo, manifestet se ipsum, et palam faciat uiam, qua nobis incedendum est in beneplacito suo, et dirigat in eo nostros gressus.





IOANNIS SARESBERIENSIS METALOGICUS




PROLOGUS.

 In rebus humanis nil fere sic arbitror elimatum, ut aliqua ex parte detractioni non pateat; cum mala de merito, bona autem de liuore carpantur. Unde mihimet persuasi detractorum aculeos equanimius tolerare; presertim cum ex diuina dispositione natura parens nos in ea etate et regione ediderit, editosque sors in ea conditione, conuiuentiumque cetu locauerit, qui malunt aliena carpere, quam sua respicere, componere uel emendare.

Sic nemo in sese tentat descendere, nemo,
Sed precedentis spectatur mantica dorso. 
Potueram quidem scholarium, et eorum qui philosophie nomina profitentur, utcunque in silentio  cauere morsus, sed omnino non possum concurialium dentes euadere. Omnibus obsequi, neminem ledere, solebat prodesse ad gratiam; ut iuxta comicum: »Sine inuidia laudem inuenias, et amicos pares;« nunc autem uel sic raro proficitur ad commilitonum inuidiam reprimendam. Nam obsequendi mos nota abiectionis inuritur; innocentia impotentie esse uidetur professio. Taciturnos criminatur indoctus; facundus accedit ad garrulos. uir grauis sedere dicitur in insidiis, minus grauis a leuitate culpatur ineptus. Qui modestiam sequitur sermonis et operis, censetur factiosus. Postremo, si rixa non est, uix est ut liuor non sit incuria. Si tamen in alea, et uenatica, ceterisque curialium nugis  omnem inter commilitones consumpsissem etatem, scripta mea nequaquam roderent, sicut nec ego illorum scripta redarguo. Mihi tamen pro minimo est, ut scribens ab illis iudicer, qui magni faciunt mimorum, histrionumque iudicia, et uelut serui abiectissimi, expauescunt, ne de iis perperam loquatur, aut sentiat Thais, aut Thraso, Callirrhe  aut Bathyllus. Porro si philosophie professores persequuntur philosophantium amatorem, plane iniuriosi sunt, et in eam male remunerant caritatem. Eos enim, etsi nequeam imitari, certe amare, honorare et colere propositum est. Scholarium uero  debueram meruisse fauorem: quos aut quod sunt aut quod fuerunt, quali possum aduocatione defendo. Quod si utiliter gessero, gratia et merces debetur euentui; sin autem minus, uoluntati. Hinc est illud:

Egisti nichil, inquis, et a te perdita causa est:
   Tanto plus debes, Sexte, quod erubui.
Neque enim a patrocinandi officio excludo potiores, si mee deuotionis protestor affectum. Prestantiores supremam manum apponant, et ad sententiam ferendam pro logicis, iudicis inclinent officium. Siquidem cum opera logicorum uehementius, tanquam inutilis, rideretur: et me indignantem et renitentem, emulus quotidianis fere iurgiis prouocaret, tandem litem excepi, et ad eas calumnias, quas  procurauerat, sicut emergebant studui respondere. Unde factum est, ut illum ordinem sequi oportuerit, quo ille urgebat, et plerumque silere a potioribus, dum diluerentur obiecta. Ipse enim procurabat, super quibus articulis uellet orationem procedere. Placuit itaque sociis, ut hoc ipsum tumultuario sermone dictarem: cum nec ad sententias subtiliter examinandas, nec ad uerba expolienda, studium superesset, aut otium. Necessariis enim occupationibus uix aliquid amplius deducebatur, quam refectionis hora, uel somnii: cum ex mandato domini mei, cui deesse non possum, sollicitudo totius Britannie, quod ad causas ecclesiasticas, mihi incumbat. Ad hec sollicitudo rei familiaris, et curiales  nuge, studium excludebant, amicorum interpellatio me fere totum absorbuerat. Itaque iustum arbitror, ut in his que temere dicta sunt, mihi uenia facilius impendatur; si quid uero exierit aptius, ei gratia referatur, sine quo nichil potest humana infirmitas. Nam ingenium hebes est, et memoria infidelior, quam ut antiquorum subtilitates percipere,  aut que aliquando percepta sunt, diutius ualeam retinere. Linguam uero impolitam esse, stylus ipse conuincit. Et quia logice suscepi patrocinium, METALOGICON inscriptus est liber, quem quatuor uoluminibus, ad recreationem lectoris, distinguere  curaui. More scribentium, res uarias complexus sum, quas quisque probabit suo, aut reprobabit, arbitrio.

Sunt bona, sunt quedam mediocria, sunt mala plura,
   Que legis hic: aliter non fit, Auite, liber. 
Sic Martialis; sic et ego: malens sic nugari, quam ad formam Ganymedis, lepores agitare, uel

Nocturno putere mero, putere diurno. 
Nec dedignatus sum, modernorum proferre sententias quos antiquis, in plerisque, preferre non dubito. Spero equidem quod gloriam eorum, qui nunc sunt, posteritas celebrabit, eo quod multorum nobilia mirer ingenia, inuestigandi subtilitatem, diligentiam  studii, felicitatem memorie, fecunditatem mentis, et oris facultatem, et copiam uerbi. De moribus uero nonnulla scienter, inserui: ratus omnia que leguntur aut scribuntur, inutilia esse, nisi quatenus afferunt aliquod adminiculum uite. Est enim quelibet professio philosophandi inutilis, et falsa, que se ipsam in cultu uirtutis, et uite exhibitione non aperit. Academicus, in his que sunt dubitabilia Sapienti, non iuro uerum esse, quod loquor: sed seu uerum, seu falsum sit, sola probabilitate contentus sum. Tu, ut libuerit, uniuersa  examinabis, et singula, quia te iudicem meis opusculis consecraui, dum intelligam quod mihi opera non pereat, et impensa. Quod si, quod absit! contigerit,

Inueniam alium si me hic fastidit Alexis, 
philosophanti quemlibet preferens histrionem. Tria quidem sunt , que non modo mihi metum, sed plerisque scriptoribus periculum salutis, aut meriti dispendium afferunt: ignorantia ueri, fallax aut proterua assertio falsi, et tumida professio ueritatis. Noui enim quis dixerit: »Tutius auditur ueritas, quam dicatur.« In audiendo enim custoditur humilitas, sed in dicendo sepissime subrepit elatio. Ego autem  in omnibus his agnosco errorem meum, qui et rerum ignorantia laboro, et falsum sepius, et magis quam expediat, tueor, et plerumque tumide, et cum elatione, donec me Deus corripiat et corrigat, ipsam profero ueritatem. Unde lectorem et auditorem, quanta possum supplicatione, conuenio, ut in orationibus suis memores mei sint apud Altissimum, impetrantes mihi precedentium ueniam delictorum, cautelam futurorum, notitiam ueri, amorem boni, cultum Dei, et ut corde, ore, opere, exerceantur a nobis, que diuine sunt placita uoluntati.



LIBER PRIMUS.



CAP. I. Calumnia que ut Cornificio suo responderetur, extorsit.


Aduersus insigne donum nature parentis et gratie, calumniam ueterem et maiorum nostrorum iudicio condemnatam excitat improbus litigator, et conquirens undique imperitie sue solatia, sibi proficere sperat ad gloriam, si multos similes sui, id est si eos uiderit imperitos; habet enim hoc proprium arrogantie tumor, ut se commetiatur aliis, bona sua, si qua sunt, efferens, deprimens aliena; defectumque proximi, suum putet esse profectum. Omnibus autem recte sapientibus indubium est quod natura, clementissima parens omnium, et dispositissima moderatrix, inter cetera que genuit animantia, hominem priuilegio rationis extulit, et  usu eloquii insigniuit: id agens sedulitate officiosa, et lege dispositissima, ut homo qui grauedine feculentioris nature et molis corporee tarditate premebatur et trahebatur ad ima, his quasi subuectus alis, ad alta ascendat, et ad obtinendum uere beatitudinis brauium, omnia alia felici compendio antecedat. Dum itaque naturam fecundat gratia, ratio rebus perspiciendis et examinandis inuigilat; nature sinus excutit, metitur fructus et efficaciam singulorum: et innatus omnibus amor boni, naturali urgente se appetitu, hoc, aut solum,  aut pre ceteris sequitur, quod percipiende beatitudini maxime uidetur esse accommodum. Cum uero beatitudo communionis ignara, que aut qualis extra societatem sit, nec fingi quidem possit; quisquis ea, que ad ius humane societatis, , conciliandum et fouendum proficiunt, impugnat, uiam adipiscende felicitatis omnibus uidetur obstruere; et precluso pacis aditu, ut in se concurrant ad interitum orbis, nature uiscera incitare. Hoc quidem est seminare inter fratres discordiam, hoc arma ministrare compositis; hoc denique firmare nouum et magnum chaos inter Deum et homines; sic enim ad firmioris nexus compagem et caritatis custodiam, uniuersitatis partes, creatrix  Trinitas, Deus unus et uerus, ordinauit, ut alterius ope res altera indigeret, et altera defectum suppleret alterius; dum sunt singula quasi singulorum membra. Semiplena sunt ergo omnia, si ab inuicem dissoluantur; sed aliorum federatione perfecta: quoniam omnia mutuis constant auxiliis. Quid ad beatitudinem obtinendam uirtute fidelius, aut utilius? Quid compendiosius? hec est enim fere singularis et unica uia, quam ad beatitudinem gratie preparauit. Nam qui citra uirtutis meritum beati fiunt, non tam eundo illuc perueniunt, quam trahuntur.  Miror itaque , quid sibi uult, qui eloquentie negat esse studendum; ipsamque sicut uisum non ceco, auditum non surdo, asserit gratis a natura peruenire ei, qui mutus non est; sed plenius, si nature munus exercitio roboretur, nec tamen beneficium aliquod ab arte prestari; aut id minus, quam labor artis exposcat. Sicut enim eloquentia, non modo temeraria est, sed etiam ceca, quam ratio non illustrat; sic et sapientia, que usu uerbi non proficit, non modo debilis est, sed quodam modo manca: licet enim quandoque aliquatenus sibi prodesse possit sapientia elinguis ad solatium conscientie; raro tamen, et parum confert ad usum societatis humane. Nam ratio, scientie uirtutumque parens, altrix et custos,  que de uerbo frequentius concipit, et per uerbum numerosius et fructuosius parit, aut omnino sterilis permaneret, aut quidem infecunda, si non conceptionis fructum in lucem ederet eloquio: et inuicem, quod sentit prudens agitatio mentis hominibus publicaret. Hec autem est illa dulcis et fructuosa coniugatio rationis et uerbi, que tot egregias genuit urbes, tot conciliauit et federauit regna, tot uniuit populos et caritate deuinxit, ut hostis omnium publicus merito censeatur, quisquis hoc, quod ad utilitatem omnium Deus coniunxit, nititur separare. Mercurio philologiam inuidet, et ab amplexu Philologie Mercurium auellit, qui eloquentie preceptionem a studiis philosophie eliminat; et, quamuis solam uideatur eloquentiam  persequi, omnia liberalia studia conuellit, omnem totius philosophie impugnat operam, societatis humane fedus distrahit, et nullum caritati, aut uicissitudini officiorum relinquit locum. Brutescent homines, si concessi dote priuentur eloquii; ipseque urbes uidebuntur potius pecorum quasi septa, quam cetus hominum, nexu quodam societatis federatus, ut participatione officiorum, et amica inuicem uicissitudine eodem iure uiuat. Quis enim contractus rite celebrabitur? que fidei aut morum disciplina uigebit? quenam erit obsecundatio aut communicatio uoluntatum, subtracto uerbi commercio? Non ergo unam, non paucos, sed omnes simul urbes et politicam uitam totam  aggreditur Cornificius noster, studiorum eloquentie imperitus et improbus impugnator.



CAP. II. Descriptio persone suppresso nomine.

Ipsum uero uulgato designarem ex nomine, et tumorem uentris et mentis; oris impudicitiam, rapacitatem manuum, gestus leuitatem, feditatem morum , obscenitatem libidinis, deformitatem corporis, turpitudinem uite, maculam fame, publicis aspectibus ingerens denudarem, nisi me Christiani nominis reuerentia cohiberet. Memor enim professionis, mee et fraterne, que in Domino est, communionis indulgendum esse persone credidi, dum tamen non indulgeatur errori. Defero ergo Deo, parcens nature, que ab ipso est, et impugnans uitium, quod contra ipsum est; dum  naturam corrumpit, quam ille generauit. Utique par est sine derogatione persone, sententiam impugnari; nichilque turpius, quam cum sententia displicet, aut opinio, rodere nomen auctoris; longe quidem probabilius est, ut opinioni false, quatenus tamen error tolerabilis est, parcatur interdum propter hominem, quam ut propter opinionem homo carpatur. Singula suis sunt examinanda indiciis, et paria meritis sunt premia conferenda; ita tamen, ut rigorem mansuetudo clementie uincat. Hac itaque contemplatione, suppressi uulgati nominis notam: ne non tam erroris uidear procurasse medelam, quam infensam deturpasse personam. Ut autem uerum fatear, nichil est minus uerum, quia quatenus Christiano licitum est, personam et sententiam  eque contemno. Ut libet ergo ille stertat in dies medios, quotidianis conuiscerationibus ingurgitetur ad crapulam, et in illis immunditiis uolutatus incumbat, que nec porcum deceant Epicuri. Ceterum opinioni reluctor, que multos perdidit, eo quod populum, qui sibi credat, habet; et, licet antiquo nouus Cornificius ineptior sit, ei tamen turba insipientium acquiescit. Illorum tamen maxime, qui, cum inertes sint et ignaui, uideri, quam esse sapientes, appetunt.



CAP. III. Quando, qualiter et a quibus fuerit institutus?

Ego quidem omnino non miror si credulos auditores suos, multa mercede conductus et multo tempore erem uerberans, docuit nichil scire: cum et ipse sic  edoctus sit a magistris. Siquidem non facundus, sed uerbosus, et sine fructu sensuum, uerborum folia in uentum continue profert. Ea tamen est cautela hominis, cum eque omnium dicta uituperet, ut in astruenda sua, aut aliena sententia destruenda, nunquam manum conserat, ratione nunquam innitatur, nunquam sustineat congredi in campo Scripturarum: nescio quid arduum et ignotum omnibus sapientibus, tumenti uentosi pulmonis folle concepit: unde alicui respondere, aut patienter audire quempiam, dedignatur. Si enim quidlibet proposueris, ille conuiciabitur, aut ridebit. Si, ut ille propositum probet, exspectas, dilatio necessaria est; ut, cum dies cesserit, tu exspectationis fructu fraudaberis, eo quod margaritas suas, porcis alienis, ut ait, non  uult esse communes. Fabellis tamen et nugis, suos pascit interim auditores; quos, sine artis beneficio, si uera sunt que promittit, faciet eloquentes, et tramite compendioso sine labore, philosophos. Nam et ipse accepit a doctoribus, quod nunc discipulis tradit, eosque sic instituit, sicut et ipse institutus est. Discipulos ergo in philosophia sibi faciet cequales. Quid multa? nonne sic perfecti erunt, iuxta illud Euangelii: Discipulus omnis perfectus est, si sit sicut magister eius?  Eo autem tempore ista Cornificius didicit, que nunc docenda reseruat, audienda quidem felicibus, et, ut dici solet, auribus Iouis, quando in liberalibus disciplinis, littera nichil erat, et ubique spiritus querebatur, qui, ut  aiunt, latet in littera. Hylam esse ab Hercule, ualidum scilicet argumentum, a forti et robusto argumentatore potestates uocalium, quinque iura regnorum; et in hunc modum docere omnia, studium illius etatis erat. Insolubilis in illa philosophantium schola tunc temporis questio habebatur, an porcus, qui ad uenalitium agitur, ab homine, an a funiculo teneatur. Item, an capucium emerit, qui cappam integram comparauit.

Inconueniens prorsus erat oratio, in qua hec uerba, conueniens, et inconueniens argumentum, et ratio non perstrepebat multiplicatis particulis negatiuis et traiectis per esse, et non esse, ita ut calculo opus esset, quoties fuerat disputandum, Alioquin uis affirmationis et negationis erat incognita.  Nam plerumque affirmationis uim habet geminata negatio, itemque uis negatoria ab impari numero conualescit. Siquidem negatio plerumque iterata, se ipsam perimit; et contradictioni, sicut regulariter proditum est, cequatur. Ut ergo, pari loco an impari uersetur, deprehendi queat, ad disceptationes, collectam fabam et pisam deferre, que conueniebatur, consilio prudenti consueuerat; ita quidem si intellectui rerum, que uidebantur in questione uersari, operam dabat. Sufficiebat ad uictoriam uerbosus clamor, et qui undecunque aliquid inferebat, ad propositi perueniebat metam. Pete, historiographi, habebantur infames, et si quis incumbebat laboribus antiquorum, notabatur, et non modo asello Arcadie tardior, sed obtusior  plumbo uel lapide, omnibus erat in risum. Suis enim, aut magistri sui quisque incumbebat inuentis. Nec hoc tamen diu licitum; cum ipsi auditores in breui cerrantium impetu urgerentur, ut et ipsi, spretis his, que a doctoribus suis audierant, cuderent et conderent nouas sectas. Fiebant ergo summi repente philosophi; nam qui illitteratus accesserat, fere non morabatur in scholis ulterius, quam eo curriculo temporis, quo auium pulli plumescunt. Itaque recentes magistri e scholis, et pulli uolucrum e nidis, sicut pari tempore morabantur, sic pariter auolabant. Sed quid docebant noui doctores, et qui plus somniorum, quam uigiliarum, in scrutinio philosophie consumpserant, et  facilius instituti, quam illi iuxta narrationes fabulosas, qui somniantes in Parnasso, repente uates progrediebantur, aut citius quam ii qui de Castalio Fonte Musarum munus hauriebant peticum; aut quam illi qui, uiso Phebo, Musarum, nedum musicorum. meruerunt ascribi consortio? Nunquid rude aliquid, aut incultum, nunquid aliquid uetustum aut obsoletum? Ecce noua fiebant omnia, innouabatur grammatica, immutabatur dialectica, contemnebatur rhetorica: et nouas totius quadriuii uias, euacuatis priorum regulis, de ipsis philosophie adytis proferebant. Solam conuenientiam siue rationem loquebantur, argumentum sonabat in ore omnium, et asinum nominare, uel hominem, aut aliquid operum nature, instar criminis erat, aut ineptum  nimis, aut rude, et a philosopho alienum, impossibile credebatur conuenienter, et ad rationis normam quidquam dicere aut facere, nisi conuenientis et rationis mentio expressim esset inserta. Sed nec argumentum fieri licitum, nisi premisso nomine argumenti. Ex arte et de arte agere idem erat. Docebunt hi forte, quod peta uersifice nichil dicet, nisi cognominet uersum, quod faber lignarius scamnum facere nequeat, nisi scamnum aut lignum uoluat in ore. Inde ergo hec sartargo loquendi in qua senex insulsus exsultat, insultans eis qui artium uenerantur auctores, eo quod nichil utilitatis in eis reperit, cum se eis dare operam simularet.



CAP. Iu. Qualiter euaserint consortes erroris.

Ceterum huius secte, post damnum temporis,  rerumque iacturam, et spes deceptas, et propositi sui solatio destitutas, multiplex usus emersit. Alii namque, monachorum aut clericorum claustrum ingressi sunt, et plerique suum correxerunt errorem: deprehendentes in se, et aliis predicantes, quia quidquid didicerant, uanitas uanitatum est, et super omnia uanitas. Plerique, inquam, eo quod quidam, in sua perdurantes insania, tumidi uetusta peruersitate, malebant desipere, quam ab humilibus, quibus Deus dat gratiam, fideliter erudiri; erubescebant enim formam discipuli, qui magisterii presumpserant fastum. Si mihi non credis, claustra ingredere, scrutare mores fratrum, et inuenies ibi superbiam Moab, et eam intensam ualde; ut arrogantia absorbeat fortitudinem eius. Miratur  Benedictus, et queritur quod, se quodammodo auctore, latet lupus in pellibus agninis: utique tonsuram et pullam uestem a supercilio distare causatur. Et, ut rectius dixerim, supercilium arguit, eo quod tonsure uestibusque non consonet. Ritus obseruationum contemnitur, et sub imagine philosophantis, spiritus fallacis elationis obrepit. Nota sunt hec, in omni ueste, ac professione, uulgata. Alii autem, suum in philosophia intuentes defectum, Salernum uel ad Montempessulanum profecti, facti sunt clientuli medicorum, et repente, quales fuerant philosophi, tales in momento medici eruperunt. Fallacibus enim referti experimentis, in breui redeunt, sedulo exercentes, quod didicerunt. Hippocratem  ostentant, aut Galenum; uerba proferunt inaudita: ad omnia suos loquuntur aphorismos; et mentes humanas, uelut afflatas tonitruis, sic percellunt nominibus inauditis. Creduntur omnia posse, quia omnia iactitant, omnia pollicentur. Duo tamen deprehendi eos fideliori tenuisse memoria, et frequentius in eorum operatione uersari. Alterum quidem Hippocratis est : »Ubi, inquit, indigentia, non oportet laborare;« et reuera inopportunum et inofficiosum opinantes, dare operam indigentibus, et ei qui nolunt, aut nequeunt, uel solis uerbis, eorum plene gratiam referre mercedis. Alterum profecto est, non, quod meminerim, Hippocratis, sed diligentium adiecto medicorum: »Dum dolet, accipe.« Occasio  siquidem exigendi maxime opportuna est, cum dolor cruciat egrotantem, sibique cooperantur languentis exulceratio et auaritia medentis. Si conualescit eger, operam danti medico ascribatur; si deficit, eius inualescat auctoritas, qui hoc antea familiaribus suis reuelauit. Siquidem impossibile est non euenire, quod de industria preuaticinatus est, cum huic sospitatem, isti sinistrum exitum pronuntiauit egrotantis. Si euasurus est eger, curatur facile; nisi quatenus incolumitatem eius medicus prepedit imperitus. Sin autem non, ut Sollius Sidonius ait, »occiditur officiosissime.« Quidni? Nunquid enim nature secretos latentesque cuniculos deprehendet homo totius philosophie ignarus? et qui nec recte loqui nouit, nec recte intelligere que scripta sunt  aut que dicuntur, cum fere quot discipline sunt, tot sint lingue, et in ipsis plerumque auctoribus, non sit maior, in corporali compositione, diuersitas facierum, quam in usu uarietas linguarum? Homo enim homini assimilatur; sed nec gemelli inuicem usquequaque se exprimunt. uox uoci conformatur interdum, sed nec sororum, et si uis, nec Musarum eadem etiam uocis agilitas. Consonant enim uoces, sed dispares, ipsaque disparitas, suis cequata proportionibus, est apta concentui, et quodammodo gratior, quam si identitatem pareret similitudo. Habent itaque lingue idiomata sua, et singuli suum loquendi modum, quem, qui ignorat, non magis commode philosophabitur, quam si picam,  humana conantem uerba, uelit homini cequare. Alii profecto, similes mei, se nugis curialibus mancipauerunt, ut magnorum uirorum patrocinio freti, possent ad diuitias aspirare, quibus se uidebant, et iudicio conscientie, quidquid lingua dissimulet, fatebantur indignos. Taceo uias istorum, quoniam eas Polycraticus noster diligenter exsequitur, etsi omnes plene non sufficiat indagare; hoc enim uires excedit humanas. Alii autem Cornificio similes, ad uulgi professiones, easque profanas relapsi sunt, parum curantes quid philosophia doceat, quid appetendum, fugiendumue denuntiet: dummodo: »rem faciant, si possunt, recte, si non, quocunque modo.« Exercent fenebrem pecuniam, alternis uicibus rotundauerant, adequantes. Nihil  enim sordidum putant, nichil stultum, nisi paupertatis angustias, et solas opes ducunt esse fructum sapientie. Siquidem celebre est in corde eorum, quod ait ethicus, etsi hoc eum, quia contemnitur, dixisse non nouerint:

Et genus, et formam, regina pecunia donat,
Et bene nummatum decorat Suadela, uenusque: 
Hoc autem quasi quadriuio, sibi utique necessario, euadebant illi repentini philosophi, et cum Cornificio, non modo triuii nostri, sed totius quadriuii contemptores. Nam, ut dictum est, aut sub pretextu religionis mergebantur in claustris, aut, sub imagine philosophandi et utilitatis publice, confugiebant ad physicam; aut sub honestatis uelamine,  quo splenderent et sublimarentur, se preclaris domibus ingerebant; aut, sub obtentu necessitatis exercendique officii, dum lucrum sitiebant, multiplicis auaritie uoragine absorbebantur. Adeo quidem, ut sic proficientium philosophorum, aut, ut uerius dixerim, deficientium collatione, quiuis in turba profane multitudinis, rudis ad flagitia uideretur.



CAP. u. Quantis uiris, et cur, familia illa detrahere audeat.

Solebat magister Gilbertus  temporis eius, nescio ridens aut dolens insaniam, cum eos uidebat ad studia, que predicta sunt, euolare, eis artem pistoriam  polliceri, quoniam illa est, ut aiebat, in gente sua, que sola accipere consueuit omnes, aliis operibus aut artificio destitutos. Ars enim facillime exercetur, et subsidiaria est aliarum, presertim apud eos, qui panem potius quam artificium querunt. Sed et alii uiri, amatores litterarum  se omnes opposuerunt errori. Sed nec uniuersi insanientibus resistere potuerunt: insipientes itaque facti sunt, dum insipientie resistebant,  et erronei diutius habiti, dum obuiare nitebantur errori. uerumtamen, fumus ille cito euanuit, et predictorum opera magistrorum et diligentia redierunt artes, et quasi iure postliminii, honorem pristinum nacte sunt, et post exsilium, gratiam et gloriam ampliorem. Inuidit Cornificius, et turpe reputans, ut senex mitteretur ad scholas et ut sensu puer appareret, senex etate culpare cepit, quod se posse consequi desperabat. Sententias carpebat omnium, eo quod ei dissimiliter uniuersi sentirent. Sic uulpes a desperatione cerasa culpat, et ut dici solet rusticano prouerbio, quod negatur, ducit inutile. Inde ergo ire, hinc lacryme, hinc indignatio, quam aduersus discipulos memoratorum sapientium concepit Cornificii domus: undique in  eos exercet dentem, sed in soliditate eorum frangit, ut dicitur, genuinum. Impudenter etiam, , offuscare nititur splendidissima lumina Galliarum, Lauduni gloriam, fratres theologos, Ansellum et Radulfum, quorum memoria in iucunditate et benedictione est: quos nemo lacerauit impune, et qui solis displicuerunt hereticis, aut flagitiorum turpitudine obuolutis. Nam de Alberico Remensi et Simone Parisiensi palam loquuntur, et prouerbium nullum dicunt, et sequaces eorum, non modo philosophos negant, imo nec clericos patiuntur: uix homines sinunt esse, sed boues Abrahe uel asinos Balaamitos duntaxat nominant; imo derident, aut si quid scommatice magis aut ledorice in eos dici potest. Willelmus  de Campellis, errasse conuincitur scriptis propriis. uix parcitur magistro Hugoni de Sancto uictore: et hoc quidem magis propter habitum religionis, quam propter reuerentiam scientie aut doctrine. Deo enim in ipso deferunt, non persone.

Rodbertus Pullus, cuius memoria bonis omnibus iucunda est, diceretur filius subiugalis, nisi sedi apostolice deferretur, que ipsum, de doctore scholastico, cancellarium fecit. Ut autem licentius hec familia aliis derogaret, religionem extrinsecam induit paterfamilias  et Cisterciensium, Cluniacensium, Premonstratensium, aliorumque, quorum fama hilarior est, familiaritatem captat, ut ab eorum auctoritate possit esse insignis. Ego autem detractionem  eius familie equanimiter porto, et me fateor aliquos premissorum habuisse doctores, et itidem aliorum audisse discipulos, et ab eis modicum id didicisse, quod noui: neque enim, ut Cornificius, me ipsum docui. Nec multum curo, quid ineptum in auribus suorum cornicetur. Ingratus enim est, et peruersi ingenii, qui profectus sui diffitetur auctorem. Sed hec hactenus, nunc, pretermissis persone ineptiis, ipsius sententie redarguamus errorem.



CAP. uI. Quibus rationibus nitatur.

Non est ergo ex eius sententia  studendum preceptis eloquentie, quoniam eam cunctis natura ministrat,  aut negat. Si ultro ministrat, aut sponte, opera superfluit et diligentia; si uero negat, inefficax est et inanis. Nam plerumque ad maximarum propositionum robur accedit: »Tantum quemque posse, quantum natura permiserit.« Adeo quidem, ut apud serietatem fidelium historicorum constet, Dedalum non uolasse, quoniam ei natura alas negauerat, sed tyrannicam rabiem subito euasisse nauigio. Preterea ratio preceptorum, quod pollicetur, non efficit: et omnino impossibile est, ut quis eloquens sit, etiam diligentissimo studio preceptorum. Sufficit enim usus uerbi loquendique inter cohabitantes commercium; et lingue cuiusque habet potissimam facultatem, qui officium eius crebro exercet.

 Apud Grecos planum est hoc, et Latinos. Idem Galli nobis attestantur, et Britones. Apud Scythas et Arabes, imo ubique locorum, uerum est, quia usus magistrum reddit:

. . . Labor omnia uincit
Improbus. 
et assiduitas operis, in quauis arte, prestantissimum facit opificem. Ad hec, etsi eloquentie precepta proficerent, plus habent laboris quam utilitatis, nec dispendium opere equa unquam compensabitur retributione mercedis. Greca plebs, et Hebrea, sine preceptorum difficultate, lingue sue compendio utitur, et tam Galli quam Britones, et alie itidem gentes, commercium uerbi, ante a nutricum sinu, quam a cathedra doctorum excipiunt.  Nutricis linguam plerumque redolet etas uirilis, nec potest interdum ab eo, quod tenerior etas ebiberat, doctorum diligentia erudiri. Quam recte loquuntur, quam expedite, singule gentes, in linguis, quas eis decreti diuini constitutio assignauit! Nunquid artem orationis exspectant, aut precepta eloquentie? Postremo, quid est eloquentie cum philosophia? altera enim consistit in uerbo, altera sapientie uias affectat, inuestigat, et circuit, et interdum pro studio efficaciter apprehendit. Plane eloquentie precepta sapientiam non conferunt; sed nec amorem eius: et sepissime quidem ei obtinende non conferunt. Res enim philosophia, aut finis eius, que est sapientia, querit, non uerba. Itaque ex his liquet, quia precepta eloquentie ab  operis suis philosophia eliminat.



CAP. uII. De commendatione eloquentie.

Cornicatur hec domus insulsa  et quam constat totius eloquii contempsisse precepta. Sicut enim de se ipsa testatur, grauium temporum casuumque non potest simul curare iuncturam et constructioni sensuum operam dare. Esto, loquatur falso, dum uerum sentiat, sed plane non acquiescet, quia homo ore mendax, et spiritu falsum loquitur et falsum sentit. Ait enim: superflua sunt precepta eloquentie, quoniam ea naturaliter adest aut abest. Quid, inquam, falsius? Est enim eloquentia facultas dicendi commode quod sibi uult animus expediri. Quod enim in abdito cordis  est, hoc quodammodo in lucem profert et producit in publicum. Siquidem non est eloquens, quisquis loquitur, aut quidquid uoluerit, utcunque loquitur, sed ille duntaxat, qui animi sui arbitrium commode profert. Ipsaque commoditas exigit facultatem  ut sequamur mores nostros, quibus gratum est, in ea parte, Stoicos imitari, qui ad uerborum faciliorem intelligentiam, rerum etiam originem studiosius perscrutantur. Ergo cui facilitas adest commode exprimendi uerbo quidem, quod sentit, eloquens est. Et hoc faciendi facultas, rectissime eloquentia nominatur. Qua quid esse prestantius possit ad usum, compendiosius ad opes, fidelius ad gratiam, commodius ad gloriam, non facile uideo. Nihil enim dotem istam nature et  gratie antecedit, aut rarum. Siquidem cum uirtus et sapientia, que forte, sicut uictorino placet, uerbis potius quam substantia, differunt, in appetendis locis primum obtineant, secundum sibi eloquentia uindicat; tertius autem cedit locus bonis corporis, eique ad materiam gerendorum, cohabitantium fauor et rerum copia quarto loco succedunt. Secutus est hunc ordinem ethicus, uotorumque seriem in ordine expetendorum eleganter expressit:

Quid uoueat dulci matricula maius alumno,
Quam sapere et fari possit que sentiat, et cui
Gratia, fama, ualetudo, contingat abunde,
Et mundus uictus, non deficiente crumena. 
Si ergo, uerbi et rationis usu, aliorum animantium  naturam humana dignitas antecedit, quid conducibilius ad omnia, quid ad claritatem conciliandam potentius, quam in eo nature preuenire consortes et generis, in quo solus homo cetera uincit? Hec autem, cum omnem etatem doceat et exornet, clariorem efficit iuuentutem: eo quod etas tenerior gratie quodammodo lenocinatur, ut ingenium uindicet. Qui sunt enim qui florent inter conciues? Qui sunt qui opibus pollent? Qui sunt qui preualent uiribus, et in omnibus negotium obtinent, nisi eloquentes? Nam ut Cicero est auctor, nichil est tam incredibile quod non dicendo fiat probabile; nichil tam horrendum et incultum, quod non splendescat oratione et quodammodo mansuescat, tanquam si excolatur. Qui ergo tanti boni contemptor est, manifestissime  desipit. Qui autem diligit, imo se diligere simulat, et non excolit, nimis negligens est, et desipientie proximus.



CAP. uIII. Quod natura iuuanda est usu et exercitio.

Ceterum hanc aliquando habituris, gratis ipsa natura largitur; et non habituris, eam negat, et perpetuo subtrahit, ut liquido constet, operam ulteriorem, aut inanem esse, aut superuacuam. Quare ergo, doctissimi Cornificiani, peritiam omnium non habetis linguarum? Quare non saltem Hebream nostis? quam, ut aiunt, natura parens primigenis tradidit et generi conseruauit humano, donec unitatem scidit impietas, et confusione linguarum prostrata est elatio, que in celum conscendere, non uirtute, sed uiribus moliebatur, turre constructa.  Quare non hanc, que ceteris naturalior est, ut sic dicatur, natura docente loquuntur? Est autem natura, ut quibusdam placet,  uis quedam genitiua, rebus omnibus insita, ex qua facere uel pati possunt. Genitiua autem dicitur, eo quod ipsam res queque contrahat, a causa sue generationis, et ab eo quod cuique est principium existendi; res enim quelibet a componentibus contrahit, unde ad hoc apta sit uel ad illud: siue accedant ad originem materie et forme, ut in simplicibus, qui coaceruationem partium non admittunt; siue ratio componendi ad solius diuine bonitatis decretum accedat. Nam et hec ipsa prima natura est, auctore Platone qui, sicut uictorinus et  alii multi testantur, et certissimam omnium rerum naturam esse asseruit, diuinam uoluntatem: siquidem natura creata, ab hoc fonte manat, et quidquid operatur, operis sui Deum habet auctorem: ita quidem, nisi sit corruptionis opus, et culpe, in quo, ab auctore suo natura degenerat. uis itaque originaliter indita cuique, ex qua opus, aut aptitudo procedit, natura quidem est, sed creata. Alias quidem definitiones, que sparsim in diuersis reperiuntur auctoribus, eo plerumque trahendas arbitror, ut natura, que creata est, describatur. Nam et ignis artifex, qui per inuisibiles uias, procedit ad res uisibiles procreandas, creatus quidem est; sed pace Aristotelis et Chalcidii, eum naturam esse aliqui diffitentur. Item principium motus secundum se, a Deo  habuisse initium, nec Aristotelem negaturum credo. De Betio certus sum; quia id quod facere uel pati potest, non negabit esse creatum. Sed et unamquamque rem informans specifica differentia, aut ab eo est per quem facta sunt omnia, aut omnino nichil est. Aliis quoque modis natura describitur; sed quidquid aliud a Platonico ponitur, aut de rerum numero tollendum est, aut diuinis operibus ascribendum. Sed utamur ad presens prima definitione, que ad usum presentis articuli magis uidetur accedere. Esto ergo; sit potens et efficax uis illa genitiua, indita rebus originaliter: certe, sicut uitio corrumpi aut impediri, sic uariis adminiculis reparari uel adiuuari potest. Nam et pueri uulgo garriunt, eum gerendi aliquid habere aptitudinem naturalem,  cui aptitudinis negatus est usus; quod enim gressibile est, interdum gradi non potest, et qui bipes est natura, actu plerumque caret utroque pede, uel altero. Cura itaque non superfluit, sed naturam iuuat, faciliusque reddit, quod tamen utcunque forte fieri posset. Nam et Socrates, ut traditur, natura petulcus erat, et mulierosus  nature tamen intemperantiam, castigatione philosophie et uirtutis exercitatione repressit et domuit. Obtusioris ingenii tradunt fuisse Scaurum Rufum, sed sedulitate exercitii, in id uirium euasisse, ut Ciceronem ipsum Allobroga nominaret. Si exemplis utendum fuerit, undique fiet conspicuum, quia nec diligentia inanis est, ubi est natura obtusior; et nec abundat cura, utpote superflua,  et sic ut fuerit ad aliquid agendum natura benignior. Licet enim plerumque natura dominetur, et sit procliuior in alterutro; tamen, sicut facile corrumpitur a negligentia, sic a cultura, et a cura sepissime mansuescit.


Natura fieret laudabile carmen, an arte,
Quesitum est: ego nec studium sine diuite uena,
Nec rude quid possit uideo ingenium; alterius sic
Altera poscit opem res, et coniurat amice. 

Prodest utique natura, sed eatenus aut nunquam, aut raro, ut sine studio culmen obtineat; nichil enim est tam ualidum, tam robustum quod diligentia non eneruet, nichil tam erectum quod non deiiciat; sicut econtra quamlibet humilem gradum, cura diligens  erigit et conseruat. Ergo si natura propitia est, contemni non debet, sed excoli ut facile prosit; si aduersa, diligentiorem cultum exigit, ut ope uirtutis, felicius et gloriosius inualescat.



CAP. IX. Quod homines nititur elingues facere, qui logicam impugnat.

Quis autem ab ope nature hunc assecutus est titulum, ut sine studio in omnibus, imo uel in una linguarum, eloquentissimus haberetur? utique si eloquentem esse, bonum est et eloquentissimum, melius erit. Neque enim hic in contrarium boni, quod proponitur, comparationis gradus excrescunt. Quemadmodum in eo, qui disertus dicitur, aut disertior, cum positiuus sapientie sensum habeat, et  eloquentie quantum excrescit comparatio, tantum decrescit sapientia, et eloquii fluuius inualescit. Sic enim nonnullis grammaticis placuit. Sed licet alique artium contingentium et docentium uirtutem, eloquii naturam attingant, illa tamen que ad placitum fere est, naturaliter sciri non potest, quia nec naturalis est; non est enim eadem apud omnes. Quocirca id quod est homini precipue debitum, imprudenter sine hominis beneficio a natura exigitur: at hec domus, non eloquentiam criminatur, que omnibus necessaria est, et commendatur ab omnibus, sed artes eam pollicentium, arguit esse inutiles. Eo itaque opinionis uergit intentio, ut non omnes mutos faciat, quod nec fieri potest, nec expedit, sed ut de medio logicam tollat. Est enim  fallax, et ut ait, professio uerbosorum, et que multorum consumpsit ingenia, et non modo philosophie studiis preclusit uiam, sed gerendis omnibus rationem et exitum interclusit.



CAP. X. Quid significet nomen logice, et quod omnes artes colende, nisi reprobate sint.

Ecce propositi planior est intentio, et logicam aggreditur expugnare, que omnis philosophie semitas pari furore persequitur. uerumtamen ab aliqua fuerat inchoandum. Illam itaque preferri placuit, que ceteris notior, et huic heresi familiarior uidebatur. Congrediamur ergo, et quid censeatur nomine logice, proferatur in medium. Est itaque logica, , loquendi uel disserendi ratio. Contrahitur enim interdum,  et duntaxat circa disserendi rationes, uis nominis coarctatur. Siue itaque ratiocinandi uias doceat, siue omnium sermonum regulam prebeat, profecto desipiunt, qui eam dicunt esse inutilem: cum utrumque ratione clarissima doceatur esse pernecessarium. Duplicitatem uero huius significationis, nomen a Greca quidem origine contrahit, quoniam ibi , nunc sermonem, nunc rationem significat. Sed ut quam latissime protendatur significatio, ei, ad presens, sermonum omnium magisterium tribuatur; ut nusquam conuincatur esse inutilis, cum etiam secundum generaliorem modum, tota perutilis esse et necessaria apparuerit. Si enim, ut sepe dictum est, necessarius  est usus uerbi, quanto compendiosius docetur, tanto est doctrina utilior et certe fidelior. Stultum enim est in eo diutius cum labore et difficultate uersari, quod aliter expediri facile et cito potest. Solet hoc negligentibus euenire, et qui iacturam temporis nullius putant esse momenti. Omnium itaque gerendorum artes amplectende sunt, et colende, eo quidem studiosius, quo ab optima parente natura originem ducunt, et nobilitatem generis, facili et felici gerendorum protestantur effectu. Gerendorum idcirco dixerim artes colendas, ad discretionem artium, que uersantur in maleficiis; ut sunt sortilegorum, et cetere reprobate matheseos. Que quoniam ab officiis aliene sunt, a toto hominum cetu, recte philosophantium decreto, eliminari  debent. Sed de his latius dictum est in Polycratico.



CAP. XI. Quid ars, et de speciebus ingeniorum: et quod artibus excolenda sunt.

Est autem ars, ratio, que compendio sui naturaliter possibilium expedit facultatem. Neque enim impossibilium ratio prestat, aut pollicetur effectum; sed eorum, que fieri possunt, quasi quodam dispendioso nature circuitu compendiosum iter prebet et parit, ut ita dixerim, difficilium facultatem. Unde et Greci eam dicunt, quasi compendiariam rationem, que nature uitet dispendium, et anfractuosum eius circuitum dirigat, ut quod fieri expedit, rectius et facilius fiat. Natura enim, quamuis uiuida, nisi erudiatur, ad artis facilitatem non peruenit;  artium tamen omnium parens est, eisque, quo proficiant et perficiantur, dat nutriculam rationem. Excitat enim primo ingenium ad res aliquas percipiendas: et cum eas perceperit, deponit quasi in custodia et thesauro memorie; ratio uero que percepta et commendanda uel commendata sunt, studio diligenti examinat, et ex natura singulorum, de singulis  uerum profert incorruptumque iudicium. Hec tria quidem, quasi omnium artium fundamenta et instrumenta, natura premittit. Est autem ingenium, ut Isidoro placet, uis quedam animo naturaliter insita, per se ualens.

Hoc autem exprimere uidetur ista descriptio, quod natura animo uim quamdam indidit, que aut primitiuus motus anime est, aut motum excitat  primitiuum, quem anima exercet in rerum inuestigatione. Unde et per se dicitur: ualens, eo quod nullius precedentis opem exspectat, et omnes preuenit, et iuuat subsequentes; precedit enim inuestigatio comprehensionem, examinationem et custodiam omnium sciendorum. Itaque proficiscitur a natura, studio iuuatur et exercitio: ut quod difficile fuerat in prima agitatione, ab assiduitate usus reddatur facilius; et cum regulas hoc faciendi deprehenderit, fiat, nisi desuetudinis et negligentie torpor obsistat, facillimum. Et hec quidem est omnium origo artium, ut cum natura periacens, usum et exercitium studii peperit, usus et exercitatio artem; ars autem, eam, de qua nunc agitur, facultatem.  ualet itaque per se ingenium, exercitatio, ex usu ab utroque memoria; et ab his etiam ipsa ratio conualescit, artesque producit, et hoc quidem pro capacitate ingeniorum. Horum autem tria sunt genera, sicut Carnotensis senex Bernardus, frequenti colloquio, suis auditoribus tradere consueuit. Aliud enim aduolans, aliud infimum, aliud mediocre est. Aduolans quidem eadem facilitate, qua percipit, recedit a perceptis, nec in aliqua sede inuenit requiem. Infimum autem sublimari non potest, ideoque perfectum nescit; at mediocre, et quia habet in quo sedeat, et quia sublimari potest, nec de profectu desperat, et philosophantis exercitio accommodissimum est. Et in hac quidem specie naturam, opinor, artium fundamenta fecisse; usus  enim huius studio inualescit. Est autem, ut Ciceroni placet, studium, assidua, et uehemens animi applicatio, ad aliquid agendum magna cum uoluntate. Memoria uero quasi mentis arca, firmaque et fidelis custodia perceptorum. Ratio, eorum que sensibus, aut animo occurrunt, examinatrix animi uis est, et fidelis arbitra potiorum, que rerum similitudines dissimulitudinesque perpendens, tandem artem statuit, quasi quamdam infinitorum finitam esse scientiam. Cum enim in ea desinant nomina infinita, ea omnia feminino definiuntur articulo, iis exclusis, que certa sue proprietatis assignatione distinxit. Species infinite sunt; sed hec in eis finitum tradidit, ut cuicunque adest species, adsit et genus. Numeri infiniti; omnem tamen parem  uel imparem esse definiuit; et ut quod dicitur, liquido comprobetur exemplo, disceptationem primam casus intulit: usum disceptandi exercitatio auxit. Disceptandi formam, que ars eius operis est, ratio deprehendit; ars culta contulit facultatem: et quia artium natura mater est, merito in iniuriam parentis redundat contemptus earum. Sedulo igitur ingenium, tam studii quam remissionis moderatione, excolendum est, ut ab altero conualescat, ab altero confortetur. Unde egregie sapiens quidam  ait: ingenium a natura proficiscitur, iuuatur usu, immoderato labore retunditur, et temperato euitur exercitio. Si enim compositum fuerit, et legitime exerceatur, non modo ad artium capacitatem sufficiet, sed ad res  quodammodo naturaliter inaccessibiles, rectam et expeditam inueniet uiam; et ad cito discendum, aut docendum quidquid oportet expedire, fidelissimum erit.



CAP. XII. Unde artes dicantur liberales.

Sed cum artium multa sint genera, ingenio philosophantis animi prime omnium liberales occurrunt. He quidem omnes, aut Triuii, aut Quadriuii ratione clauduntur: et tantam dicuntur obtinuisse efficaciam apud maiores, qui eis diligenter institerant, ut omnem aperirent lectionem, ad omnia intellectum erigerent, et omnium questionum, que probari possunt, difficultatem sufficerent enodare. Neque enim doctore egebant in aperiendis libris,  aut questionibus dissoluendis hi quibus aut ratio Triuii omnium sermonum, aut Quadriuii lex totius nature secreta exponebat. Unde sicut artes dicte sunt, eo quod arctant regulis et preceptis, uel a uirtute, que Grece dicitur, et animos roborat ad percipiendas uias sapientie, aut a ratione, cui alimenta et incrementa parant, que a Grecis arses nominantur: sic et liberales dicte sunt, uel ex eo, quod antiqui liberos suos iis procurabant institui; uel ab hoc quod querunt hominis libertatem, ut curis liber sapientie uacet, et sepissime ab iis liberent curis, quarum principium sapientia non admittit. Necessarias quoque sepe excludunt, ut agitationi mentis ad philosophiam sit expeditior uia.



CAP. XIII. Unde dicatur grammatica.


Harum autem omnium prima est logica; ab ea tamen sui parte, que in prima sermonum institutione uersatur, ut nomen logices, sicut iam dictum est, quam latissime pateat, et non modo ad disserendi scientiam contrahatur. Est enim grammatica, scientia recte loquendi, scribendique, et origo omnium liberalium disciplinarum. Eadem quoque est totius philosophie cunabulum, et, ut ita dixerim, totius litteratorii studii altrix prima; que omnium nascentium de sinu nature teneritudinem excipit, nutrit infantiam, cuiusque gradus incrementa in philosophia prouehit, et sedulitate materna, omnem philosophantis producit et custodit etatem: unde a primis, tam scribendi quam loquendi  principiis, grammatica appellatur. Grammatica enim, littera uel linea est, et inde litteralis, eo quod litteras doceat; quo nomine, tam simplicium uocum figure, quam elementa, id est uoces figurarum intelliguntur; aut etiam linearis est, eo quod sicut in magnitudinis incremento, dimensio linee prima occurrit, et quasi quedam materia est superficiei aut corporis; sic aspirantibus ad profectum sapientie, disciplina hec prima succurrit, que linguam erudit; et tam per aures, quam per oculos, ut sic procedat oratio, sapientiam introducit; uerba enim per aurem intromissa, pulsant et excitant intellectum, qui, ut ait Augustinus, quedam anime manus est, rerum capax et perceptitibilis obiectorum. Littere autem, id est figure  primo uocum indices sunt, deinde rerum, quas anime per oculorum fenestras opponunt, et frequenter absentium dicta sine uoce loquuntur. Tradit ergo prima elementa sermonis ars ista, oculorum et aurium iudicium instruit, ut non facilius queat aliquis preter eam philosophari, quam inter philosophos eminere, qui semper cecus et surdus fuit.



CAP. XIu. Quod ipsa, etsi naturalis non sit, naturam imitatur.

Ceterum cum hec ad placitum sit, non a natura uidetur esse profecta; siquidem naturalia eadem sunt apud omnes, hec autem apud omnes non eadem est. Artium uero matrem superius collectum est, esse naturam; sed, licet hec aliquatenus, imo  ex maxima parte ab hominum institutione processerit, naturam tamen imitatur, et pro parte ab ipsa originem ducit, eique in omnibus, quantum potest, studet esse conformis: unde et ad eius nutum, uocalium numerum, apud omnes gentes, quantum ad elementa spectat, quinario inclusit; nam apud plerosque, figurarum numerus multiplicior est. Teuredus tamen noster, grammaticus scientia quam opinione potentior, etiam in sonis elementariis ampliorem numerum conuincebat. Si enim attendantur uocum, ut ait, differentie, septem sunt. In ipsis quoque consonantibus, diuersas species semiuocalium et mutarum, item simplicium dupliciumque, natura formauit; quarum differentiam patenter aduertit, si quis attendat ora, mirabili lege  nature, modulantia uoces, et potestatem earum subtili examinatione perpendat. Ipsa quoque nominum impositio, aliarumque dictionum, etsi arbitrio humano processerit, nature quodammodo obnoxia est, quam pro modulo suo probabiliter imitatur. Homo enim ad exsequendum diuine dispensationis effectum, et ad instituendum inter homines uerbi commercium, rebus eis primo uocabula indidit, que preiacebant, nature manu formate, et quas illa, uel ex quatuor elementis, uel ex materia et forma, compegerat et distinxerat, ut rationalis creature possent sensibus obiici, earumque diuersitas, sicut proprietatibus, sic et uocabulis insigniri. Inde ergo  contigit, ut »hoc uocetur homo, illud lignum, aliud uero  lapis;« et sic substantiis omnibus, sua quasi impressa sunt nomina. Sed quoniam ipsarum multe sunt differentie; alie quidem a quantitate, alie a qualitate, alie a uariis accidentium formis: item alie ab his, que familiariora sunt, et ad esse conducunt: idcirco quibus hoc designaretur, nomina sunt inuenta que possent adiici substantiuis, et eorum uim et naturam quodammodo depingerent, sicut premisse substantiarum differentie suis proprietatibus exprimentur. Sicut enim accidentia substantiam uestiunt et informant; sic quadam proportione rationis, ab adiectiuis substantiua informantur. Et ut familiarius rationis institutio nature cohereat, sicut substantia cuiusque rei,  intentionis et remissionis ignara est; sic substantiua ad comparationis gradus non ueniunt, ut nec nomina differentiarum substantialium, licet adiectiua sint, eo quod substantie quamdam indicent qualitatem. Item nec illa comparantur, que adiiciuntur substantiis a quantitate, eo quod ipsa quantitas, non suscipit magis et minus. Et in summa, sicut solum accidens comparabile est, nec id tamen omne: sic sola adiectiua accidentiam, nec ea tamen omnia, comparantur. Nec in solis nominibus conspicua est hec nature imitatio, sed in aliis omnibus orationis partibus, si diligentius attendatur. Pro eo quod substantia, que sensui aut rationi obiicitur, sine motu, quo agendo uel patiendo aliquid temporaliter mouetur, esse non  potest, ideo ad designandos motus corporales agentis aut patientis, excogitata sunt uerba. Unde quia motus non est sine tempore, nec uerbum esse potuit sine temporis consignificatione; et sicut motus is non semper uniformis est, sed, ut sic dicam, multicolor, alio aliter, uel alias agente uel patiente, ad exprimendas differentias eius, ad modum nominum adiectiuorum, aduerbia processerunt. Quinetiam quod uerba quedam, aliquibus temporibus carent, sicut meditatiua et inchoatiua, preterito eo quod gerendorum deliberatio non statim completur, nec initia rerum, ad sui perfectionem accedunt, hoc nonne est expressum nature, apud humanam rationem, uestigium?



CAP. Xu. Quod adiectiua secuude impositionis, substantiuis prime non apte copulantur, ut equus patronymicus.


Procedat ratio ad secunde impositionis originem, ubi, etsi non tam liquido, dominantis tamen nature claret auctoritas. Rebus itaque, ut dictum est, cum nomina primitus essent imposita, reuersus ad se animus imponentis, ipsis nominibus uocabula indidit, per que sermonum doctrina procederet; dum eorum adminiculo, alter, in mentem alterius suum traiiceret intellectum. Ergo quod casualiter flectitur, et temporis expers est, dictum est nomen substantiuum quidem, si substantiam significat, aut substantiue. Adiectiuum, id quod formaliter, ut sic dici liceat, inest substantie, uel aliquid ad  imaginem eius. Quod autem motum eius significat temporalem  uerbum est appellatum. Actiuum quidem, si eum, ut in agente; passiuum, si ut in patiente significat. Ad similitudinem itaque dictionum prime impositionis, earum, que secundario processerunt, facta est institutio; ut quemadmodum in illis, tam substantiuis quam adiectiuis, dicuntur quedam propria singulorum, alia plurium sunt sua ratione communia; ita quedam singulariter dicta, quedam accepta communiter inueniantur in istis. Quod enim nomen dicitur, aut enuntiatio, ad substantiuorum accedit rationem: quod appellatiuum, aut categorica premissis adnectuntur, adiectiue uirtutis explet officium, que substantiuorum determinat qualitatem.  uerumtamen, sicut in operibus nature subtilior est speculatio eorum que insunt, utpote simplicium, quam eorum que compositio sensui ingerit, aut intellectui; sic in adiectiuis secunde impositionis, si non adiiciantur his, quibus naturaliter addicta sunt quid significent, difficilius est intelligere; solidior est enim natura substantie quam uerborum; et accidentia eius, quam eorum, que sensui aut intellectui familiarius occurrunt. Adeo quidem, ut qui secunde impositionis adiectiua, prime institutionis substantiuis applicant, aut nichil omnino dicant, aut nugiloqui sint. Si enim equus dicatur patronymicus, aut hypothetici seculares, iunctura incompetens est, prepediente quidem rationem  intelligendi principali significatione uerborum, non aliqua discoherentia accidentium. Nam quod ad genus, numerum et casum attinet, substantiuo satis coheret adiectiuum. Sed principalia significata coniungere, non modo mentiri, sed etiam nugari est. Reus acyrologie uirgilius criminatur, dicens gramineo in campo, eo quod graminoso in campo dici oportuit: et plane magis reus esset, et procul dubio longe nugacior, si dixisset in campo categorico, uel patronymico. Dissoluit autem instantiam eorum, qui ex solis nituntur accidentibus, in similitudine coherentibus sibi, probare quod non omnis consonans, uocali subiuncta, syllabam facit: Siquidem I et u consonantes subiuncte, non magis proficiunt ad syllabam, quam adiectiua secunde  impositionis, primis substantiuis apposita, ad rectam et equimodam locutionem. Constat equidem duo esse peccata loquentium; alterum mentientis, alterum transgredientis positam locutionem: quod ad minus isti committunt. Prime et secunde persone pronomina, uerbis inepte coniunguntur, nisi causa discretionis aut significantie, licet sibi satis congruant accidentia dictionum. Nugatorie autem dictionis rationem, non hic ita coarcto, ut idem frequenter dicere, intelligatur: ut si in substantiuo, adiectiuum, quod in eo intelligitur, quis forte adiiciat, quale est, homo rationalis ambulat; sed ad omnem dicendi formam extenditur, ubi dictionum iunctura inutilis, et quodammodo sue legis implende inefficax est. Sed nec inutilis est iunctura,  licet falsi nota sit, et quod nunc explicat, nunc inuoluit. Lex enim grammatices mentiri non prohibet, etsi ea socientur, ex quibus nullus, lingue peritiam habenti, prouenit intellectus. Ex eo autem liquidius est, quia primis secundariorum competens non fit adiectio: quod si adiectiua equipollenter in alia resoluantur  appositionem equipollentis termini nequaquam horrebit animus, et ipsius adiectiui secunde impositionis formidabit auditum. uerbi gratia, propositio predicatiua est, hoc equipollenter uidetur asserere, quod simpliciter, id est sine conditione aliqua enuntiat, aut quod terminum habeat predicatum. Dicatur ergo,  tunica est categorica, herebit intellectus, ob adiectionis incompetentiam, et forte citius de inepta dictionum iunctura causabitur, quam mendacii reum arguat proponentem. Sin autem dicat, tunica simpliciter, id est sine conditione, aliquid enuntiat, aut terminum habet predicatum, statim falsum arguet auditor, nec tamen cito prosiliet ad causandas iuncture ineptias. Utique cum dicitur propositio categorica, intelligitur habens predicatum terminum, et subiectum: cum uero, syllogismus categoricus, significatur, quoniam ex categoricis constat. Equus categoricus quidquid significet, ignotum habeo; sed interim credo, quod nichil significat. Quod enim non inuenitur usquam, esse puto nusquam. Similis quoque abusio est, si quis  dicat, equus desinit in S: et similia. Item: Cato sedens inter Ianiculam, et Kalendas Martias, uestes populi Romani quaternario, aut senione resarcit, aut sermo non est, aut quouis sermone nugatorio corruptior. Huiusmodi sermo quidem, stichiologus dicitur, id est sermo inuersus: eo quod aduersus loquendi leges ceunt uerba. Nam uersus; unde distichum, duorum uersuum carmen. Cum super hoc articulo multos conferentes, et uaria sentientes audierim, non pigebit referre, nec forte audire displicebit, quod a Greco interprete, et qui Latinam linguam commode nouerat, dum in Apulia morarer, accepi; nam et ipsi uolo referre gratiam, etsi non utilitatis  saltem bone uoluntatis, qua auditoribus prodesse cupiebat.

 Primus ergo huius sententie aut opinionis articulus est, quem premisi: quod adiectiuorum secunde impositionis, et substantiuorum prime coniunctio, etiam secundum grammatice rationes, inconsequens est. Habet autem nescio quid latentis , id est inconsonantie; uel, ut Quintiliani uerbo utar, cacozugie, id est male coniunctionis, hec appositio, quam etsi nequeamus tam facile perspicuis rationibus condemnare, per se tamen displicet grammatico auditori. Talia quidem multa sunt, que statim offendunt, licet eorum improbatio longius absit. Quod forte in his euenit, quorum uirtus, aut uitium perspicuum est. Ut multum parcat hic grammatica, deprehendit. Illa enim non modo accidentium dissidentiam in dictionum  iunctura causatur; sed etiam secundarie inuentionis adiectionem, in substantiuis prime, ducit absurdam. Et quidem ea ratione absurda est, quod ad iuncturam huiusmodi animus obsurdescit. Sed quis auditus recte examinat ea, ad que surdus est? Nonne uox lassa est, que in aurem surdam effunditur? Quia ergo intellectus, sicut anime manus, ita quodammodo auris est; nichil omnino ad uocem concepit, cuius rei intelligentiam absurditas preclusit. Attamen absurdum interdum ducitur, cuius est, pro tempore, insolens et infrequens usus, nec tamen usquequaque absurdum est: sicut mulier informis male quidem formata, non tamen omnino carens forma; et sicut in litteris, quedam mute,  non quod omnino nichil, sed quod aliarum respectu minimum sonent. Hec autem adiectio, penitus quidem absurda est, non solum falso, aut male sonans in aure audientis  etsi ea ueri examinator reprobet, et repellat.

Absurda quoque dicuntur singula pro iudicio facultatum, que dictorum factorumue qualitatem examinant. Grammatica enim absurdam habet incompetentem iuncturam dictionum; sed ad examinandi ueri iudicium non aspirat. Cesar, in libro De analogia, grammaticus quidem est, et euitandum esse denuntiat, quidquid auditori perito potest esse absurdum: »Ut naute, inquit, scopulum fugiunt, sic fugiendum est infrequens atque insolens uerbum.«  Dialectica autem, id duntaxat acceptat, quod uerum est, aut uerisimile, et quidquid ab his longius dissidet, ducit absurdum. Neque enim utilis aut honesti finem attendit: ciuilis autem scientia utilia ista metitur, uersaturque in fine iusti, aut honesti: et que a iure bono et equo longius absunt  eque abhorret: palam erit hoc et in ceteris disciplinis. Sed nunc Greci interpretis nostri procedat explanatio. Homo est rationalis, rebus existentibus ut nunc sunt, hec quodammodo necessaria est, homo est risibilis, hec probabilis est; homo est albus, hec quidem possibilis, dubia tamen, eo quod eque uera potest esse et falsa; homo est rudibilis, hec quidem impossibilis est, ut omnino uera esse non possit.

 Nullam istarum grammaticus abhorret, quia ubique inuenit legem suam. Nihil istorum corrigit, nichil immutat: gratanter accipit omnia. Quartam corripit et redarguit logicus: eo quod sibi ueri falsique commissa est examinatio. Et ob hoc quidem, ei prebere aurem, ducit absurdum. Modo premissis, quintam adiice, homo categoricus est; hanc utique absurditatis damnat grammaticus; qui non modo dubiam, non modo falsam, sed etiam impossibilem admittebat. Quare? inquit, nisi quia non sequitur leges suas; perpetuo enim dicebat inhibitum, hec adiectiua illis copulari subiectis.



CAP. XuI. Quod adiectiua prime impositionis, substantiuis primis iunguntur.

Non autem uice uersa, adiectiua prime impositionis,  secunde institutionis nominibus adiici, impossibile aut inconsequens est. Natura enim copiosa est, et ubertatis sue gratiam humane indigentie facit. Inde ergo est, quod proprietas rerum redundat in uoces, dum ratio affectat sermones rebus, de quibus loquitur, esse cognatos. Dicitur ergo durus sermo aut mollis; uerbum asperum, aut leue; nomen dulce, aut amarum: cum hec tamen proprie corporum sint, non sermonum. Inueniuntur et plurima in hunc modum, quorum nichil absonum est, aut falsi arguitur apud iudicem bone fidei, uel auditorem; licet enim fides rationalis creature duntaxat uirtus sit, sermo tamen fidelis dicitur, itemque fraudulentus, etsi non in ipso, sed in homine  esse fraudulentiam conuincatur. Solent enim naturalia, ut sic dixerim, transferri nomina ad explendam indigentiam rationalium, cum econtra, transsumptio rationalium ad naturalia, in tam frequenti usu nequaquam uersetur. Sit autem translatio, nunc quidem necessitatis causa, nunc ornatus; sed ut celebre est apud eruditos, que ornatus causa non fit, ab equiuocatione non est aliena. Quorum ergo necessaria est translatio, multis commode applicantur, et pro modo eorum, que dicuntur accidentaliter predicari, sensum plerumque mutant ad singula: nemo tamen coniunctionis incompetentiam reprehendit. Et licet improprius, id est translationis sensus, sue dictionis prime significationi, id est quam a prima institutione habebat, sic obtinente  usu sepe preualeat, si forte ad domesticum redeant sensum, utique aut nulla absurditas est, aut non tanta, quantam arguimus, cum adiectiua uerborum eo trahuntur, ut rerum significent qualitatem. Ecce conuertibile in his ex usu obtinet, que se predicatione mutua circumscribunt: ut in specie, et definitione, aut proprio. Item finitum et infinitum, ad designandas eorum qualitates, nomini adiiciuntur, et uerbo; sed quoniam hec a rebus sumpta sunt, nequaquam absonum est, si uelut a peregrinatione domum redeant, ut res aliqua conuertibilis, aut finita dicatur, aut infinita. Similiter uniuersale et particulare, licet in uerbis eorum uigeat appellatio, quam a rebus mutuata sunt  possunt sine  absurditate rerum nominibus adiectiuis coniungi. Et quidem que a rebus sumpta sunt, ad res redire possunt; sed que inuenta sunt ut uerborum indicent qualitatem, non ea commoditate uel usu deuocantur, ut rerum indicent qualitatem. uidentur enim aliquid habere simile cum his generibus uerborum, que Grece syncategoremata appellantur, eo quod, sicut illorum, ab adiunctis, aut est, aut perpenditur significatio, sic ista, originis sue sociata sermonibus, suum commode excitant intellectum, alio uero traducta, uelut naturali uigore destituta, euanescunt, uel absona sunt. Si enim dicatur equus patronymicus, illico grammaticus auditor uel dicenti conuiciabitur, ut uerbi uitium purget, aut ut multum loquenti deferat, serui comici utetur prouerbio:  »Bona uerba queso.« Hec itaque supplicatio, nonne uitii quedam exprobratio est? Qui enim pro istis bona querit, hec bona esse procul dubio non consentit. Alioquin elegantius diceret, »Meliora uerba queso.« Profecto si modum, aut tempus quis querat in nomine, causam et comparationem in uerbo, eum quasi nugacem grammaticus castigabit: unde non opinor quod patientiam accommodet discipulo, equum patronymicum appellanti. Adeo autem nature sue limitibus secunde impositionis adiectiua coarctata sunt, ut non modo non queant ad rerum uocabula euagari, sed nec a quibus indita sunt, longe recedere. Siquidem propositio recte dicitur hypothetica, nomen patronymicum. Si uicissim  uertas, ut dicatur hypotheticum nomen, propositio patronymica, aut nichil utique dices, grammatico iudice, aut inepte loqueris. Preterea penes usum est summa examinandi sermonis auctoritas, neque eo non restituente conualescet, quod ipse condemnat: hinc est illud,

Multa renascentur, que iam cecidere, cadentque,
Que nunc sunt in honore uocabula, si uolet usus,
Quem penes arbitrium est et ius, et norma loquendi. 
Sicut enim in iure dicitur, quod consuetudo optima legum interpres est; sic et usus recte loquentium est potentissimus interpres regularum. Unde consequens arbitror, quia id quod nusquam scriptum legitur, nec alicubi a recte loquentibus auditur,  sed nec aliquid generis eius, pridem damnatum esse, aut certe nondum a grammaticis approbatum. Sed nec prime inuentionis nomina uniuersa, credo ad omnia commode posse transferri, etsi ad usum transsumptionis sicut generaliora, ita commodiora sint. Sed quia frequens est, aliquid extra regulam inueniri, erit fortasse aliter, quam dictum sit, alicubi inueniri, seu quod propositum est, usus obtinet. Nam et ea uicissitudo, que rerum est ad sermones, sermonumque ad res, que sibi inuicem, quasi collatione mutua, suas proprietates attribuunt, translatiuis sermonibus, quam his, quos institutio secundaria promulgauit; frequentius explicatur. Regule enim uniuersitati fortasse casus derogat. Sed nos usum loquimur. Hec itaque translationis  uis, dum sermonibus, quod rerum est, et rebus, quod sermonum est, ascribit, quamdam loquendi parit indifferentiam; que, sicut compendio sui, compositis ingeniis prodest, sic indiscreta confundit et prosternit, eisque totius ueritatis precludit intelligentiam. Necesse enim est ei, qui ad notitiam ueritatis aspirat, ut composito perpendat ingenio, quid uelit dicere etiam qui balbutit; nam et is sepissime uerum dicit.



CAP. XuII. Quod et in petica naturam imitatur.

In aliis quoque naturam grammatica imitatur; precepta enim petice, naturam morum patenter exprimunt, exiguntque ut artis opifex sequatur naturam.

Format enim natura priusnos intus ad omnem
Fortunarum habitum; iuuat, aut impellit ad iram
 Aut in humum merore graui deducit et angit:
Post effert animi motus interprete lingua. 
Eo quidem hec, ut a nature uestigiis peta non recedat, sed habitu, et gestu, item uerbo, ei toto nisu studeat coherere.

   . . . . Si uis me flere, dolendum est
Primum ipsi tibi . . . . 
Si gaudere, prius gaudendum, alioquin

   . . . . Male si mandata loqueris;
Aut dormitabo, aut ridebo . . . . 
Ad hec, non modo pedum aut temporum ibi ratio habenda est, sed etatum, locorum, temporum, aliorumque, que sigillatim referre ad rem presentem non attinet: cum omnia a nature  officina proueniant. Adeo quidem assidet petica rebus naturalibus, ut eam plerique negauerint grammatice speciem esse, asserentes eam esse artem per se, nec magis ad grammaticam, quam ad rhetoricam pertinere; affinem tamen utrique, eo quod cum his habeat precepta communia. Ringantur super hoc, qui uoluerint , sed omnium pace, opinor ut sit hec ad grammaticam referenda, tanquam ad matrem et altricem studii sui. Licet autem neutra illarum omnino naturalis sit, et ex maxima parte substantie sue hominem, qui eas inuenit, utraque laudet auctorem, natura tamen aliquid iuris sibi uindicat. In utraque profecto, aut peticam grammatica obtinebit, aut petica a numero liberalium disciplinarum  eliminabitur.



CAP. XuIII. Quid sequi doceat, et quid uitare grammatica.

Traditum quidem est, grammaticam esse recte scribendi recteque loquendi scientiam. Recte quidem dicitur, ut uitium excludat, ut scilicet in scribendo sequatur orthographiam, in loquendo, artis et usus auctoritatem. In eo autem orthographia, id est recta scriptura consistit, ut queque littera suo ponatur loco, nec alterius usurpet officium aut deserat. Loqui autem, est articulata et litterata uoce suum interpretari intellectum. Nam quod dicitur,

. . . Nutu signisque loquuntur 
 a sermonis proprietate recedit. Recte quidem loqui, est solecismi et barbarismi uitium in sermone declinare. Est autem barbarismus corruptio dictionis non barbare, id est que Greca sit, aut Latina. Si enim barbara dictione in nostro utamur eloquio, non barbarismus, sed barbarolexis est. Solecismus autem est corruptio non quidem dictionis, sed constructionis; cum aduersus legem construendi, incompetenter uerba iungantur. Fit autem dupliciter: aut per partes ipsius orationis, aut per accidentia partium. Per partes quidem, ut si alteram quis ponat, pro altera, puta, prepositionem pro aduerbio, uel econtra: aut si in eadem parte, genus unum uerborum quis pro altero ponat, puta, secunde inuentionis, pro eo quod prime esse oportuit.  Per accidentia uero, ut per qualitates, genera, casus, numeros et figuras. Similiter et in metro metaplasmus reperitur, qui fit in uno uerbo licentius urgente metri lege, sicut et barbarismus, unius dictionis est in soluto eloquio. Dicitur autem metaplasmus, quasi transformatio uel deformatio, eo quod quasi a iure suo dictionem transformat, aut deformat. Sunt item schemata, que figure interpretantur, in uerbis aut in sententiis: fiuntque per uarias dictionum formas, ad eloquii uenustatem. Ergo barbarismus et metaplasmus, in uerbis singulis deprehenduntur, solecismus et schemata, non in singulis, sed in plurium coniunctione fiunt. Cum autem tria sint, ars, uitium et figura: notitiam singulorum necesse est habere grammaticum. Alioquin nec  arte muniri, nec uitium declinare, nec uenustates auctorum facile poterit imitari. Quod si eorum ignarus, recte scribit aut loquitur, peritie eius ascribendum non est, eo quod casus agit uirtutis opus. Ars itaque est quasi strata publica, qua ire, ambulare et agere, sine calumnia et concussione omnibus ius est. uitium est omnibus deuium, ut qui in eo iter, actumue exercet, aut precipitium subeat, aut calumniam et concussionem interpellantium patiatur. Figura uero, medium tenet locum: et dum aliquatenus recedit ab utroque, non cadit in alterutrius rationem. Omnes itaque sequuntur artem, quia precipitur; declinant uitium, quia prohibetur, sed nonnulli figuris utuntur, quia  permittitur. Nam inter uitia, barbarismum scilicet, et solecismum, et artem, que uirtus eloquii est et norma, figure et schemata sunt. Metaplasmus scilicet, si ratione peccetur in uerbo; schema, si ex causa probabili delictum sit in contextu uerborum. Est enim teste Isidoro, figura »uitium cum ratione,« ideoque solis auctoribus, auctorumque similibus, uiris scilicet eruditissimis, qui dicendorum tacendorumque nouerunt rationes, hec licentia indulgetur: »Magnis, ut ait Cicero, et diuinis bonis, hanc licentiam assecuti sunt,« et assequuntur. Non est leuis auctoritas personarum: omnia dicta uel facta laudem afferunt, uel crimen auferunt, quam frustra affectat, nisi qui se in magnis bonis imitabilem prebet. Profecto hec aliarum uirtutum auctoritas  meruit, ut hec uitia maiorum, dulcia sint et grata posteris. Unde in secundo De ordine Augustinus: »Solecismos et barbarismos, quos uocant pete, et quos adamauerunt, schemata et metaplasmos, mutatis maluerunt appellare nominibus, quam manifesta uitia declinare. Detrahe tamen ista carminibus, suauissima condimenta desiderabo. Transfer in liberam forensemque dictionem, quis non eam fugere, atque in theatra se condere iubebit?« Congere multa in unum locum, totum arte putidum et rancidum fastidibo. Ergo moderator rerum ordo, ea nec ubilibet, nec nusquam esse, patietur: quibus interpositis, alias iacens et uilis erigitur et illustratur oration. Hec ille; ut a precepta constet autoritate, quam necessaria sit notitia eorum, que doctioribus  concessa, omnem fere latitudinem occupant scripturarum, ut qui proprie et figurate dicta itemque uitiosa, non didicerint, raro fidelem, nunquam uero facilem eorum, que scripta sunt, intelligentiam assequantur.



CAP. XIX. Quod figurarum perutilis est cognitio.

Disponit et tropos, id est modos locutionum, ut cum, a propria significatione ex causa probabili, sermo ad non propriam trahitur significationem: qualis est metaphora, metonymia et synecdoche, et similes, quas enumerare longum est. Sed et hi ad modum schematum priuilegiati sunt, et solis eruditissimis patet usus eorum: unde et lex eorum arctior est, qua non permittuntur longius euagari.  Regulariter enim proditum est, quia figuras extendere non licet. Si quis etiam in translationibus et figuris auctorum studiosior imitator est, caueat ne sit dura translatione figura inculta. »uirtus enim sermonis optima est perspicuitas et facilitas intelligendi.« Et schematum causa est necessitas, aut ornatus. Nam sermo institutus est, ut explicet intellectum: et figure admisse, ut quod in eis ab arte dissidet, aliqua commoditate compensent. Horum autem maxime necessaria est cognitio, quia in omnibus que prepediunt intellectum, tria solent pre ceteris accusari; hec autem sunt schemata adiunctis tropis oratorum, sophismata que fallaciarum nube obducunt animos auditorum, et rationum diuersitas, que preiacet in animo dicentis, et rectam  intelligentie cognita parat uiam. Siquidem, ut Hilarius ait: »Intelligentia sumenda est ex causis dicendi;« alioquin etiam in Scripturis canonicis rixabuntur Patres, sibique erunt etiam euangeliste contrarii, si iudex insulsus, ad solam dictorum superficiem, et non ad dicentium mentes aspiciat. Hoc itaque peruersi ingenii est, et suum aspernantis profectum. Nonne Salomon, non modo in eodem libro, et in eadem pagina, sed etiam continuis uersibus, dicit: Ne respondeas stulto secundum stultitiam suam, ne efficiaris ei similis; et: Responde stulto secundum stultitiam suam, ne sibi sapiens uideatur?  Itaque regule sciende sunt, ut ad illas constet, quid in sermone rectum sit, quid enorme; quia nisi ad regulam, praua non  corriges nulloque studio ignotum precipitium declinabis. At in regulis, uix aliquid utilius aut compendiosius dixerim ea parte artium, que dum figuras notat auctorum, uirtutes et uitia sermonum luculenter ostendit. Unde miror quare tantopere a cetaneis nostris negligitur, cum utilissima sit, et compendiosissima, et fere ab omnibus scriptoribus huius artis diligentissime pertractata. Donatus, Seruius, Priscianus, Isidorus, Cassiodorus, Beda noster, et alii quam plures, eam singuli tractant, ut nisi ex negligentia, ignota esse non possit. Quintilianus quoque dum hanc tradit, tantis effert preconiis, »ut sine hac nec nomen professionis dicat constare grammatico, et frustra ad artis peritiam aspirare.« uerborum autem significatio diligentius  excutienda est, et quid sermo quilibet in se, quid ab adiunctis in contextu possit, solertius perscrutandum, ut sophismatum umbras, que uerum obnubilant, discutere possit. Dicendi autem ratio pensanda est, »ex circumstantia dictorum, ex qualitate persone, ex qualitate auditorum, ex loco et tempore,« aliisque, uario modo, apud diligentem exploratorem, considerandis. Si quis autem his diligenter institerit, que aduersus tria intellectus repagula proposita sunt, profectum suum in scriptis et dictis intelligendis, et ipse mirabitur, et aliis uenerabilis apparebit.



CAP. XX. In quibus grammaticum oporteat occupari.

uersatur et circa alia grammatice studium, et non modo litterarum, syllabarum dictionumque  naturam considerat, et pedes in metris, accentus in syllabis, attendit; sed et figuras accentuum; ut scias cui syllabe grauis, acutus aut circumflexus accentus innitatur. Sensus quoque distinguit posituris, id est figuris indicantibus ubi colon, ubi comma, ubi periodus, id est ubi subdistinctio, aut media distinctio, aut distinctio facienda sit. Quod quidem significantius interpretari possumus, ut sit colon membrum, comma articulus, periodus circuitus, qui sermonis sententiam claudit. Sed quidam, ut patentius sit, dicunt , colon esse, ubi uulgariter punctum dicimus aut quemdam spiritus tractum: comma, ubi quasi diuisione media partimur uersum; periodum,  que sermonis sensum cum integritate concludit. Sunt et note, que scripturarum distinguunt modos, ut deprehendatur, quid in eis lucidum, quid obscurum, quid certum, quid dubium; et in hunc modum, plurima. Pars hec tamen artis iam ex maxima parte in desuetudinem abiit: adeo quidem, ut studiosissimi litteram merito querantur, et fere lugeant, rem utilissimam, et tam ad res retinendas, quam intelligendas, efficacissimam, maiorum nostrorum inuidia aut negligentia, artem dico deperisse notariam. Nec miretur quis, tantam uim fuisse in notulis: cum et musici cantores, paucis characteribus, multas acutarum et grauium differentias indicent uocum. Et ob hoc quidem, characteres illos musice claues dicunt. Si tamen  tanta scientie clauis fuit in notulis, mirum est nostros, licet plura scierint, non agnouisse maiores, aut tante scientie perditas esse claues. Seneca se artem comparande memorie traditurum facillime pollicetur: et utinam innotuisset mihi, sed quod eam tradiderit, omnino non recolo. Tullius in rhetoricis operam dedisse uisus est; sed similibus mei multum non prodest. Exstant autem, que discere uix sufficimus, sed minus curamus. Proficerent tamen plurimum regule analogiarum, etymologiarum, glossematum, differentiarum; et que barbarismi, solecismi, aliorumque uitandorum uitia monstrant; metaplasmum, schematumque et troporum licentiosas et ornatas edocent rationes, prosas aperiunt, metrorum leges educunt, et exponunt  causas, et qua ratione uti oporteat in historiis aut narrationibus fabulosis. Si quis istorum definitiones figurasque desiderat, superiorum grammaticorum libros euoluat; quos si uniuersos ad manum habere non potest, exploret quid scitu dignum carpat a singulis. Quia, etsi non omnis ad omnia queque utilis inuenitur, ad multa Isidorus tamen, et satis communis est, et diligenti breuitate laudabilis; et si totus haberi non potest, ad instructionem legendorum, plurimum confert ipsius memoriter uel hanc tenuisse particulam.



CAP. XXI. Quantis uiris placuerit, et quod sine ea non magis quis philosophari potest, quam si sit surdus, aut mutus.

 Patet ex his, non circa unum grammaticam occupari; sed ad omnia, que uerbo doceri possunt, ut eorum capax sit, animum preformare: unde quantum ei omnes alie discipline obnoxie sint, quisque consideret. Ad laudem suam referendum putant quidam nostrorum, quod sine grammatica garriunt, eamque credunt inutilem, et palam culpant, gloriantes se ei operam non dedisse. At Marcus Tullius non oderat filium, a quo in epistolis, sicut apparet, grammaticam instantissime exigebat. Caius Cesar de analogia libros edidit; sciens sine ea, neque ad philosophiam  nec ad eloquentiam , posse quempiam peruenire. Quintilianus eam commendat adeo, ut dicat: »quia usus grammatices,  et amor lectionis, non scholarum temporibus, sed uite spatio terminetur.« Nam et intelligere docet et dicere: accentus regit, et ipsius uocis, qua utimur, prout personis et rebus conuenit, usquequaque instrumenta componit. Nam et pronuntiationis lex alia metro, alia prose prescribitur. Siquidem alia melica, alia metrica, alia significatiua est. Sed ad musicam melica pertinet. Unde et Cesar pretextatus egregio scommate lusit in quemdam: »Si legis, cantas; si cantas, male cantas.« Eo spectat quod Martianus in nuptiis Mercurii et Philologie, grammaticam ducit cum scalpro, et ferula, et unguentiaria pyxide medicorum. Scalpro siquidem oris uitia purgat, et infantium linguas qui ad artem philosophie, ea prelactante,  cibante et ducente ituri sunt, radit, dum erudit: et ne barbarismo aut solecismo balbutiant, in sermone performat; peccantes autem castigat ferula, et unguento honestatis et utilitatis, que ex ea prouenit, patientium mitigat penam. Manum quoque ad recte scribendum reddit idoneam; acuit et uisum, ut ei partes littere densiores, aut uelum multipliciter elaboratum, obstare non possit. Aperit aures, quas tam grauibus, quam acutis, imo et cunctis uocibus, reddit accommodas. Si ergo tantum utilitatis prestat, et clauis est omnium scripturarum, et totius sermonis mater et arbitra, quis eam a philosophie liminibus arcebit, nisi qui intelligentiam eorum que dicuntur, aut scripta sunt, ad philosophandum credit esse superfluam. Utique  qui eam abiiciunt aut contemnunt, cecos et surdos philosophicis studiis faciunt aptiores, quam eos, quibus nature gratia integri sensus uigorem contulit et conseruat.



CAP. XXII. Quod auctoritate Senece suum tueatur errorem.

Magno tamen se Cornificius tuetur iudice, et erroris sui Senecam laudat auctorem. Qui quidem duabus de causis, merito a pluribus commendatur. Multus enim est in laude uirtutis morumque doctrina; et commatico genere dicendi utens, quod breuiter et succincte sententias colligit, ornatu uerborum splendet: ut eis displicere non possit, qui aut uirtutem amant, aut eloquentiam. Nam ut  pace Quintiliani loquar , nullus inter gentiles ethicus inuenitur, aut rarus, cuius uerbis, aut sententiis, in omni negotio commodius uti possis. Ad omnia enim, suum aliquid confert. Sentit hic, quod discipline liberales uirum bonum non faciunt. Ego ei consentio, et de aliis hoc ipsum arbitror. Scientia enim inflat , sed caritas sola uirum facit bonum. Deprimit artes, sed tamen a philosophia non reiicit; neque enim soli philosophi boni uiri sunt. Grammaticus, inquit, circa curam sermonis  uersatur; et ut longius euagetur, circa historias; ut longissime procedat, circa carmina. Hoc autem parum non est, sed plurimum prodest ad informationem uirtutis, que facit uirum bonum. Gloriatur Horatius , se, uirtutis causa, relegisse Homerum:

Qui, quid sit pulchrum, quid turpe, quid utile, quid non,
Plenius et melius Chrysippo et Crantore dicit.
Petas philosophorum cunas esse, celebre est. Disciplinas liberales tante utilitatis esse tradit antiquitas, ut quicunque eas plene norint, libros omnes, et quecunque scripta sunt, possint intelligere, etiam sine doctore. Ut enim ait Quintilianus, non nocent he discipline per illas euntibus, sed circa illas herentibus.



CAP. XXIII. Que precipua sunt ad exercitium philosophie et uirtutis; et quod grammatica est eorum fundamentum.


Precipua autem sunt ad totius philosophie et uirtutis exercitium, lectio, doctrina, meditatio et assiduitas operis. Lectio uero scriptorum preiacentem habet materiam; doctrina et scriptis plerumque incumbit, et interdum ad non scripta progreditur, que tamen in arcanis memorie recondita sunt, aut in presentis rei intelligentia eminent. At meditatio etiam ad ignota protenditur, et usque ad incomprehensibilia sepe se ipsam erigit; et tam manifesta rerum, quam abdita, rimatur. Quartum, operis scilicet assiduitas, etsi a preexistente cognitione formetur, scientiamque desideret, uias tamen parat intelligentie: eo quod intellectus bonus est  omnibus facientibus eum . Et precones ueritatis ut scriptum est: Annuntiauerunt opera Dei, et facta eius intellexerunt . Ceterum operationem cultumque uirtutis, scientia naturaliter precedit; neque enim uirtus currit in incertum, aut in pugna, quam exercet cum uitiis, erem uerberat,

Sed uidet quo tendit, et in quod dirigit arcum:
Nec passim coruos sequitur testaque lutoque.
At lectio, doctrina et meditatio scientiam pariunt. Unde constat quod grammatica, que istorum fundamentum est et radix, quodammodo sementem iacit quasi in sulcis nature, gratia tamen preeunte; que, si ei cooperatrix quoque gratia adfuerit,  in solide uirtutis robur coalescit et crescit multipliciter, ut boni operis fructum faciat, unde boni uiri et nominantur, et sunt. Sola tamen gratia, que et uelle bonum et perficere operatur, uirum bonum facit, et pre ceteris omnibus recte scribendi et recte loquendi, quibus datum est, facultatem impertitur, artesque ministrat uarias, et cum se indigentibus benigne offert, contemni non debet. Si enim contemnitur, iuste recedit, nec contemptori relinquitur conquestionis locus.



CAP. XXIu. De usu legendi et prelegendi: et consuetudine Bernardi Carnotensis, et sequacium eius.

Qui ergo ad philosophiam aspirat, apprehendat lectionem, doctrinam et meditationem, cum exercitio  boni operis, nequando irascatur Dominus, et quod uidebatur habere, auferatur ab eo. Sed quia legendi uerbum equiuocum est, tam ad docentis et discentis exercitium, quam ad occupationem per se scrutantis scripturas; alterum, id est quod inter doctorem et discipulum communicatur, ut uerbo utamur Quintiliani, dicatur prelectio, alterum quod ad scrutinium meditantis accedit, lectio simpliciter appelletur. Ergo ab auctoritate eiusdem Quintiliani, in prelegendo, grammaticus et illa quidem minora prestare debebit, ut partes orationis reddi sibi soluto uersu desideret, et pedum proprietates, que debent in carminibus note esse. Deprehendat que barbara, que impropria, aut alias contra legem loquendi composita. Non tamen ut petas improbet,  quibus ob metri necessitatem adeo ignoscitur, ut uitia ipsa in carmine, uirtutum nomine censeantur; laudem enim uirtutis plerumque occupat necessitatis improbitas, cui sine dispendio negari non potest assensus. Metaplasmum, schematismumque, et oratorios tropos, multiplicitatem dictionum cum adfuerint, et diuersas sic uel sic dicendi rationes, ostendat et crebris commonitionibus agat in memoriam auditorum. Auctores excutiat, et sine intuentium risu eos plumis spoliet, quas  ex uariis disciplinis, ut color aptior sit, suis operibus indiderunt. Quantum pluribus disciplinis et abundantius quisque imbutus fuerit, tanto elegantiam auctorum plenius intuebitur, planiusque docebit. Illi enim per diacrisim, quam nos illustrationem  siue picturationem possumus appellare, cum rudem materiam historie, aut argumenti, aut fabule, aliamue quamlibet suscepissent, eam tanta disciplinarum copia et tanta compositionis et condimenti gratia excolebant, ut opus consummatum, omnium artium quodammodo uideretur imago. Siquidem grammatica peticaque se totas infundunt, et eius, quod exponitur, totam superficiem occupant. Huic, ut dici solet, campologica, probandi colores afferens, suas immittit rationes in fulgore auri: et rhetorica in locis persuasionum et nitore eloquii, candorem argenteum emulatur. Mathematica quadriuii sui rotis uehitur, aliarumque uestigiis insistens, colores et uenustates suas multiplici uarietate contexit. Physica, exploratis nature consiliis,  de promptuario suo affert multiplicem colorum uenustatem. Illa autem que ceteris philosophie partibus preeminet, ethicam dico, sine qua nec philosophi subsistit nomen, collati decoris gratia omnes alias antecedit. Excute uirgilium aut Lucanum, et ibi, cuiuscunque philosophie professor sis, eiusdem inuenies condituram. Ergo pro capacitate discentis, aut docentis industria et diligentia, constat fructus prelectionis auctorum. Sequebatur hunc morem Bernardus Carnotensis, exundantissimus modernis temporibus fons litterarum in Gallia, et in auctorum lectione quid simplex esset, et ad imaginem regule positum, ostendebat; figuras grammatice, colores rhetoricos, cauillationes sophismatum,  et qua parte sui proposite lectionis articulus respiciebat ad alias disciplinas, proponebat in medio: ita tamen, ut non in singulis uniuersa doceret, sed pro capacitate audientium, dispensaret eis in tempore doctrine mensuram. Et quia splendor orationis aut a proprietate est, id est cum adiectiuum aut uerbum, substantiuo eleganter adiungitur, aut a translatione, id est ubi sermo ex causa probabili, ad alienam traducitur significationem, hec, sumpta occasione, inculcabat mentibus auditorum. Et quoniam memoria exercitio firmatur, ingeniumque acuitur, ad imitandum ea que audiebant, alios admonitionibus, alios flagellis et penis urgebat. Cogebantur exsoluere singuli die sequenti aliquid eorum, que precedenti audierant;  alii plus, alii minus: erat enim apud eos precedentis discipulus sequens dies. uespertinum exercitium, quod declinatio dicebatur, tanta copiositate grammatice refertum erat, ut si quis in eo per annum integrum uersaretur, rationem loquendi et scribendi, si non esset hebetior, haberet ad manum, et significationem sermonum, qui in communi usu uersantur, ignorare non posset. Sed quia nec scholam, nec diem aliquem decet esse religionis expertem, ea proponebatur materia, que fidem edificaret, et mores, et unde qui conuenerant, quasi collatione quadam, animarentur ad bonum. Nouissimus autem huius declinationis, imo philosophice collationis, articulus, pietatis uestigia preferebat; et animas defunctorum commendabat, deuota oblatione  psalmi, qui in Penitentialibus sextus est, et in oratione Dominica, Redemptori suo. Quibus autem indicebantur preexercitamina puerorum, in prosis aut pematibus imitandis, petas aut oratores proponebat, et eorum iubebat uestigia imitari, ostendens iuncturas dictionum et elegantes sermonum clausulas. Si quis autem ad splendorem sui operis, alienum pannum assuerat, deprehensum redarguebat furtum; sed penam sepissime non infligebat. Sic uero redargutum, si hoc tamen meruerat inepta positio, ad exprimendam auctorum imaginem, modesta indulgentia conscendere iubebat faciebatque, ut qui maiores imitabatur, fieret posteris imitandus. Id quoque inter prima rudimenta docebat, et infigebat animis, que in economia  uirtus: que in decore rerum, que in uerbis laudanda sunt: ubi tenuitas et quasi macies sermonis, ubi copia probabilis, ubi excedens, ubi omnium modus. Historias, pemata, percurrenda monebat diligenter quidem, et qui uelut nullis calcaribus urgebantur ad fugam: et ex singulis, aliquid reconditum in memoria, diurnum debitum, diligenti instantia exigebat. Superflua tamen fugienda dicebat; et ea sufficere, que a claris auctoribus scripta sunt: siquidem »persequi quid quis unquam contemptissimorum hominum dixerit, aut nimie miserie, aut inanis iactantie est, et detinet, atque obruit ingenia, melius aliis uacatura; quod autem melius tollit, eo usque non prodest,« quod nec boni censetur  nomine; omnes enim schedas excutere et uoluere scripturas, etiam lectione indignas, non magis ad rem pertinet, quam anilibus fabulis operam dare. Ut enim ait Augustinus in lib. De ordine: »Quis ferat imperitum uideri hominem, qui uolasse Dedalum non audierit: mendacem illum, qui dixerit; stultum, qui crediderit; impudentem, qui interrogauerit, non uideri? Aut in quo nostros familiares grauiter miserari soleo, qui si non responderint quid uocata sit mater Euryali, accusantur inscitie: cum ipsi eos, a quibus interrogantur, uanos, ineptos et curiosos, non audeant appellare.« Hec quidem ille, eleganter et uere. Unde inter uirtutes grammatici merito reputatum est ab antiquis, aliqua ignorare. Et quia in toto preexercitamine  erudiendorum, nichil utilius est quam ei, quod fieri ex arte oportet, assuescere, prosas et pemata quotidie scriptitabant, et se mutuis exercebant collationibus, quo quidem exercitio, nichil utilius ad eloquentiam, nichil expeditius ad scientiam, et plurimum confert ad uitam, si tamen hanc sedulitatem regit caritas, si in profectu litterario seruetur humilitas. Non »est enim eiusdem hominis, litteris et carnalibus uitiis inseruire.« Ad huius magistri formam preceptores mei in grammatica, Gulielmus de Conchis et Ricardus, cognomento Episcopus, officio nunc archidiaconus Constantiensis, uita et conuersatione uir bonus, suos discipulos aliquandiu informauerunt. Sed postmodum, ex quo opinio ueritati preiudicium fecit, et homines uideri, quam esse  philosophi maluerunt, professoresque artium, se totam philosophiam breuius, quam triennio aut biennio, transfusuros auditoribus pollicebantur, impetu multitudinis imperite uicti, cesserunt. Exinde autem, minus temporis et diligentie, in grammatice studio impensum est. Ex quo contigit, ut qui omnes artes, tam liberales quam mechanicas, profitentur, nec primam nouerint: sine qua, frustra quis progredietur ad reliquas. Licet autem et alie discipline ad litteraturam proficiant, hec tamen priuilegio singulari facere dicitur litteratum. Siquidem Romulus eam litteraturam, uarro uero litterationem appellat, et professor eius, siue assertor, dicitur litteratus. Antiquitus tamen uocabatur litterator iuxta illud Catulli:

 Munus dat tibi Sylla litterator. 
Unde probabile est quod contemptor grammatice, non modo litterator non est, sed nec litteratus dici debet.



CAP. XXu. Laus grammatice ex Quintiliano.

Sed quia isti hesterni pueri, magistri hodierni, heri uapulantes in ferula, hodie stolati docentes in cathedra, ex ignorantia aliarum, arguunt grammaticam commendari, quid de laude eius inueniatur in libro De institutione oratoris, audiant patienter, et si placet innocentibus grammaticis parcant. Ait ergo: »Ne quis tanquam parua fastidiat grammatices  elementa: non quia magne sit opere discernere a uocalibus consonantes, easque ipsas, in semiuocalium numerum, mutarumque partiri, sed quia interiora uelut sacri huius adeuntibus, apparebit rerum multa subtilitas, que non modo acuere ingenia puerilia, sed exercere altissimam quoque eruditionem ac scientiam, possit. Quo minus ferendi sunt, qui hanc artem, ut tenuem, atque ieiunam, cauillantur. Que, nisi oratori futuro fundamenta fideliter iecerit, quidquid superstruxeris, corruet. Hec est igitur liberalium artium prima, necessaria pueris, iucunda senibus, dulcis secretorum comes; et que sola, in omni studiorum genere, plus habet operis, quam ostentationis.«



LIBER SECUNDUS.


 Superioris libri serie, satis arbitror expeditum, grammaticam non esse inutilem: et quod sine illa, non modo eloquentia perfecta non constat, sed nec ad alias philosophie professiones, eo tendentibus aliqua patet uia, pro ea quoque mitius interpretandum est: eo quod non modo nature obnoxia subiacet, sed uoluntati hominum acquiescit. Nam et leges ciuium, ab humana constitutione plerumque uigorem sumunt: et quod publice utilitati creditur expedire, naturali iustitie cequatur. Nondum tamen absoluta est logica, quam, etsi mutilus sit, et amplius mutilandus, Cornificius parietem solidum cecati more palpans, impudenter attentat et impudentius criminatur. Utique ueritatis amatori non placent iurgia, et ultro, nedum sponte, se subtrahit  contentioni, quisquis amplectitur caritatem. Sit, aut non sit, grammatica pars logices, non contendo; constat enim, quod in sermonibus uertitur, eosque ministrat, etsi non omnes sermonum examinet rationes. Tu uero cui de re constat, de nomine iudicabis, eamque cunctis applicabis sermonibus; aut circa rationum duntaxat instantiam coarctabis. Non formido iudicium, qui et de equitate cause, et iudicis peritia, et sinceritate, confido. Respiciamus ergo an rationalis, utilis sit, et uires eius, reluctante emulo, metiamur. In quo quidem, tanto minus laboris meo incumbit officio, quanto, fauorem suum etiam citra persuasionem, facilius impendit auditor. Omnes enim se esse logicos gloriantur,  non modo qui scientiam aliquibus superauerunt blanditiis, sed et illi, qui eam nondum salutauerunt a lumine.



CAP. I. Quod logica, eo quod uerum querit, ad totam proficit philosophiam.

Ut itaque nominis significatio contrahatur, logica est ratio disserendi, per quam totius prudentie agitatio solidatur. Cum enim omnium expetibilium prima sit sapientia, ipsiusque fructus in amore boni et uirtutum cultu consistat, mentem necesse est in illius inuestigatione uersari, et res, plena inquisitione discutere, ut ei de singulis esse possit purum incorruptumque iudicium. Constat ergo exercitatio eius in scrutinio ueritatis, que, sicut Cic. in lib. De officiis auctor est, materia est uirtutis primitiue,  quam prudentiam uocant; reliquis enim tribus utilitates necessitatesque subiecte sunt. Prudentia uero tota consistit in perspicientia ueri et quadam solertia illud examinandi: porro iustitia illud amplectitur, fortitudo tuetur, temperantia uirtutum precedentium exercitia moderatur. Unde liquet prudentiam, uirtutum omnium esse radicem; que si precidatur, cetere, uelut rami nature beneficio destituti, marcida quadam ariditate euanescunt.  Quis enim amplectetur aut colet quod ignorat? At ueritas, materia est prudentie et uirtutum fons; quam, qui plene nouerit, sapiens est; qui amauerit, bonus, et beatus qui tenuerit eam. Unde nostrorum doctissimus petarum, uite beate monstrans originem, ait:

Felix qui potuit rerum cognoscere causas:
Atque metus omnes, et inexorabile fatum,
Subiecit pedibus, strepitumque Acherontis auari 
Et alius fide et notitia ueritatis prestantior: »Felix qui potuit boni fontem uisere lucidum, felix qui potuit grauis terre soluere uincula,« ac si aliis uerbis dicant, sed eodem sensu: »felix cui rerum collata est intelligentia,« quia quo familiarius  fluida et ad momentum transeuntia, innotescunt, eo amplius, apud mentem sui compotem, peritura uilescunt. Nec iugo premitur uitiorum, quem de seruitute ueritas in libertatem uindicat et educit. »Impossibile enim est, ut diligat et colat uanitatem, quisquis ex toto corde querit et amplectitur ueritatem.«



CAP. II. De secta Peripateticorum, et ortu logices, et eius auctore.

Peripateticorum hinc orta est secta, que in cognitione ueri, summum bonum uite humane esse constituit. Omnium ergo rerum naturas scrutati sunt, ut scirent, quid in omnibus rebus fugiendum, tanquam malum, quid contemnendum, tanquam non  bonum, quid petendum, ut simpliciter bonum, quid preferendum, ut magis bonum, qui ex casu boni nomen sortiatur, aut mali. Nate sunt ergo due partes philosophie, naturalis et moralis, que, aliis nominibus, physica et ethica appellantur. Sed quia per imperitiam disserendi, multa inconuenientia colligebant, sicuti Epicurus qui ex atomis et inani, mundum, sine auctore Deo, constituit, et stoici, qui materiam Deo fingebant ceternam, et omnia peccata equalia: necesse fuit inuestigari et promulgari scientiam, que discretionem faceret uocum et intellectuum, et fallaciarum nubeculas dissiparet. Et hic quidem, sicut Betius in commento secundo super Porphyrium asserit, est ortus logice discipline. Oportuit enim esse scientiam, que uerum a falso  discerneret et doceret que ratiocinatio ueram teneat semitam disputandi, que uerisimilem, et que ficta sit, et que debeat esse suspecta: alioquin ueritas, per ratiocinantis operam, non poterat inueniri. Et licet Parmenides Aegyptius in rupe uitam egerit, ut rationes logices inueniret, tot et tantos studii habuit successores, ut ei inuentionis sue, totam fere preripuerint gloriam. Tradunt ergo Apuleius, Augustinus et Isidorus, quod Plato philosophiam perfecisse  laudatur, physice, quam Pythagoras, et ethice, quam Isocrates plene docuerat, adiiciens logicam, per quam discussis rerum morumque causis, uim penderet rationum, non tamen hanc in artis redegit peritiam, preerat tamen usus et exercitatio, que, sicut in aliis, ita et hic precepta antecessit. Deinde Aristoteles artis regulas deprehendit et tradidit. Hic est Peripateticorum princeps, quem ars ista precipuum laudat auctorem, et qui alias disciplinas communes habet cum auctoribus suis, sed hanc suo iure uindicans, a possessione illius exclusit ceteros. Et licet alibi de eo plenius scripserim, nequaquam hic silendum credidi, quid de eo dicat Quintilianus: »Quid Aristotelem memorem, quem scientia rerum, dubito, an scriptorum  copia, an eloquendi usu, an suauitate eloquii, an inuentionum acumine, an uarietate operum, clariorem putem?«



CAP. III. Quod logica philosophantibus prelegenda est, et de differentia demonstratiue, itemque probabilis, logice, et sophistice.

uidentes itaque Peripatetici, quod opus in usum, usus transire potest in artem, quod uagum fuerat et licentiosum, certis regulis subiecerunt: excludentes mendacia, supplentes imperfecta, resecantes superflua, et in omnibus precepta congrua prescribentes. Profecta igitur hinc est, et sic perfecta, scientia disserendi, que disputandi modos et rationes probationum aperit, procedentibus uiam parat, qua quid in dictis uerum, quid falsum, quid  necessarium, quid impossibile sit, innotescit: aliis philosophicis disciplinis posterior tempore, sed ordine prima. Inchoantibus enim philosophiam, prelegenda est, eo quod uocum et intellectuum interpres est, sine quibus nullus philosophie articulus recte procedit in lucem. Qui uero sine logica philosophiam doceri putat, idem a sapientie cultu, omnium rerum exterminet rationes, quia eis logica presidet. Ut diuertamus ad fabulas, sororem alethie, nec sterilem, reputauit antiquitas, sed egregiam eius sobolem, castis Mercurii iunxit amplexibus, est enim soror ueritatis prudentia, et amorem rationis, et scientie, per eloquentiam fecundat et illustrat. Siquidem hoc est philologiam Mercurio  copulari: pro eo namque logica dicta est, quod rationalis, id est rationum ministratoria et examinatrix est. Diuisit eam Plato in dialecticam et rhetoricam; sed qui efficaciam eius altius metiuntur, ei plura attribuunt. Siquidem ei demonstratiua, probabilis et sophistica subiiciuntur, uidelicet demonstratiua a disciplinalibus uiget principiis, et ad eorum consecutiua progreditur: necessitate gaudet, et quid cui uideatur, dum tamen ita esse oporteat, non multum attendit. Decet hoc philosophicam recte docentium maiestatem, que suo, citra auditorum assensum, roboratur arbitrio. Probabilis autem uersatur in his, que uidentur omnibus, aut pluribus, aut sapientibus: et his, uel omnibus, uel pluribus, uel maxime notis et probabilibus, aut consecutiuis  eorum. Hec quidem dialecticam et rhetoricam continet, quoniam dialecticus et orator persuadere nitentes, alter aduersario, alter iudici, non multum referre arbitrantur, uera an falsa sint argumenta eorum, dummodo ueri similitudinem teneant. At sophistica, que apparens et non assistens sapientia est, probabilitatis aut necessitatis affectat imaginem: parum curans quid sit hoc aut illud, dum phantasticis imaginibus et uelut umbris fallacibus, inuoluat eum, cum quo sermo conseritur. Profecto, quam, pre ceteris, omnes ambiunt, sed pauci, meo iudicio, assequuntur, dialectica est, que nec ad docentium aspirat grauitatem, nec undis ciuilibus mergitur, nec seducit, fallaciis, sed prompta et mediocri probabilitate uerum  examinat.



CAP. Iu. Quid dialectica, et unde dicatur.

Est autem dialectica, ut Augustino placet, bene disputandi scientia: quod quidem ita accipiendum est, ut uis habeatur in uerbis; ne scilicet dialectici credantur, quos casus iuuat artis beneficio destitutos. Item non bene disputat, qui, id quod intendit, uere et probabiliter nequaquam probat. Pace dixerim demonstratoris et sophiste, quorum neuter bene procedit ad propositum dialectici, si altor probabilitatem non habet, alter deserit ueritatem: uterque tamen, si suum metiatur officium, bene probat, dum non omittit quidquam ex contingentibus sue facultatis. Est autem disputare, aliquid eorum, que dubia sunt, aut in contradictione  posita, aut que sic uel sic proponuntur, ratione supposita, probare uel improbare; quod quidem quisquis ex arte probabiliter facit, ad dialectici pertingit metam. Hoc autem ei nomen Aristoteles auctor suus imposuit, eo quod in ipsa, et per ipsam, de dictis disputatur: ut enim grammatica de dictionibus et in dictionibus, teste Remigio, sic ista, de dictis et in dictis est. Illa uerba sensuum principaliter; sed hec examinat sensus uerborum; nam , Greco eloquio, sicut ait Isidorus, dictum appellatur. Siue autem dicatur a Greco , quod locutio interpretatur, sicut Quintiliano in preexercitaminibus placet, siue a , quod dictum nuncupatur, non multum refert: cum  examinare locutionis uim, et eius, quod dicitur, ueritatem, et sensum, idem, aut fere idem, sit; uis enim uerbi, sensus est; quo si destituatur, sermo cassus et inutilis est, et, ut sic dixerim, mortuus: ut quodammodo, sicut corpus ad uitam uegetatur ab anima, sic ad uitam quamdam uerbi sensus proficiat. Qui enim sine sensu sermonem profert, utique non loquitur, sed erem uerberat.



CAP. u. De partibus dialectice et fine logicorum.

uerum ut a specie redeamus ad genus, quoniam quedam adhuc uidentur dicenda, communiter logicam diuiserunt auctores in scientiam inueniendi, et scientiam iudicandi; eamdemque totam in diuisionibus, definitionibus collectionibusque uersari  docuerunt: siquidem inueniendi et iudicandi magistra est, et diuidendi, definiendique, et argumentandi peritum habet, imo facit opificem. Inter ceteras itaque philosophie partes, priuilegio duplici insignita est: quia et principalis membri decoratur honore, et in toto philosophie corpore, efficacis instrumenti exercet officium. Physicus enim, et ethicus, in suis assertionibus non procedunt, nisi probationibus a logico mutuatis. Nemo eorum recte definit aut diuidit, nisi eis artis sue logicus gratiam faciat: alioquin successus eorum, non scientia, sed casus promouet. Rationalis enim est, ut constet ex nomine, quis ei sit in philosophia processus, qui rationis expers est: licet enim quis perspicacem habeat rationem, anime  uirtutem dico, in philosophie tamen negotiis ad multa subsistit offendicula, si non habeat rationem propositi faciendi: que quidem est methodus, id est ratio compendiaria, propositi pariens et expediens facultatem. uersantur autem in his et que dicte sunt pertinentes ad logicam discipline. Nam demonstratiua, et probabilis, et sophistica, omnes quidem consistunt in inuentione et iudicio, et itidem diuidentes, definientes et colligentes, domesticis rationibus utuntur, etsi materia, aut fine aut modo agendi, dissimiles sint. Cum uero ratio multipliciter dicatur, latissime patet hic officium nominis; neque enim coarctatur ad id duntaxat, quod ratio est, sed ad id protenditur etiam, quod uidetur. Nam ut alias taceam nominis significationes,  dicunt hoc nomen grammatici absolutum, quod ad intelligentiam sui, non indiget adiectione, ut Deus: nisi forte causa significantie, ut cum dicitur Deus omnipotens, ad differentiam idolorum, que nichil, aut demoniorum, que minimum possunt. Sic ratio necessaria aut uera, ad differentiam eius, que casu potest, uel mendacio uitari. Est autem hic, ut opinor, ratio, quidquid adducitur, uel adduci potest, ad statuendam opinionem, uel sententiam roborandam. Opinio enim plerumque labitur; et sententia semper assidet ueritati. Ita quidem, si recte sermonibus utimur; usurpatur tamen alterum pro altero. Ergo et sophistica sic rationalis est; et, quamuis fallat, sibi  inter partes philosophie locum uindicat. Suas enim rationes inducit, et nunc se demonstratiuam simulat, nunc dialecticam mentitur: nec se ipsam profitetur alicubi, sed ubique habitum induit alienum. Apparens namque sapientia est, et inducit ad statuendam opinionem plerumque, non quod uerum aut uerisimile, sed quod alterutrum uideatur. Interdum autem utitur et iis; cauillatrix enim est, et sepe a ueris et manifestis per minutas interrogationes, aliasue doli sui insidias, ad dubia et falsa progreditur. Transfigurat enim se in ministram lucis, et Neptuni more quem in deuia abducit, aut periculis exponit, aut risui. Philosophus autem, demonstratiua utens, negotiatur ad ueritatem; dialecticus ad opinionem: siquidem probabilitate  contentus est. Sophiste autem sufficit, si uel uideatur esse probabile. Unde non facile dixerim, eam esse inutilem scitu, que non mediocriter exercet ingenia, et ignaris rerum efficacius nocet, si sit ignota. Dolus enim scienti non infertur: sibique imputet, qui casum declinare noluit, quem preuidit. Qui autem demonstratiuam et probabilem, non amplectitur, utique non diligit ueritatem; sed nec probabilium querit habere notitiam. Plane nec uirtutem quis sine ueritate, assequitur; et qui probabilia contemnit, non probatur.



CAP. uI. Quod omnes logicam appetunt, sed non omnes assequuntur.

Ex premissis itaque magnum aliquid uidetur logica polliceri, que inuentionis et iudicii copiam  prestat: diuidendi, definiendi et conuincendi, ministrat facultatem; et sic philosophie pars insignis est, ut per omnia membra eius quadam spiritus uice discurrat; iners enim est omnis philosophia, que ad logicam non disponitur. Merito ergo ad eam tantus undique est cursus populorum, ut sola plures teneat occupatos, quam omnes alie officine illius, que actus humanos disponit, et uerba, certe et cogitatus si recte processerunt. Philosophiam loquor, sine qua, quidquid est, insulsum et insipidum est, et plane erroneum, et bonis moribus displicens. Clamant omnes ad inuicem, Occupet extremum scabies, et qui non accedit ad logicam, continuis et perennibus uersetur in sordibus. Ergo et mihi turpe relinqui est, probrosum et periculosum.  uellem uidere lumen, quod solis istis preconibus reuelatum est: accedo, et humili supplicatione deposco, ut me doceant, et si fieri potest, similem sui faciant. Promittunt grandia; sed interim Pythagoreorum silentium mihi indicunt, quod ad arcana Minerue, que sibi credita, esse iactitant. Permittunt tamen, imo et precipiunt, ut congarriam eis: hoc siquidem talibus est disputare. Tandem, cum ex longa familiaritate benignius audior, diligentius insto, uehementius pulso, affectuosius peto, mihi ostium artis aperiri. A definitione ergo incipimus. Docet me paucis, quidquid uoluero definire; iubet enim ut eius, de quo agitur, genus premittam, eique aggregem differentias substantiales, donec ad  conuertentiam propositi cequentur. Suprema enim, quia genere, et infima quia differentiis carent, definiri non possunt. Eis tamen descriptio applicatur que fit ex proprietatibus, quarum alibi non reperitur collectio. Substantialis enim definitio, sine genere propositi, et aliqua substantialium differentiarum, esse non potest. Ecce sic artem definiendi edoctus sum; iubetque me quodlibet propositorum commode definire, uel saltem describere. Progredimur ad diuidendi scientiam, et genus in species, aut per differentias, aut per affirmationem et negationem, sufficienter diuidere moneor. Totum integrum in eas partes resoluendum est, ex quibus integraliter constat: uniuersale, in subiecta et in potentias uirtuales. Si uocis est diuisio facienda,  aut significationes illius enumerentur, aut modi. Accidens in subiecta diuidere doceor admonitusque que illius susceptibilia sint aperire, subiectum quoque in accidentia, cum eorum, que ei accidunt, diuersitatem contingit assignare; sed et accidentis in coaccidentia; cum pro subiectorum uarietate, excedentia esse docentur, et excessa. Compendiose itaque institutus sum, duas partes exercitii huius. Restat tertia quidem magis necessaria, si haberetur, et longe uerbosior, ut doceretur, ars scilicet colligendi: que ad aduersarium conuincendum proficit, uel in philosophia, ad ueritatem demonstrandam, quidquid sentiant auditores. Eius itaque proponuntur pauca precepta, et que ego, compendii gratia, paucioribus disseram. Est itaque  diligenter obseruandum, ut ad faciendam fidem eius, de quo agitur, aliquid premittamus, ex quo illud probabiliter inferri possit, aut necessario, quale est genus ad positionem speciei; aut uno contrariorum posito, reliquum tolli. Procedo itaque, quoniam homo obtusioris ingenii sum, et cui fides est ex auditu; et qui uix, et raro, intelligere possum audita, uel scripta. Quoniam ergo regule innotescunt, sollicito doctores, et qui nichil nescire dignantur, ut deductis exemplis librorum, me illarum doceant usum. Non enim magnum est ei, qui artem definiendi habet, si in definitionibus pridem scriptis, aliena inuenta recenseat. Siquidem, si logica definitiua est, eo quod aliquas habeat definitiones; et multe discipline, quia pluribus abundant  definitionibus, magis definitiue erunt. Indignantur ergo puri philosophi, et qui omnia, preter logicam dedignantur, eque grammatice, ut physice expertes, et ethice, et me improbum, obtusum et caudicem, aut lapidem criminantur. Sufficere enim debuerat, ad artis triplicem facultatem, quod predictum est. Urgent etiam ad solutionem promisse mercedis. Quod si excipio, iuxta illud ethicum: »Mercedem appellas, quid enim scio?« Continuo replicant, iuxta eumdem: »Culpa docentis scilicet arguitur, cum in leua parte mamille nil salit Arcadico iuueni.« Sic, sic, inquiunt, »nosse uolunt omnes, mercedem soluere nemo;« quia itaque uereor ingratitudinis notam, doctrinam pro doctrina,  necessariam pro necessaria, eis rependo. Regularum trado compendium, indicens eis, ut earum sibi comparent usum: et quia tres artes accepi, easque utiles, tres itidem doceo, sed utiliores. Sit ergo prima militaris, secunda medicinalis, tertia iuris ciuilis, et decretorum, et totius ethice perfectionem absoluat. Quoties ergo cum hoste congrediendum est, caute prouideas ne te hostis ledat in aliquo; et tu in primo conflictu totus insurgas in eum, et illesus uulneri uulnus infligas, donec ille aut te fateatur esse uictorem, aut exanimis, tibi iudicio publico uictoriam cedat. In physica uero ante omnia causam egritudinis preuide: eamque cura, et amoue: et exinde tamdiu reparatiuis et conseruatiuis egrum erige et foue, donec plenissime  conualescat. Porro in ciuilibus, usquequaque iustitiam sequere, te amabilem omnibus facito, et iuxta comicum, sine inuidia laudem inuenias, et amicos pares. Quid multa? In omnibus indue caritatem; nam et mihi in promptu est usus horum, sicut eis exercitium premissorum. Eo ergo miserabiliores sunt, quo miseriam suam non agnoscunt; dum se ipsos fallunt, id agentes in studio ueritatis, ut nichil sciant; neque enim a fideli, nisi humilitatis uia, queritur ueritas. Sic Pilatus ueritatis audita mentione, quid esset interrogauit; sed infidelitas querentis egit, ut docentem ante tumidus declinaret auditor, quam sacre responsionis instrueretur oraculo.



CAP. uII. Quoa nugiloquos uentilatores dedoceri oportet, ut sciant.


Non tamen, ut in logicam inuehar, hec propono  sed ut illis eam liqueat non adesse, qui clamant in compitis et in triuiis docent, et in ea, quam solam profitentur, non decennium aut uicennium, sed totam consumpserunt etatem. Nam et cum senectus ingruit, corpus eneruat, sensuum retundit acumina, et precedentes comprimit uoluptates, sola hec in ore uoluitur, uersatur in manibus et aliis omnibus studiis preripit locum. Fiunt itaque in puerilibus Academici senes, omnem dictorum aut scriptorum excutiunt syllabam, imo et litteram; dubitantes ad omnia, querentes semper, sed nunquam ad  scientiam peruenientes: et tandem conuertuntur ad uaniloquium, ac nescientes quid loquantur, aut de quibus asserant, errores condunt nouos, et antiquorum aut nesciunt, aut dedignantur sententias imitari. Compilant omnium opiniones, et ea que etiam a uilissimis dicta uel scripta sunt, ab inopia iudicii scribunt et referunt; proponunt enim omnia, quia nesciunt preferre meliora. Tanta est opinionum oppositionumque congeries, ut uix suo nota esse possit auctori. Accidit hoc Didymo, quo nemo plura scripsit, ut cum historie cuidam, tanquam uane, repugnaret, ipsius proferretur liber, qui eam continebat. Sed nunc multos inuenies Didymos, quorum pleni, imo referti sunt commentarii,  huiusmodi logicorum impedimentis. Recte autem dicuntur oppositiones, quia melioribus studiis opponuntur; obstant enim profectui. Sed nec Aristoteles, quem solum nugidici uentilatores isti dignantur agnoscere, auditur, dicens quidem fideliter, eleganter et uere; quia »quolibet contraria opinionibus proferente, sollicitum esse stultum est.« Refert Quintilianus Timotheum quemdam, clarum in arte tibiarum, solitum exigere duplas mercedes ab his, quos alius instituisset, quam si traderentur rudes omnino. Duplex enim labor est: alter, in eluenda uitiosa doctrina, quam perceperant; alter, ut uera et recta fideliter imbuantur. Ad hec, qui iam artificis nomen uindicat, non potest leuiter humiliari, ut ad minora descendat; sine quibus  tamen proficere nequit. Timotheus utique sapiebat, quia

Quo semel est imbuta recens, seruabit odorem
Testa diu: 
et quisque, sui iuris effectus,

. . . . . . . . . . . currit ad illam,
Quam primum rupto predam gustauerat ouo.



CAP. uIII. Quod eos Aristoteles compescuerat, si audiretur

Usus tamen aliquis interdum est in malo isto: scilicet, quod qui talibus assuescunt, si tamen modestia instituantur, uerborum copiam preparant, uolubilitatem lingue, capacitatem memorie. Ad hoc enim proficit frequens hec, et de omnibus concertatio;  que quartum quoque adiicit, subtilitatem ingenii: continuo siquidem proficit exercitio. Si autem moderatio desit, omnia hec in contrarium cedunt; subtrahitur namque subtilitati utilitas. »Nihil« autem, ut in primo Declamationum ait Seneca, »odibilius subtilitate, ubi nichil aliud est quam subtilitas;« et ad Lucilium: »Nihil est acutius arista. Sed hec, ad quid utilis?« Tale utique est illud ingenium, quod sola subtilitate lasciuiens, nulla residet grauitate. Hoc est quod in libro De institutione oratoris precoquum dicitur, »et non temere peruenit ad frugem.« Laudatur in pueris, sed in senibus contemnitur, et culpatur; pueri enim ex hoc facile parua faciunt, et audacia prouecti,  quidquid possunt, statim ostendunt; possunt autem id demum quod in proximo est. uerba concinnant, et continuant, »hec uultu interrito,« nulla tardati uerecundia proferunt. Non multum prestant, sed cito, non subest uera uis, nec penitus immissis radicibus nititur. Ut que solo summo sparsa sunt semina, celerius se effundunt, et imitate spicas herbule, inanibus aristis ante messem flauescunt; sic et ingenia, que subtilitatem aut copiam affectant, deducta grauitate, placent hec annis comparata, deinde stat profectus, admiratio decrescit, sic et, in uisio Flauo, qui referente Seneca, apud Arellium declamabat, aliquid extra eloquentiam commendabat, in puero scilicet eloquentiam lenocinium erat ingenii etas. Sed nec uerborum copia perpetuo  laudem habet, ut enim ait Sidonius: »Non est maior gloria dixisse quod noueris, quam siluisse quod nescias.« Sed et Cicero uerba redarguit, que sine utilitate, aut uoluptate tam dicentis quam audientis inutiliter proferuntur. Obtinet enim illud peticum:

Aut prodesse uolunt, aut delectare pete,
Aut simul et iucunda, et idonea dicere uite:
Omne tulit punctum qui miscuit utile dulci. 
Et multiloquium peccata comitantur. Lingue autem uolubilitas tunc demum prodest, si ad sapientiam disponatur; in udo enim est, et cito labitur. Licet autem sit membrum modicum, rotam humane natiuitatis succendit, conturbat uitam, et totum  hominem, nisi moderationis uinculo refrenetur agit in preceps. Quid autem prodest illa in archiuis memorie, recondisse, quorum nullus est usus? Sicut enim de lana caprina contendere inofficiosum est, sic ea que inutiliter proferuntur, commendare memorie, ineptum et indiscretum est. Quis unquam inutilia folia, et aristas thesaurizans congessit, ut opibus abundet? Debuerat Aristoteles hanc compescuisse intemperiem eorum, qui indiscretam loquacitatem, dialectice exercitium putant. Et sane compescuerat, si audiretur. »Non oportet, inquit, omne problema, nec omnem positionem, considerare, sed quam dubitabit aliquis rationis egentium, et pene, uel sensus. Nam qui dubitant utrum oporteat deos uereri, et parentes honorare, uel non,  pene indigent. Qui uero utrum nix alba est, uel non, sensus. Neque uero quorum propinqua est demonstratio, neque quorum ualde longe; nam hec quidem non habent dubitationem, illa autem magis quam secundum exercitatiuam.« Hec ille. Sed illi, eo inconsulto, imo et prohibente, semper, ubique, et de omnibus eque disputant; forte quia notitiam omnium eque habent.



CAP. IX. Quod inefficax est dialectica, si aliarum disciplinarum destituatur subsidio.

Eloquentiam sine sapientia non prodesse, celebre est, et uerum: unde ipsam, ut prosit, a sapientia contrahere, manifestum est. Ergo et pro modulo sapientie, quam quisque adeptus est, eloquentia  prodest; nocet enim hec, si dissocietur ab illa. Ex quo liquet dialecticam, que inter ministras eloquentie expeditissima est et promptissima, unicuique prodesse ad mensuram scientie sue. Ei enim prodest plurimum, qui habet notitiam plurimorum; et ei, qui pauca nouit, minimum prodest. Nam sicut gladius Herculis in manu Pygmei, aut pumilionis, inefficax est; et idem in manu Achillis aut Hectoris, ad modum fulminis uniuersa prosternit; sic dialectica, si aliarum disciplinarum uigore destituatur, quodammodo manca est et inutilis fere. Si aliarum robore uigeat, potens est omnem destruere falsitatem; et, ut minimum ei ascribam, sufficit de omnibus probabiliter disputare. Neque enim magnum est, si, more nostrorum, iugiter in  se rotetur, se circumeat, sua rimetur arcana; et in illis duntaxat uersetur, que nec domi, nec militie, nec in foro, nec in claustro, nec in curia, nec in Ecclesia, imo nusquam, nisi in schola, prosunt: ibi enim teneriori etati plura indulgentur ad modum et modicum, que mox magis serius philosophie tractatus eliminat. Siquidem hic, cum ad maturam scientie uel uite uenitur etatem, non modo uerba puerilia, et licentioris indulgentie, sed totos plerumque reiicit libros. Hoc est enim quod sub petici nube figmenti, in Mercurii et Philologie docemur nuptiis, deorum omnium auspicio contractis et utiliter hominibus amplectendis. Ibi namque Philologia, postquam celi templa conscenderat, et purioris status nacta est  libertatem, librorum copiam, quibus fecunda erat, euomuisse describitur. Est autem cuique opifici facillimum de arte sua loqui; sed ex arte, quod artis est, facere, difficillimum est. Quis est enim medicus, qui non de elementis, et humoribus, et complexionibus, et morbis, et ceteris pertinentibus ad physicam, sepe loquatur, et multum? Sed qui ad hoc conualescit, magis poterat egrotare. Quis ethicus morum regulis, dum in lingua uersatur, non abundat? Sed plane longe difficilius est ut exprimantur in uita. Mechanici opifices, facile singuli loquuntur de artibus suis, sed nemo eorum tam leui opera architectum exercet, aut pugilem. Idem est in reliquis. Sic de definitione, aut argumentis, aut genere, et similibus loqui, facillimum est; sed  eadem, ad artis explendum officium, in singulis facultatibus inuenire, longe difficilius. Ergo qui disciplinarum inopia premitur, copiam quam dialectica pollicetur et prestat, non habebit.



CAP. X. Quorum auctoritate precedentia, et sequentia, constent.

Cum primum, adolescens admodum, studiorum causa migrassem in Gallias, anno altero postquam illustris rex Anglorum Henricus, leo iustitie, rebus excessit humanis, contuli me ad peripateticum palatinum, qui tunc in Monte Sancte Genouefe clarus doctor, et admirabilis omnibus presidebat. Ibi, ad pedes eius, prima artis huius rudimenta accepi, et pro modulo ingenioli mei, quidquid excidebat ab ore eius, tota mentis auiditate excipiebam.  Deinde, post discessum eius, qui mihi preproperus uisus est, adhesi magistro Alberico, qui inter ceteros opinatissimus dialecticus enitebat, et erat reuera nominalis secte acerrimus impugnator. Sic ferme toto biennio conuersatus in Monte, artis huius preceptoribus usus sum Alberico, et magistro Roberto Meludensi; ut cognomine designetur, quod meruit in scholarum regimine ; quorum alter ad omnia scrupulosus, locum questionis inueniebat ubique; ut, quamuis polita planities, offendiculo non careret, et, ut aiunt, scirpus ei non esset enodis. Nam et ibi monstrabat quid oporteat enodari. Alter autem, in responsione promptissimus, subterfugii causa propositum  nunquam declinauit articulum, quin alteram contradictionis partem eligeret, aut determinata multiplicitate sermonis, doceret unam non esse responsionem. Ille ergo in questionibus subtilis, et multus; iste in responsionibus perspicax, breuis et commodus. Que duo, pariter eis, si alicui omnium contigissent, parem utique disputatorem nostra etate non esset inuenire. Ambo enim acuti erant ingenii et studii peruicacis; et, ut reor, magni preclarique uiri in physicis studiis enituissent, si de magno litterarum niterentur fundamento, si tantum institissent uestigiis maiorum, quantum suis applaudebant inuentis. Hec pro tempore, quo illis adhesi. Nam postea unus eorum profectus Bononiam, dedidicit, quod docuerat: siquidem et  reuersus dedocuit. An melius, iudicent qui eum ante et postea audierunt. Porro alter in diuinis proficiens litteris, etiam eminentioris philosophie, et celebrioris nominis assecutus est gloriam. Apud hos, toto exercitatus biennio, sic locis assignandis assueui, et regulis, et aliis rudimentorum elementis, quibus pueriles animi imbuuntur, et in quibus prefati doctores potentissimi erant, et expeditissimi, ut hec omnia mihi uiderer nosse tanquam ungues digitosque meos. Hoc enim plane didiceram, ut iuuenili leuitate pluris facerem scientiam meam, quam esset. uidebar mihi sciolus, eo quod in iis que audieram, promptus eram. Deinde reuersus in me, et metiens uires meas, bona preceptorum meorum gratia, consulto me ad grammaticum de  Conchis transtuli, ipsumque triennio docentem audiui. Interim legi plura, nec me unquam penitebit temporis eius. Postmodum uero Ricardum, cognomento episcopum, hominem fere nullius discipline expertem, et qui plus pectoris habet quam oris, plus scientie quam facundie, ueritatis quam uanitatis, uirtutis quam ostentationis, secutus sum, et que ab aliis audieram, ab eo cuncta relegi, et inaudita quedam, ad quadriuium pertinentia, in quo aliquatenus Teutonicum preaudieram Hardewinum, didici. Relegi quoque rhetoricam, quam prius cum quibusdam aliis a magistro Theodorico tenuiter auditam, paululum intelligebam. Sed eam postea a Petro Helia plenius accepi. Et quia nobilium liberos, qui mihi, amicorum et cognatorum  auxiliis destituto, paupertati mee solatiante Deo, alimenta prestabant, instruendos susceperam, ex necessitate officii et instantia iuuenum urgebar quod audieram, ad memoriam crebrius reuocare. Unde ad magistrum Adam, acutissimi uirum ingenii, et quidquid alii sentiant, multarum litterarum, qui Aristoteli pre ceteris incumbebat, familiaritatem contraxi ulteriorem; ut, licet eum doctorem non habuerim, mihi sua benigne communicaret, et se, quod aut nulli faciebat, aut paucis alienis, mihi patentius exponebat. Putabatur enim inuidia laborare. Interim Willermum Suessionensem, qui ad expugnandam, ut aiunt sui, logice uetustatem, et consequentias inopinabiles construendas, et antiquorum  sententias diruendas, machinam postmodum fecit, prima logices docui elementa, et tandem iam dicto preceptori apposui. Ibi forte didicit idem esse ex contradictione cum Aristoteles obloquatur, quia idem cum sit, et non sit, non necesse est idem esse. Et item cum aliquid sit, non necesse est idem esse, et non esse. Nihil enim ex contradictione euenit, et contradictionem impossibile est ex aliquo euenire. Unde nec amici machina impellente urgeri potui, ut credam ex uno impossibili omnia impossibilia prouenire. Extraxerunt me hinc rei familiaris angustia, sociorum petitio, et consilium amicorum, ut officium docentis aggrederer. Parui. Reuersus itaque in fine triennit, reperi magistrum Gilbertum, ipsumque audiui in  logicis et diuinis; sed nimis cito subtractus est. Successit Robertus Pullus, quem uita pariter et scientia commendabant. Deinde me excepit Simon Pexiacensis, fidus lector, sed obtusior disputator. Sed hos duos in solis theologicis habui preceptores. Sic fere duodecennium mihi elapsum est, diuersis studiis occupato. Iucundum itaque uisum est, ueteres quos reliqueram, et quos adhuc dialectica detinebat in Monte, reuisere socios, conferre cum eis super ambiguitatibus pristinis; ut nostrum inuicem, ex collatione mutua, commetiremur profectum. Inuenti sunt qui fuerant, et ubi; neque enim ad palmam uisi sunt processisse ad questiones pristinas dirimendas, neque propositiunculam unam adiecerant. Quibus urgebant stimulis, eisdem et  ipsi urgebantur, profecerant in uno duntaxat, dedicerant modum, modestiam nesciebant; adeo quidem ut de reparatione eorum posset desperari. Expertus itaque sum quod liquido colligi potest, quia sicut dialectica alias expedit disciplinas, sic, si sola fuerit, iacet exsanguis et sterilis, nec ad fructum philosophie fecundat animam, si aliunde non concipit.



CAP. XI. Quid sola dialectica possit.

Est tamen quod solitaria pollicetur et prestat, solius grammatice subnixa presidio; propositas enim de se expedit questiones, sed ad alia non consurgit, quale est: an affirmare sit enuntiare, et an simul exstare possit contradictio. Hoc autem quid ad usum uite conferat, si non est adminiculans  alii, quisque diiudicet. Ceterum an uoluptas bona sit, an preeligenda uirtus, an in summo bone habitudines, an sit in indigentia laborandum, purus et simplex dialecticus raro examinat; at in iis uiuendi, uel ad beatitudinem, uel ad incolumitatem, uersatur utilitas; licet enim logica se ipsam expediat, propter alia tamen magis inuenta est. Fere ergo, ut spiritus animalium ea disponit, et uegetat, et humores regit, et fouet ad uitam animalem, ab ipsis tamen humoribus nascitur, et subtilitate sua, et uigore, magnam molem agitat, et ad se disponit, »quantum non noxia tardant corpora;« sic logica ab aliis ducit originem, easque disponit, et mouet quantum inertie et ignorantie  nocumento non retardatur. Quod planum est iis, qui et artem disserendi nouerunt, et alias disciplinas.



CAP. XII. In quibus constet exercitium eius, et quo utatur instrumento.

uersatur exercitium dialectice in omnibus disciplinis, siquidem questionem habet materiam; sed eam, que hypothesis dicitur, id est que circumstantiis implicatur, relinquit oratori. Sunt autem circumstantie, quas Betius in quarto Topicorum enumerat: »Quis, quid, ubi, quibus adminiculis, cur, quomodo, quando.« Thesim uero uindicat sibi, id est questionem, a predictarum circumstantiarum nexibus absolutam. Communiorem enim speculationem aggreditur, nec iure suo descendit ad singula: quod si quando euenit, hospitis more, bonis  fruitur alienis. Porro instrumentum quo alterutra utitur, proposito suo deseruiens, oratio est. Illa enim que iudicem mouet alium a confligentibus, continua utitur oratione, et inductione frequentius; eo quod ad plures est, et plerumque populum captat: hec autem intercisa oratione, et crebrius utitur syllogismis, quia de aduersarii pendet iudicio, et ad unum est, cui si fidem fecerit, finem propositi apprehendit. Neque enim sermonem habet ad populum, nec arbitrium legis exspectat. Ipsa quoque ratio, quam oratio uestit, et adminiculo sermonis, ad animam, per aurem, ingrediens, ipsam mouet, itidem instrumentum est. Imo hec est, que facit ut oratio sit instrumentum. uirtus enim orationis est mens atque sententia, sine qua nec uigere, nec mouere  potest oratio. Cum itaque questio sit materia, ratio uel oratio instrumentum, artis opera singulariter in eo uersatur, ut instrumenti copiam faciat, et doceat usum eius; materiam enim prestant communiter et alie discipline: siquidem undique emergunt questiones, sed non undique absoluuntur.



CAP. XIII. Quante utilitatis sit scientia probabilium, et que simpliciter necessaria non facile innotescant.

Tres itaque facultates, naturalis, moralis, et rationalis, materiam prestant, quia singule suas exponunt questiones. Querit enim ethica, parentibus magis, an legibus oporteat obedire, si forte dissentiant. Physica, an mundus eternus sit, aut perpetuus aut initium habuerit, et sit finem habiturus in tempore,  aut sit nichil horum. Logica, an contrariorum sit eadem disciplina, quoniam eorum idem sensus. Querunt ergo singule, et licet suis muniantur principiis, eis tamen logica methodos suas, compendii scilicet rationes, communiter subministrat, unde non modo ad exercitationem, sed ad obuiationes, et ad, secundum philosophiam, disciplinas utilissima est. Nam et de proposito methodum habens, facile argumentatur, et qui multorum opiniones sciens, non ab extraneis, sed a propriis loquitur documentis, commode obuiat, immutans quidquid non bene dictum uidetur; et qui circumstantes attendit rationes, in singulis uerum facilius discernit a falso, et habilior redditur ad intelligendum et docendum, quod philosophantis propositum expetit, et officium  exigit. Cum autem dialectica inquisitiua sit, ad omnium methodorum principia uiam habet; siquidem ars quelibet suas habet methodos, quas nos figuraliter aduiationes uel aditus possumus interpretari, et inquisitioni succedit inuentio, nec apprehendit scientie fructum, cui querendi displicet studium. Sed demonstratiua necessarias methodos querit, et que illam rerum inherentiam docent, quam impossibile est dissolui: hoc enim duntaxat necessarium est, quod aliter esse impossibile est. Ceterum quia uires nature, aut nullus pene scrutatur, aut rarus, et numerum possibilium solus Deus nouit de necessariis plerumque non modo incertum, sed et temerarium iudicium est. Quis enim nouit penitus, quid  esse possit aut non possit? Si peperit, cum aliquo concubuit, aut corrupta est, necessarium esse duxerunt secula multa. Sed tandem in fine temporum non necessarium esse, docuit integerrime uirginis partus. Quod enim simpliciter necesse est, nullo modo aliter esse potest; mutari uero potest, quod a determinatione necesse est. uictorinus in Rhetoricis in explanatione necessarii hoc ipsum docet, et quod ad partum corruptio, non quidem necessario, sed probabiliter consequatur; Augustinus quoque rationes, que necessarie sunt, esse asserit sempiternas, et nullo modo euacuari posse. Probabilium uero rationes mutari posse palam est, nisi necessarie fuerint. Unde constat quam arduum sit demonstratoris propositum, qui semper necessitatem sequitur,  et a ueritatis quam profitetur, principiis non recedit. Si enim ueritatem deprehendere, que, ut aiunt academici nostri, tanquam in profundo putei latet, magnum est: quante uiuacitatis est, non modo ueritatem, sed ipsius necessitatis penetrare arcana, siquidem existentium, quam possibilium, facilior est assignatio? uacillat itaque in naturalibus plerumque  ratio demonstrandi, sed in mathematicis efficacissime conualescit. Quidquid enim in numeris, proportionibus, figuris, similibusque ab ea colligitur, indubitanter uerum est, et aliter esse non potest. Itaque ad demonstrandi scientiam non aspiret, cui probabilia nota non fuerint. Demonstratiue ergo principia necessaria  sunt, dialectice probabilia. Unde et dialecticus ab illis abstinebit, que nulli uidentur, ne habeatur insanus; et a manifestis, ne palpare uideatur in tenebris; et iis duntaxat insistet, que aut omnibus, aut pluribus, aut precipuis, in unoquoque generum nota erunt.



CAP. XIu. Item de eodem.

Principia itaque dialectice probabilia sunt, sicut demonstratiue necessaria. Quod si quid probabile, et necessarium est, ad utraque poterit pertinere, sed aliunde ad alteram. Sola enim probabilitas dialectico sufficit. Unde Cicero, in secundo Tusculanarum: »Nos qui sequimur probabilia, nec ultra quam quod uerisimile occurrit, progredi possumus et refellere sine iracundia, et refelli sine pertinacia  parati sumus.« Idem quoque alibi: »Hanc nobis dat Academia nostra licentiam, ut quidquid probabile occurrit, nostro iure liceat defendere.« Est autem probabile, quod habenti iudicium, etiam a superficie innotescit, sic quidem in omnibus, et semper, aut in paucissimis, et admodum raro, aliter existens. Quod enim semper sic, aut frequentissime, aut probabile est, aut uidetur probabile, etsi aliter esse possit. Tanto autem probabilius, quanto habenti iudicium facilius et certius innotescit. Sunt enim quedam tanta probabilitatis luce conspicua, ut etiam necessaria reputentur. Quedam autem, eo quod opinioni minus familiaria sint, uix ascribuntur probabilibus. Siquidem si opinio tenuis, iudicio uacillat incerto; si uehemens, transit in fidem et ad  iudicium certum aspirat. Si autem adhuc eius uehementia inualescat, ut aut non protendi, aut parum possit, licet infra scientiam sit, tamen scientie, quod ad certitudinem iudicii, cequatur. Quod quidem palam est, auctore Aristotele, in his, que sensu solo cognoscuntur, et aliter esse possunt. Ignotum enim erit, cum occiderit sol, si adhuc feratur super terram, an in nostrum sit hemispherium reuersurus: eo quod tunc cesset sensus, per quem lationis eius habebatur scientia. Fides tamen lationis et reditus tanta est, ut aliquatenus uideatur equis cum scientia passibus ambulare. Si uero sensus scientiam parit eius, quod aliter esse non potest, ut si quis lineam, uisu docente, longam sciat, aut superficiem coloratam, cessante uisu  non euanescit quidem scientia, eo quod rem ita esse necesse est. Ergo quod diuisim in omnibus, uel in pluribus alicuius generis, inuenitur, et uniuersaliter in omnibus statuendum est, aut ferenda instantia in quo non sic. Est autem instantia alicuius, talis obuia positio, collecte uniuersitati preiudicans. Scientia itaque probabilium copiosa, expeditissimam ad omnia uiam parat.



CAP. Xu. Que propositio sit dialectica et quid problema.

Est autem dialectica propositio, contra quam sic in pluribus se habentem, non est instantia, id est argumentum ad positionem. Qui uero tales propositiones pre mente habet, et si que sunt positionum  instantie, in omni genere controuersandi, ad alteram quidem copiosus erit, et etiam, si philosophice secum exerceatur, non modice felix. Potens enim est de omni problemate, ethico scilicet, physico et logico probabiliter disputare. Est autem problema dialecticum, speculatio contendens uel ad electionem et fugam, uel ad ueritatem et scientiam, aut ipsum, aut ut adminiculans ad aliquid aliud huiusmodi, de quo aut neutro modo opinantur, aut contrarie, plurimi sapientibus, aut sapientes plurimis, aut utrique iidem eisdem. Auctorem definitionis indicat stylus, et Aristotelem faciunt uerba manifestum. Sed et sensus uerborum. Neque enim problema dialecticum censuit, quidquid inter affirmationem negationemque deducitur, nec artis sue  opificem, in illius uentilatione credidit exercendum, quod nec per se, nec per aliud predictarum disciplinarum alicui prodest. »Nam quod, ait, contendens ad electionem uel fugam,« etsi sint qui ad ethicas duntaxat questiones referendum putant, ego etiam ad physicas arbitror pertinere. Sed ad logicas, aut nichil, aut minimum. Siquidem et ibi uirtus, et uitium, et similia electioni uel fuge materiam prestant: hic autem sanitas, egritudo, cause, signa, et circumstantie singulorum. Porro ad scientiam et ueritatem trium disciplinarum questiones eque contendunt. Utrum uoluptas eligenda sit, uel non, ethica speculatio, propter se utilis. Utrum mundus eternus, uel non, speculatio quidem physica est, ad scientiam et ueritatem, et forte ad aliud  prodest: ut scilicet cum creatus innotuerit, tanti operis ueneremur auctorem, cum transitoriis, uilescat moribus piis, eo quod uanitati subiectus est totus. An contradictoriarum sit semper altera uera, uel non, logica speculatur, et ad aliud confert ueritatis huius habere scientiam. Qui igitur de lana caprina contendunt iugiter, dialectica quidem problemata non exercent, et tam ab artificis materia, quam ab officio remoti sunt: siquidem materia eius thesis, uel positio est. Est autem positio, opinio extranea alicuius notorum secundum philosophiam, ut quoniam omnia mouentur, quod Heraclitus, aut unum est ens, quod Melissus statuit. Nullus enim qui mentem habeat, deducet in questionem, quod nulli uideatur, nec quod omnibus manifestum est,  aut his, quorum iudicium obtinet. Nam hec non habent dubitationem, illa autem nemo ponet. Quocirca nullam liberalium disciplinarum utiliorem esse crediderim, quam istam, a qua in omnes philosophie partes facilis et felix est processus; ad nullam enim scientiam inuenitur infirmus, cui probabilia innotescunt.



CAP. XuI. Quod omnes alii professores huius Aristoteli cedunt.

Unde quidem manifeste uidetur insanie, illi detrahere discipline, que omnes alias instruit, et sine cuius beneficio nullus recte inuestigationibus physicis procedit. Scripserunt de ea quamplures, et hi quidem sicut acutissimi, ita et diligentissimi philosophorum,  quos omnes reprehendi palam est ab his, qui artem hanc criminantur. Studii namque detractio, auctoris indubitata criminatio est. Unum scio quod Cornificium posteritas illis nequaquam preferet, nam Aristoteles, Apuleius, Cicero, Porphyrius, Betius, Augustinus, ut Eudemum, Alexandrum, Theophrastum, et alios expositores taceam  omnes artis huius, uelut triumphatricis, inter alias grandi preconio erexere uexillum. Sed cum singuli suis meritis splendeant, omnes se Aristotelis adorare uestigia gloriantur, adeo quidem ut commune omnium philosophorum nomen preeminentia quadam sibi proprium fecerit. Nam et antonomatice, id est excellenter, philosophus appellatur.

 Hic ergo probabilium rationes redegit in artem, et quasi ab elementis incipiens, usque ad propositi perfectionem euexit. Hoc autem planum est his, qui scrutantur et discutiunt opera eius; uoces enim primo significatiuas, id est sermones incomplexos, de grammatici manu accipiens, differentias et uires eorum diligenter exposuit, ut ad complexionem enuntiationum, et inueniendi iudicandique scientiam facilius accedant. Sed quia ad hunc elementarem librum, magis elementarem quodam modo scripsit Porphyrius, eum ante Aristotelem esse credidit antiquitas prelegendum. Recte quidem si recte doceatur, id est ut tenebras non inducat erudiendis, nec consumat etatem. Indignum enim est, si in quinque uoculis addiscendis quis uitam terat,  ut ei desit spatium procedendi ad illa, quorum gratia debuerant hec predoceri. Unde quoniam ad alia introductorius est, nomine Isagogarum inscribitur. Itaque inscriptioni derogant, qui sic uersantur in hoc, ut locum principalibus non relinquant, quibus ignotis, non est quod introducentis opere gratia debeatur.



CAP. XuII. Quam perniciose doceatur, et que fuerint de generibus et speciebus opiniones modernorum.

Nostri uero ad ostentationem scientie sue, sic suos instituunt auditores, ut non intelligantur ab eis; et apices singulos secretis Minerue grauidos opinantur. Quidquid unquam ab aliquo dictum aut factum est, excutiunt et teneris ingerunt auribus;  ut uitio, quod a Cicerone arguitur, »sepe minus intellecti sint ob rerum multitudinem,« quam ob difficultatem. Utile quidem est et obuiantibus, sicut ait Aristoteles, nosse opiniones multorum; ut ex earum conflictu ad inuicem, quidquid non bene dictum uidetur, refelli ualeat, aut mutari; »sed nunc non erat his locus,« cum oratio simplex, res breuis, et facilis quantum potest, debeatur introducendis. Adeo quidem, ut et multa in rebus difficilibus, facilius quam earum natura exigat, licentius proponantur: eo quod in puerilibus annis addiscuntur multa, que serior philosophie tractatus eliminat. Naturam tamen uniuersalium hic omnes expediunt, et altissimum negotium, et maioris inquisitionis,  contra mentem auctoris explicare nituntur. Alius ergo consistit in uocibus  alius sermones intuetur et ad illos detorquet, quidquid alicubi de uniuersalibus meminit scriptum. In hac autem opinione deprehensus est peripateticus palatinus Abelardus noster, qui multos reliquit, et adhuc quidem aliquos habet professionis huius sectatores et testes. Amici mei sunt, licet ita plerumque captiuatam detorqueant litteram, ut uel durior animus, miseratione illius mouetur. Rem de re predicari monstrum ducunt, licet Aristoteles monstruositatis huius auctor sit, et rem de re sepissime asserat predicari: quod palam est, nisi dissimulent, familiaribus eius. Alius uersatur in  intellectibus, et eos duntaxat genera dicit esse, et species. Sumunt enim occasionem a Cicerone et Betio, qui Aristotelem laudant auctorem, quod hec credi et dici debeant notiones. Est autem, ut aiunt, notio ex ante percepta forma cuiusque rei cognitio, enodatione indigens. Et alibi: Notio est quidam intellectus, et simplex animi conceptio. Eo ergo deflectitur quidquid scriptum est, ut intellectus aut notio, uniuersalium uniuersitatem claudat. Eorum uero, qui rebus inherent, multe sunt et diuerse opiniones, siquidem hic, ideo quod omne quod unum est, numero est, aut rem uniuersalem, aut unam numero esse, aut omnino non esse concludit. Sed quia impossibile substantialia non esse, existentibus his quorum sunt substantialia,  denuo colligunt, uniuersalia singularibus, quod ad essentiam, unienda. Partiuntur itaque status duce Gautero de Mauritania, et Platonem, in eo quod Plato est, dicunt indiuiduum; in eo quod homo, speciem: in eo quod animal, genus; sed subalternum: in eo quod substantia, generalissimum.

Habuit hec opinio aliquos assertores, sed pridem hanc nullus profitetur. Ille ideas ponit, Platonem emulatus, et imitans Bernardum Carnotensem, et nichil preter eas, genus dicit esse uel speciem. Est autem idea, sicut Seneca definit, eorum, que natura fiunt exemplar eternum. Et quoniam uniuersalia corruptioni non subiacent, nec motibus alterantur, quibus mouentur singularia, et quasi ad momentum, aliis succedentibus, alia defluunt, proprie  et uere dicuntur esse uniuersalia. Siquidem res singule uerbi substantiui nuncupatione creduntur indigne, cum nequaquam stent et fugiant, nec exspectent appellationem; adeo namque uariantur qualitatibus, temporibus, locis et multimodis proprietatibus, ut totum esse eorum non status stabilis, sed mutabilis quidem transitus uideatur. Esse autem, inquit Betius, ea dicimus, que neque intensione crescunt, neque retractione minuuntur, sed semper sue nature subnixa subsidiis sese custodiunt. Hec autem sunt quantitates, qualitates, relationes, loca, tempora, habitudines, et quidquid quodammodo adunatum corporibus inuenitur. Que quidem corporibus adiuncta mutari uidentur, sed  in natura sui immutabilia permanent. Sic et rerum species transeuntibus indiuiduis permanent eedem; quemadmodum preterfluentibus undis, »motus amnis manet in flumine;« nam et idem dicitur. Unde illud apud Senecam,  »bis in idem flumen descendimus, et non descendimus.« He autem idee, id est exemplares forme, rerum primeue omnium rationes sunt, que nec diminutionem suscipiunt nec augmentum; stabiles et perpetue; ut, etsi mundus totus corporalis pereat, nequeant interire. Rerum omnium corporalium numerus consistit in his; et, sicut in libro De libero arbitrio uidetur astruere Augustinus, quia he semper sunt, etiamsi temporalia perire contingat, rerum numerus nec minuitur, nec augetur.

 Magnum profecto est et notum philosophis, contemplantibus altiora, quod isti pollicentur; sed, sicut Betius, et alii multi testantur auctores, a sententia Aristotelis penitus alienum est. Nam et ipse huic sententie, sicut euidens est in libris eius, sepius aduersatur. Egerunt operosius Bernardus Carnotensis, et eius sectatores, ut componerent inter Aristotelem et Platonem, sed eos tarde uenisse arbitror, et laborasse in uanum ut reconciliarent mortuos qui, quandiu in uita licuit, dissenserunt. Porro alius, ut Aristotelem exprimat, cum Gilberto episcopo Pictauensi, uniuersalitatem formis natiuis attribuit, et in earum conformitate laborat. Est autem forma natiua, originalis exemplum, et que non in mente Dei consistit, sed rebus creatis inheret.  Hec Greco eloquio dicitur , habens se ad ideam, ut exemplum ad exemplar; sensibilis quidem in re sensibili, sed mente concipitur insensibilis; singularis quoque in singulis, sed in omnibus uniuersalis. Est et alius qui, cum Gausleno Suessionensi episcopo, uniuersalitatem rebus in unum collectis attribuit, et singulis eamdem demit. Exinde, cum ad interpretandas auctoritates uentum est, laborat pre dolore, quia in locis pluribus »rictum littere indignantis ferre non sustinet.« Est aliquis qui confugiat ad subsidium noue lingue, quia Latine peritiam non satis habet; nunc enim, cum genus audit, uel species, res quidem dicit intelligendas uniuersales, nunc rerum materiem interpretatur. Hoc autem nomen in quo auctorum inuenerit,  uel hanc distinctionem, incertum habeo; nisi forte in glossematibus, aut modernorum linguis doctorum. Sed et ibi quid significet non uideo, nisi rerum collectionem cum Gausleno, aut rem uniuersalem, quod tamen fugit materiem dici, nam ad utrumque potest ab interpretatione nomen referri: eo quod materies, rerum numerus aut status, dici potest, in quo talis permanet res. Nec deest qui rerum status attendat, et eos genera dicit esse, et species.



CAP. XuIII. Quod posteriores semper priorum opiniones immutant.

Longum erit, et a proposito penitus alienum, si singulorum opiniones posuero, uel errores; cum, ut  uerbo comici utar: »Fere quot homines, tot sententie.« Nam de magistris aut nullus, aut rarus est, qui doctoris sui uelit inherere uestigiis. Ut sibi faciat nomen, quisque proprium cudit errorem, sicque fit, ut dum se doctorem corrigere promittit, se ipsum corrigendum, aut reprehendendum, tam discipulis quam posteris prebeat. Ego ipse mihi legem hanc non ambigo imminere, ut dum ab aliis dissentio, et dissensum scripto profiteor, me obiicio reprehensionibus plurimorum. Qui enim loquitur iudicatur ab uno, uel a paucis, sed qui scribit, omnium sententias excipit, et totius orbis, et omnis etatis se exponit iudicio. Ut autem cum doctoribus mitius agam, sepius ad nomen quam ad rem,  uidentur plurimi disputare. Nihil tamen est quod artis huius minus deceat professorem, quoniam modus hic uiro graui inconuenientissimus est. Ut enim ait Aristoteles, omnino uerendum dialecticis huiusmodi ad nomen disputare, nisi quis aliter non possit de proposito disputare. Sane in articulis, ubi plurimum dissidere uidentur, alter alterius interpretationem admittit, etsi eam contendat esse ineptam. Itaque uicissim ducunt in crimine sermonem, non sensum alienum.



CAP. XIX. In quo non sit parcendum doctoribus huiusmodi.

Sit ergo quod sententiis parcam, in quibus nec ipsi, si interpretationes inuicem supponere liceat, dissident, pauca tamen sunt in quibus eis non arbitror ignoscendum. Primum quod onera importabilia  teneris auditorum humeris imponunt. Deinde, quod docendi ordine pretermisso, diligentissime cauent, ne

Singula queque locum teneant, sortita decenter, 
finem enim artis, ut sic dixerim, legunt in titulo, et non modo Topicorum, sed Analyticorum et Elenchorum uim Porphyrius predocet. Postremo quod quasi ab aduerso petentes, ueniunt contra mentem auctoris, et ut Aristoteles planior sit, Platonis sententiam docent, aut erroneam opinionem, que equo errore deuiat a sententia Aristotelis et Platonis. Siquidem omnes Aristotelem profitentur.



CAP. XX. Sententia Aristotelis de generibus et speciebus circumuallata rationibus multis, et multarum testimonio scripturarum.


Porro hic, genera et species non esse, sed intelligi tantum asseruit. Quid ergo ad rem attinet querere, quid genus sit, si illud omnino non esse constiterit? In eo enim, quod non est, inepte queritur, quid, quantum, aut quale est: si enim substantiam tuleris cuique, nichil ei relinquitur aliorum. Ergo si Aristoteles uerus est, qui eis esse tollit, inanis est opera precedentis inuestigationis, in inquisitione substantie, quantitatis, aut qualitatis, aut cause; cum illius quod non est substantia, aut quantitas, aut qualitas nequeat assignari; aut causa propter quam, quod non est, hoc aut  illud sit, aut tantum aut tale. Quare ab Aristotele recedendum est, concedendo ut uniuersalia sint, aut refragandum opinionibus, que eadem uocibus, sermonibus, sensibilibus rebus, ideis, formis, naturis, collectionibus aggregant, cum singula horum esse non dubitentur. Qui autem ea esse statuit, Aristoteli aduersatur. Nec uerendum ut cassus sit intellectus, qui ea perceperit seorsum a singularibus, cum tamen a singularibus seorsum esse non possint. Intellectus enim quandoque rem simpliciter intuetur, uelut si hominem per se intueatur, aut lapidem, et ob hoc simplex est: quandoque gradatim suis incedit passibus, ut si hominem albere, uel equum currere contempletur. Et hic quidem dicitur esse compositus. Porro simplex rem  interdum inspicit ut est, ut si Platonem attendat: interdum alio modo; nunc enim componendo, que non sunt composita, nunc abstrahendo, que non possunt esse disiuncta. Qui enim hircoceruum cogitat, aut centaurum, ignotam, nature hominis ad bestiam, aut bestie ad bestiam, compositionem opinatur. At qui ineam, aut superficiem attendit sine corpore, formam utique contemplationis oculo a materia disiungit, cum tamen sine materia forma esse non possit. Non tamen forma sine materia esse abstrahens hic concipit intellectus  sed simpliciter alterum sine altero, cum tamen sine altero esse non possit, intuetur. Nec hoc quidem simplicitati eius preiudicat, sed eo simplicior est, quo simpliciora, sine aliorum admistione,  perspicit singulatim. Hoc autem nature rerum non aduersatur, que ad sui inuestigationem hanc potestatem contulit intellectui, ut possit coniuncta disiungere, et disiuncta coniungere.

Ceterum componens, qui disiuncta coniungit, inanis est; abstrahens uero fidelis, et quasi quedam officina omnium artium. Et quidem rebus existendi unus est modus, quem scilicet natura contulit, sed easdem intelligendi aut significandi, non unus est modus. Licet enim esse nequeat homo, qui non sit iste, uel alius homo, intelligi tamen potest et significari: ita quod nec intelligatur, nec significetur iste, uel alius. Ergo ad significationem incomplexorum, per abstrahentem intellectum genera concipiantur, et species; que tamen, si quis in  rerum natura, diligentius a sensibilibus remota, querat, nichil aget et frustra laborabit; nichil enim tale natura peperit. Ratio autem ea deprehendit, substantialem similitudinem rerum differentium pertractans apud se, desinitque, sicut Betius ait, generale conceptum suum, quod de hominum conformitate perpendit, sic: »Animal rationale mortale.« Quod utique, nisi in singularibus, esse non potest. Sunt itaque genera et species non quidem res a singularibus actu et naturaliter aliene, sed quedam naturalium et actualium phantasie renitentes intellectui, de similitudine actualium, tanquam in speculo natiue puritatis ipsius anime, quas Greci siue appellant, hoc est rerum  imagines in mente apparentes. Anima enim quasi reuerberata acie contemplationis sue, in se ipsa reperit, quod definit; nam et eius exemplar in ipsa est, exemplum uero in actualibus. Sicut enim cum in grammatica dicitur: »Nomina que sic desinunt, feminina uel neutra sunt,« generalis quedam prescribitur ratio, que quasi multorum declinabilium exemplar est, exempla uero in omnibus illius terminationis dictionibus manifesta sunt; sic quedam exemplaria concipiuntur in mente, quorum exempla natura formauit, et sensibus obiecit. Illa itaque exemplaria, cogitabilia quidem sunt, et sunt quasi phantasie et umbre existentium, secundum Aristotelem; quas si quis apprehendere nititur per existentiam, quam habent a singularibus separatam,  uelut somnia elabuntur. Monstra enim sunt, et soli intellectui patent. Quod autem uniuersalia dicuntur esse substantialia singularibus, ad causam cognitionis referendum est, singulariumque naturam: hoc enim in singulis patet, siquidem inferiora, sine superioribus, nec esse, nec intelligi possunt. Homo namque non est, nisi sit animal. Sed nec intelligitur homo, quin cointelligatur animal, quoniam homo est animal tale. Sic in Platone, homo quoniam Plato et est, et intelligitur talis, aut iste homo. Ad hoc autem ut sit homo, exigitur esse animal, nec conuertitur, ut animal esse non possit, aut intelligi, si non sit, aut non intelligatur homo; nam in ratione hominis, est animal, sed non in animalis ratione est homo. Quia ergo tale exigit  tale, et non exigitur a tali, tam ad essentiam quam ad notitiam: ideo hoc illi substantiale dicitur esse. Idem est in indiuiduis, que exigunt species, et genera, sed nequaquam exiguntur ab eis. Hoc enim nec substantiam habebit, nec in notitiam ueniet, nisi sit species aut genus, id est nisi quid sit, aut innotescat tale uel tale. Uniuersalia tamen et res dicuntur esse, et plerumque simpliciter esse, sed non ob hoc, aut moles corporum, aut subtilitas spirituum, aut singularium discreta essentia in eis attendenda est. Nam et ea, que iacent sub affirmatione et negatione, res dicuntur, et uera sepissime dicuntur esse; nec tamen substantiis uel accidentibus aggregantur, aut nomen suscipiunt Creatoris aut creature. Siquidem, ut ait Ulgerius uenerabilis  Andegauorum episcopus in uenalitio disciplinarum, »gratiosum ad inuicem debet esse uerbi commercium,« nam in philosophantium foro exuberat bonitas, et uerba distrahuntur ad gratiam. Itaque detur ut sint uniuersalia, aut etiam ut res sint, si hoc pertinacibus placet, non tamen ob hoc uerum erit, rerum numerum augeri uel minui pro eo quod ista non sunt in numero rerum. Si quis autem uniuersalia seorsim recenseat, numero quidem inueniet esse subiecta, sed cui singularium numerus non aggregatur. Sicut enim collegiis aut corporibus non connumerantur capita, aut capitibus corpora, sic nec uniuersalia singularibus, nec singularia numeri accessione uniuersalibus accrescunt; numerus enim duntaxat illa complectitur, que eiusdem rationis  sunt, et que in singulis rerum generibus natura discreuit. Nihil autem uniuersale est, nisi quod in singularibus inuenitur. Seorsum tamen a multis quesitum est, sed tandem nichil inuenerunt omnes in manibus suis; quoniam seorsum a singularibus, nichil est, nisi forte qualia sunt uera, aut similia complexorum significata sermonum. Nec moueat quod singularia et corporea, exempla sunt uniuersalium et incorporalium, cum omnis ratio gerendi, ut ait Augustinus, incorporea sit et insensibilis, illud tamen quod geritur, et actus, quo geritur, plerumque sensibilis sit. Ergo quod mens communiter intelligit, et ad singularia multa eque pertinet: quod uox communiter significat, et eque de multis uerum est, indubitanter uniuersale est. Sed et hoc  ipsum, scilicet quod intelligitur, quod significatur, benignius interpretandum est, ut nequaquam ad disputandi decurratur angustias, et artis grammatice subtilitatem, que ex sui natura, nisi uenia licentie impetrata, demonstratiuas dictiones, infinitas esse non patitur; sed nec relatiuas, uagas esse permittit, quin earum significatio, aut determinatione persone, aut actus, aut actiuis alterius coarctetur. Siquidem relatiua dictio est, que significat rem, ut de qua precessit sermo, uel cogitatio. Itaque cum dicitur sapiens est et felix, qui bona nouit, et ea fideliter exercet, relatiue dictiones, scilicet qui et ea, etiamsi personam non exprimant, actus cognoscendi determinatione, a sua quodammodo infinitate  arctantur. Necesse tamen est aliquem unum dictionibus subesse, qui et bona nouerit, et exerceat, et ex eo sit felix.

Nam, ut nichil certum et finitum sit, in quod cadat relatio, non contingit, sine uitio aut figura. Unde si equus promittatur in genere, et dicat stipulator, equus qui mihi promissus est, sanus aut eger est, cum omnis equus sit aut sanus aut eger, arguitur nugari, eo quod non est equus, qui sit ei promissus. Non dico, non est, eo quod non existat, nam et illud quod non existit, ut partus Arethuse, in certissimam deducitur obligationem, sed quia species, id est res discreta, obligationem generis non attingit. Cum enim dico, quod promittitur, quod significatur, quod intelligitur, et similia, discretum aliquid promissioni, aut significationi subiectum  est si tamen propria est ipsa relatio, fiunt tamen relationes in genere que, saluo intellectu ueri, nequeunt reuocari ad speciem. Ut cum dicitur: »Mulier que saluauit, damnauit. Lignum quod mortis et uite causam dedit, et quas boreas aufert, reuehit mitis zephyrus frondes.« Sic et in iis, que predixi, relatiuas dictiones accipiendas arbitror, ut non decurrant ad speciem, id est ad definitum aliquod, quod discernant, sed subsistant in genere. Puta quod significatur hoc nomine homo, species est, quoniam et homo significatur, et homo animalium species est. Quod significatur hoc nomine animal, est genus, nam et animal significatur, et animal genus rerum est: est enim significatum uocis,  in quod descendit, aut quod animus rationabiliter concipit ex uoce audita. Itaque qui audit hanc uocem homo, nec omnes percurrit homines  nec tenetur in uno, quoniam hoc imperfectum, et ad doctrinam parum. Sic et qui definit animal esse substantiam animatam atque sensibilem, non unum aliquid, nec imperfectum, nec omne definit, ne laboret in infinitum. Singulum enim horum non simpliciter quid significat, aut definit, sed potius quale quid, non enim simpliciter hoc, sed potius quid tale. Simile est quod Galenus in medicinam dicit »scientiam sanorum, egrorum, et neutrorum.« Non inquit, omnium, quoniam hoc infinitum; non quorumdam,  quoniam hoc ad artem imperfectum, sed potius quorum qualium.

Item Aristoteles: Genera, inquit, et species, circa substantiam, qualitatem determinant: non enim simpliciter quid, sed quodam modo quale quid determinant. Item in Elenchis: Homo et omne commune, non hoc aliquid, sed quale quid, uel ad aliquid aliquo modo, uel huiusmodi quid significat. Et post pauca: Manifestum quoniam non dandum hoc aliquid esse, quod communiter predicatur de omnibus, sed aut quale, aut ad aliquid, aut quantum, aut talium quid, significare. Profecto quod non est hoc aliquid, significatione expressa non potest explanari quid sit. Existentium enim a natura certus est finis, et singula suis ab inuicem propriebitibus  discreta sunt, sed eorumdem est plerumque minus finita cognitio et quodammodo conceptio uaga. Nec istis preiudicat, quod fere in omnium ore celebre est, aliud scilicet esse quod appellatiua significant, et aliud esse quod nominant. Nominantur singularia, sed uniuersalia significantur. Plane si relationem simplicem, que fit in genere, quis attendat, precedentibus nichil obest; si uero discretionem querit, forte non palam est; quod discernat.

Regulariter proditum est, quia demonstratio, primam, relatio, secundam facit cognitionem. Porro cognitio rem, quatenus nouit, sibi, quadam mentis capacitate definiens circumscribit. Ut nec prima, nec secunda possit procedere cognitio, si  res usquequaque occurrat animo infinita. Omnis enim scientia, siue notitia creature finita est, solius autem Dei, quoniam infinitus est, scientia infinita; suo tamen fine scilicet infinito, quamlibet infinita, certissime definit, et immensitatis sue scientia, et sapientia, cuius numerus aut finis non est, circumscribit. Sed nos modulum humanum prosequimur, qui non primam, non secundam, non tertiam, sed nec aliquam rei infinite, nisi quatenus ignota aut infinita est, sibi scientie gloriam uindicat. Omnis itaque dictio, que demonstratiue aut relatiue significat, aut non satis proprie ponitur, aut certo, et sua ratione definito, innititur subiecto, alioquin suo priuabuntur officio, cum ratio cognitionis  certitudinis finem querat aut teneat. Frequens tamen est usurpatio, et illicitorum ex causa commoditatis, plerumque multus est usus. Admittitur itaque non modo ad cauillationem eorum, quibus de quauis materia satis est oggarrire, sed etiam ad statuendam in auditoribus bone fidei, ueri intelligentiam, »quia omnis homo diligit se.«

Quod si ex relatiue dictionis proprietate discutias, incongrue dictum forte causaberis, et falsum: siquidem »nec omnis omnem diligit,« nec aliquis est qui diligatur ab omni, ut siue collectiue, siue distributiue accipiatur, quod dictum est, omnis, pronomen relatiuum se, quod subiungitur, nec uniuersitati singulorum, nec alicui omnium ueraciter aptetur. Est itaque licentiosa relatio, et quasi  legis sue uenia impetrata, fidem uniuersalis de singularium ueritate conuincit. Quoniam enim in singulis uerum est, quia quisque diligat se, et distributiua ratione quadam, de uniuersis in commune affirmatur, »quod omnis homo diligit se,« benignius quidem accepta relatione intelligitur, quam ut, ex angustia grammatice, uel uniuersitatem colligat, uel aliquod singulorum, ab uniuersitate singulatim excerpat. Unde ex sententia eorum, qui angustiis et subtilitatibus semper insistunt, nec bone fidei rationem in colloquiis aut lectionibus curant, hec potius enuntiationis forma est, quam regularis forme enuntiatio. Idem quoque asserunt, quoties pronominis fit ad nomen appellatiuum relatio, eo quod pronomen, quod semper demonstratiuum  aut relatiuum est, proprii nominis expleat uicem; si tamen prime inuentionis cause recte respondeat, nam interdum ex indulgentia latius euagatur. Itaque cum dicitur, »si aliquid est homo, illud est animal,« non tam hypothetice dictionis consequentia est, quam, in hypothetice dicendis, consequentie forma. Illud enim quod dicitur, nec refertur ad hominem ex angustia disputandi, nec alio patet certum quid, quo referatur. Unde et importunitates multe, ab his qui rerum ignaros, aut benignioris ingenii homines uexant, cum ipsi inquieti obiurgatores, et peruicaci instantie insistentes, aut ex ignorantia, aut ex proteruitate laborent, aut auiditate comproficiendi. Ergo sicut cognitio certitudinem querit, sic demonstratiua, et relatiua,  que aut primam, aut alteram faciunt cognitionem, certo et definito innituntur subiecto, et illud, si proprie fuerint posita, animo singulariter ostendunt. Sed esto, ut statum aliquem generalem, appellatiua significent  status ille quid sit, in quo singula uniuntur, et nichil singulorum est, et si aliquo modo somniare possim; tamen quomodo sententie Aristotelis coaptetur, qui uniuersalia non esse contendit, non perspicuum habeo. Sed et nomina, que premisi, incorporeum, et insensibile, uniuersalibus conuenire, priuatiua in eis duntaxat sunt, nec proprietates aliquas, quibus  natura uniuersalium, discernatur, illis attribuunt: siquidem nichil incorporeum, aut insensibile, uniuersale est. Nam quidquid incorporeum est, aut spiritus est, aut proprietas corporis, aut spiritus. Quod si in rem uniuersalem non cadit, utique non recte incorporei suscipit nomen. Quid est autem incorporeum, quod non sit substantia creata a Deo, uel ipsi concretum? Ita, si uniuersalia incorporea sunt, aut sunt substantie, corpora scilicet, aut spiritus, aut concreta his, et ex causa sue existentie, et quodam substantie contactu, sunt obnoxia Creatori. ualeant autem, imo dispereant uniuersalia, si ei obnoxia non sunt. Omnia per ipsum facta sunt : »Utique tam subiecta formarum, quam forme subiectorum;« ut sint, quod a suis  qualitatibus, uel a suis affectibus dicuntur. Ut substantia ab eo substantia sit, sit quanta, sit qualis, sit ad aliquid, sit alicubi, sit aliquando, et aliquid habeat, aut faciat, aut patiatur, illo auctore, per quem est omnis substantia, omnis proprietas substantie, et omnis pars, omnis quoque compago partium. Forme quoque tam substantiales quam accidentales, habent ab ipso ut sint et suos in subiectis operentur effectus. Quod itaque ei obnoxium non est, omnino nichil est. Licet enim Stoici Deo ponant materiam ceternam, et forme dicant nullum exstitisse principium, tria ponentes principia, materiam, formam, et Deum, non Creatorem quidem, sed predictorum conciliatorem: et alii quidam professione, et affectu philosophi, sed nequaquam  ad plenum ueri notitiam assequentes, plura mentiantur principia: rerum omnium unum principium est, a quo quidquid uero nomine censetur aliquid. Ut enim, ait Augustinus, formatam creauit Deus materiam: siquidem, etsi alicubi dicatur informis, nunquam omnino exstitit sine formis. Inuestigationi ergo ratio, non actui seruit, quoniam , que informis nec est, nec esse, sed nec plene intelligi potest, deductis quodammodo exuuiis usque ad quamdam nuditatem sui propiumque defectum intellectus prosequitur. uires enim rationis quodammodo circa rerum principia euanescunt.

Inde est quod Betius, in libro contra Nestorium et Eutychem, naturam definiens, ait illam esse earum rerum que, cum sint, quoquo modo intellectu capi  possunt. Exponens autem uim definitionis, quoquo modo, hoc uerbum propter Deum et materiam dicit appositum: quia in eorum scrutinio humanus deficit intellectus. Porro materiam Deus fecit ex nichilo ipsique materie concreta est forma, eo quod simul eque de nichilo creata; ita tamen, ut sicut discretionis forme, ita priuilegium existendi materie relinquatur. Quodam enim modo, per materiam existit forma, sicut discernitur materia ipsa per formam. Nam nec forma, res per se existens est; nec materia sine forme beneficio, discreta est. Cbaos erit, aut potius mundus sensibilis nichil erit, nisi rerum effigies, formis adhibitis natura componat. Eo spectat illud Betii in primo De Trinitate: »Omne esse ex forma est,« quod et  subiectis declarat exemplis. Statua enim, inquit, non habere, quod materia eius est statua, dicitur; sed ab Hectorea uel Achillea forma, que eri impresse sunt. Item es, non a terra, que eius materia est, es dicitur, sed a formis quas a natura accepit. Terra quoque ipsa, non , que materia eius est, dicitur terra, sed a siccitate et grauitate, que forme sunt. Cuilibet ergo, esse quod est, aut quale, aut quantum est, a forma est. Sed, sicut materia habet ut possit hoc esse, aut tantum, aut tale, sic et forme habent a conditore ut possint uel hoc, uel aliquid facere, puta animal, aut lignum, aut tantum, aut tale. Ceterum, etsi mathesis, que doctrinaliter in abstractionibus uersatur, et subtilitate sua, naturaliter coniuncta, disiungit, hec uicissim separatimque  discutiat, ut natura compositorum fidelius et expressius teneatur; tamen alterum sine altero esse non potest, ut uel materia sit informis, uel forma sine subiecto sit maius.

   . . . . Alterius sic
Altera poscit opem res, et coniurat amice. 
Unde ab initio creata memorantur celum et terra, deinde ornatus tam eorum quam illorum que interiecta sunt media, inter ignem et aquam, que quasi prima mundani corporis fundamenta iecit Deus: et in ipsa expressione rerum habita est mentio specierum. Non illarum dico, quas logici fingunt non obnoxias Creatori; sed formarum, in quibus res prodierunt primo in essentiam suam,  et in humanum intellectum demum; nam hoc ipsum quod aliquid celum, aut terra dicitur, forme effectus est. Item produxit, inquit, terra herbam uirentem, et lignum tale uel tale : ut materie formas doceret esse concretas, et Deum, sicut herbe, ita et uiroris auctorem. Nam sine eo factum est nichil ; sed profecto quidquid ab uno principio est, unum numero est, ipsumque bonum, imo et ualde bonum, quoniam ab optimo est. uoluit enim Deus cuncta similia sui effici, prout natura cuiusque, ex diuine dispositionis decreto, capax bonitatis esse poterat: et sic facta sunt, approbante Deo, opifice rerum, cuncta que fecerat, ualde bona . Ergo si genera et species a Deo non sunt, omnino nichil sunt. Quod si unumquodque eorum  ab ipso est, unum plane, et idem bonum est. Si autem quid unum numero est, protinus et singulare est. Nam quod quidam unum aliquid dicunt, non quod in se, sed quod multa uiuat expressa plurium conformitate, articulo presenti non derogant: illud enim nec statim nec satis unum est, aut utique singulare est. Quantumlibet conformia sint opera Dei, omnia singularia sunt uicissimque discreta, »illo sic disponente, qui omnia creauit in numero, ad distinctionem, et pondere, ad generis dignitatem,« et mensura ad modum quantitatis certe, infinitam sibi reseruans in omnibus auctoritatem. Cetera enim omnia finita sunt. Omnis namque substantia, accidentium pluralitate, numero  subest. Accidens autem omne, et forma quelibet, itidem numero subiacet; sed non accidentium aut formarum participatione, sed singularitate subiecti. Habet itidem pondus suum, uel pro ueneratione forme, si substantia est, uel pro dignitate effectus, si sit forma. Hinc est quod hominem, in substantiis, ex forme reuerentia, brutis preferimus; quoniam rationalis est: et rationalitatem preponimus colori, eo quod facit rationale. Mensura uero in eo consistit, quod res omnis certa quantitatis lege finitur: ut nec accidens siue forma, rem subiectam; nec res subiecta, accidentis, aut forme modum excedat. Nam et color in toto diffunditur corpore, eiusque termino limitatur; et corpus ad coloris disponitur quantitatem, nec excedit, nec infra subsistit.  Sic et quodlibet accidens, in toto sui subiecto est totaliter, sed totius partialiter, si pro parte. Et quodlibet subiectum accidentis sui limitibus cequatur. Hoc idem de generibus et speciebus protestari non uereor. Quin mundo reclamante dicam, »quoniam a Deo sunt,« aut omnino nichil sunt. Clamat mecum et Dionysius Areopagita, et numerum, quo discernuntur, pondus quo statuuntur, mensuram, qua diffiniuntur omnia, Dei dicit imaginem: »Siquidem Deus sine numero numerus est, pondus sine pondere, sine quantitate mensura. In quo solo creata sunt omnia, que facta sunt, in numero, pondere et mensura.« Unde Augustinus: »Inuisibiles differentias inuisibilium, solus illo ponderare potuit, qui omnia in numero, pondere  et mensura disposuit, id est in se ipso, qui est mensura, omni rei modum prefigens; et numerus, omni rei speciem prebens; et pondus, omnem rem ad stabilitatem trahens,« id est terminans, et formans, et ordinans omnia. In operibus sex dierum in genere suo bona singula creata memorantur, nec tamen creationis uniuersalium mentio aliqua facta est; nec oportuit quidem, si essentialiter singularibus unita sunt, aut si Platonicum dogma obtineat. Alioquin unde esse habeant aut quando ceperint, nusquam memini me legisse. Ergo duntaxat intelliguntur, secundum Aristotelem, uniuersalia; sed in actu rerum nichil est quod sit uniuersale. A modo enim intelligendi figuralia hec, et licenter quidem, et doctrinaliter, nomina indita sunt.  Nam omne quod homo est, iste uel ille est, id est res singularis est; sed quia intelligi potest homo, ita quod nec iste intelligatur, nec ille, nec aliquid singularitate essentie unum; et secundum intellectum illud deliberari potest de re subiecta, id est actualiter exemplificari, ob intellectus communitatem, et tres que sic intelligi potest, etsi a nullo intelligatur, dicitur esse communis; res enim sibi conformes sunt, ipsamque conformitatem deducta rerum cogitatione, perpendit intellectus. Siquidem homo homini conformis est, in eo quod uterque est homo, etsi personalibus proprietatibus differant. Habet autem commune cum equo  quod uiuunt et sentiunt, scilicet quod animalia sunt. Illud itaque in quo conueniunt homines, nature forma similes, et solo numero  differentes, speciei censetur nomine. Quod autem diuersarum formarum quasi communis imago est, generis suscepit nomen. Ergo, ex sententia Aristotelis, genera et species, non omnino quid sit, sed quale quid quodammodo concipiuntur; et quasi quedam sunt figmenta rationis, se ipsam, in rerum inquisitione et doctrina, subtilius exercentis. Et hoc quidem fideliter quia, quoties opus est, agitationis sue manifestum in rebus producit exemplum. Sic et ius ciuile sua figmenta nouit: et disciplina quelibet ea, per que ipsius procedat usus, excogitare  non erubescit, sed propriis quodammodo figmentis gaudet. Gaudeant, inquit Aristoteles, species; monstra enim sunt; uel, secundum nouam translationem, cicadationes enim sunt; aut si sunt, nichil ad rationem.

Quod etsi de Platonicis ideis possit intelligi, habita tamen ratione equiuocationis, qua ens, uel esse distinguitur, pro diuersitate subiectorum, species et genera utrumque non sine ratione, esse dicuntur. Persuadet enim ratio, ut ea dicantur esse, quorum exempla conspiciuntur in singularibus, que nullus ambigit esse. Non autem sic dicuntur genera et species exemplaria singularium, ut, iuxta Platonici dogmatis sensum, forme sint exemplares, que in mente diuina intelligibiliter constiterint,  antequam prodirent in corpora · sed quoniam, si quis eius, quod communiter concipitur, audito hoc nomine, homo, aut quod definitur, cum dicitur homo esse animal rationale mortale, querat exemplum, statim ei Plato aliusue hominum singulorum ostenditur, ut communiter significantis aut definientis ratio solidetur. Possunt et monstra dici, quoniam inuicem res singulas monstrant, et monstrantur ab eis, fit enim nunc per priora, nunc per posteriora rerum manifestatio. Que autem communiora sunt, et priora quidem simpliciter, nam et in aliis intelliguntur; que uero singularia, posteriora. Sed plerumque que naturaliter priora sunt, et notitia simpliciter ignotiora sunt nobis. Namque solida, magis familiariora sunt sensibus;  que uero subtiliora, longius absunt. Ut enim, ait Aristoteles, punctum prius est linea, et simpliciter euidentius, sic et linea superficie, superficies soliditate, unitas numero, quoniam eius principium est: littera quoque, quam syllaba, et sic in aliis. Nobis tamen econtrario quandoque accidit; nam hec quidem, id est posteriora, magis quolibet: illa autem priora, magis subtili, et abundanti intellectu comprehendere est. Unde, licet per priora melius fiat assignatio posteriorum et disciplinabilius sit hoc ubique tentare; urgente tamen necessitate, ob impotentiam sensuum, priorum sepe fit per posteriora explanatio; ut, cum dicitur punctum linee, linea superficiei, superficies soliditatis, terminus esse. Item unitas principium numeri, momentum  temporis, orationis elementum. Sunt itaque genera et species exemplaria singulorum; sed hoc quidem magis ad rationem doctrine  quam ad causam essentie; procedit et hec monstruosa  figmentorum speculatio usque ad uentilationem singularium. Et cum quelibet substantiarum ex proprietatibus constet, quarum collectio eadem non reperitur in alio abstrahentis intellectus opera, per se rem quamlibet contemplatur. Cum enim Plato esse non possit informis, et expers loci, aut temporis, eum ratio quasi nudum, deducio respectu quantitatis, et qualitatis, aliorumque accidentium, simpliciter intuetur, et indiuiduum nominat. Sed  et hoc utique doctrinalis instantie, et subtilioris agitationis figmentum est. Nihil enim tale in rebus occurrit, tale quid tamen fideliter intelligitur. Hinc forte est illud in analyticis: »Aristomenes intelligibilis semper est, Aristomenes autem non semper,« quoniam corruptilis est. Et hoc quidem est singulariter indiuiduum, quod solum quidam aiunt posse de aliquo predicari. Plato enim Aristidis filius; nec quantitate ut atomus, nec soliditate ut adamas, sed nec predicatione, ut dicunt, indiuiduum est. Ego quidem opinionem hanc uehementer nec impugno, nec propugno; nec enim multum referre arbitror, ob hoc quod illam amplector indifferentiam in uicissitudine sermonum, sine qua non credo quempiam ad mentem auctorum fideliter  peruenire. Quid obest si, quemadmodum genus de specie uerum est, ita et Plato iste sensibilis de filio Aristidis uerus sit, si ei solus Plato est filius? Sicut enim homo animal, et ille est Plato. Hoc enim, ex opinione quorumdam, sensisse uisus est, Aristoteles in Analyticis, dicens: »Omnium que sunt, hec quidem sunt talia, ut de nullo alio predicentur uere uniuersaliter,« ut Cleon et Callias, et quod »singulare et sensibile, de his autem alia; nam et homo et animal uterque eorum est. Illa uero, ipsa quidem, de aliis predicantur, de his« autem, alia priora non predicantur. »Alia autem et ipsa de aliis, et de his alia: ut homo de Callia, et de homine animal.« Quoniam ergo quedam  eorum que sunt, de nullo nata sunt dici palam,  sane inepta uidetur hec distributio, nisi sensibile contingat predicari, non tamen de alio, nisi secundum accidens. Si enim nec de se, nec de alio, ut secundum accidens, predicatur, nec dicti ueritas, nec ratio constat exempli. Quod si nec subiici res sensibilis potest, Aristotelem nullus esse mentitum ambigit aut nugatum. Itaque hic, sicut et alibi, exsecutus est, quod decet liberalium artium preceptorem, agens, ut dici solet, Minerua pinguiori, ut intelligeretur; nec in generibus et speciebus hanc statuit difficultatem,  quam ipsi doctores nequeunt intelligere, nedum sufficiant aliis explanare. Ex hac Minerue pinguedine, dictum est illud in Topicis: Differentie omnes, aut species, aut indiuidua erunt, siquidem sunt animalia; nam unumquodque animalium, aut species est, aut indiuiduum. Similiter et illud Betii: »Omnis species est suum genus.« Nam omnis homo animal, omnis albedo color. Quid ergo prohibet, iuxta hanc licentie rationem, ea que sunt sensibilia, uel predicari uel subiici? Nec opinor auctores hanc uim imposuisse sermoni, ut alligatus sit ad unam, in iuncturis omnibus, significationem, sed doctrinaliter sic esse locutos, ut ubique seruiant intellectui, qui commodissimus est, et quem ibi haberi pre ceteris ratio exigit. Hoc  ipsum ergo quod dicitur predicari, ab adiunctis, plures significandi contrahit modos. Poterit tamen forte ubique aliquam quodammodo conuenientiam uel inherentiam designare.

Nam, cum sermo de sermone iungibilitatem quamdam terminorum uere affirmationis innuit, cum de re sermo dicitur predicari, ostenditur, quod ei talis nuncupatio aptatur. Rem uero de re predicari interdum notat, quoniam hoc est hoc, puta  Plato homo; interdum quoniam hoc participat hoc, utpote subiectum accidente. Nec erubesco confiteri quod res de re predicetur in propositione, etsi res in propositione non sit; cum hoc in mente mihi uersetur, quod res significetur predicato termino uere affirmationis, cuius subiecto aliqua de re agitur, aut res aliqua significatur. Itaque non aduersandum littere arbitror, sed amicandum, eique mos gerendus est, in admittenda licentioris uerbi indifferentia, nec ad omnem translationem, aut usurpationem dyscole, ut creditur, dictionis, lectorem, uel auditorem decet dentem exercere caninum.

Quod male fers, assuesce, feres.
Et plane ingratus est, et tam impudentis quam imprudentis ingenii, qui ad omnia, se docentis, uerba mouetur,  et ei in aliquo obtemperare detrectat. Sequamur ergo figuras auctorum, et »singula dicta pensemus ex causis dicendi;« inde enim fidelis sumenda est intelligentia. Sed et rei nomen latius pateat, ut possit uniuersalibus conuenire, que sic, auctore Aristotele, intelliguntur abstracta a singularibus, ut tamen esse non habeant, deductis singularibus: hoc enim, sicut ait, illa asserunt, qui genus unum numero esse dicunt. Id autem faciunt, qui formas solas ponunt; ideas scilicet, quas cum auctore suo Platone, quoties datur occasio, uehementer impugnat. Unde, licet Plato cetum philosophorum grandem, et tam Augustinum quam alios plures nostrorum, in statuendis ideis habeat assertores; ipsius  tamen dogma in scrutinio uniuersalium nequaquam sequimur: eo quod hic Peripateticorum principem Aristotelem, dogmatis huius principem profitemur. Magnum quidem est, et quod Betius in secundo commento super Porphyrium, minus arduum fatetur, tantorum uirorum diiudicare sententias; sed ei qui Peripateticorum libros aggreditur, magis Aristotelis sententia sequenda est; forte non quia uerior, sed plane quia his disciplinis magis accommoda est. Ab hac autem longissime uidentur abscedere, tam illi, qui genera et species, uoces esse constituunt, aut sermones, quam alii, qui premissis de rerum inuestigatione opinionibus, distrahuntur. Et quidem omnes ab Aristotele puerilius aut stolidius euagantur, quam Platonici, cuius sententiam  agnoscere dedignantur.

Hec opinor debere sufficere, quod nec fideliter cum Porphyrio, nec utiliter cum introducendis uersentur, qui omnium, de generibus et speciebus, recensent opiniones, omnibus obuiant, ut tandem sue inuentionis erigant titulum: cum hoc a proposito auctoris omnino dissideat, et »retundat ingenia auditorum,« et aliis articulis, eque necessarius scitu, locum inquisitionis esse non sinat.



LIBER TERTIUS.


 Anni fere uiginti elapsi sunt, ex quo me ab officinis et palestra eorum qui logicam profitentur, rei familiaris auulsit angustia, et consilium amicorum quibus non obtemperare non potui. Exinde, ut ex animi mei sententia uerum fatear, nec in transitu, uel semel dialecticorum attigi scripta, que, uel in artibus, uel in commentariis, aut glossematibus scientiam pariunt, aut retinent, aut reformant. Aliis namque, et non modo diuersis, sed aduersis fere occupationibus interim distractus sum; ut uix uel ad horam, et hoc quodammodo furtim, philosophari licuerit. Siquidem Alpium iuga transcendi decies, egressus Angliam; Apuliam secundo peragraui; dominorum et amicorum negotia in Ecclesia Romana sepius gessi, et emergentibus uariis causis  non modo Angliam, sed et Gallias multoties circumiui. Ad hec, cura rei familiaris, sollicitudinum concursus gerendorum instantia, litteris dare operam non sinebant. Unde me excusatiorem habendum puto in his, que obtusius et incultius a me dicta lector inueniet. Ariditas enim lingue, torpor sensuum partim premissis, partim curialibus nugis ascribenda sunt, partim aduersarii dolo et impudentie, qui instantia peruicaci prouocauit incautum, et utcunque respondere cegit inuitum. Mihi itaque illud ethicum facit

Omnia fert etas, animum quoque; sepe ego longos
Cantando puerum memini me condere soles:
Nunc oblita mihi tot carmina, uox quoque Merim
Iam fugit ipsa.  
Nonne ergo mecum inique agitur, si illa iuuenilis exigatur agilitas, si alacritas feruentis ingenii, si memorie fides in tanto tumultu rerum, et etate, circa seria duntaxat occupata, nisi quatenus aut infirmitas carnis, aut negligentia spiritus ex his suborta, per fomitem peccati, malitia serietatem minuit aut exstinguit? Utique sicut uirtus, que annos preuenit, sic et illa, que deficientes non deserit, acceptatur. Insignem fecit Ascanium leo immanis prostratus a puero, et accessit Entelli titulis, emerito seni cedens triumphis inclytus Dares: »Gloriosissimum enim est, si uirtuti natura cedere uideatur.« Ego autem iam emeritus et tam etatis  quam professionis, aut ordinis priuilegio, si iura procederent, tutus, quodammodo protrahor ad arenam, et deserta et desueta cogor instaurare certamina. Conditio dura et dira mihi proponitur, ut aut conflictum ineam, quod non expedit; aut, quod omnino perniciosum est, uictus confessione, turpi mendacio acquiescam. Turpitudinem itaque malui declinare; cui aut soli, aut pre ceteris, philosophantis propositum aduersatur. Et quia propriis  non abundo, amicorum omnium iaculis indifferenter utor. Non enim, more cetaneorum nostrorum, domestica negligo instrumenta; sed ea tanto familiarius apprehendo, quanto ea certius noui esse fidelium munera amicorum. Rerum enim ueritas permanet incorrupta, nec unquam, quod in se uerum est, attestatione noui auctoris euanescit. Quis autem, nisi insulsus, aut ingratus, propositum habebit authenticum, eo quod illud Coriscus Brisso protulit, aut Melissus, eque omnes ignoti, nisi quatenus ab Aristotele exempli gratia, nominati sunt? Et illud idem reprobabit, eo quod a Gilleberto, Abelardo, et Adam nostro, sit prolatum? Utique non sum ex eis, quia bona temporis sui oderunt, et cetaneos suos inuideant commendare posteritati.  Nemo nostrorum, quem nouerim, asseruit quoniam non est contradicere, aut quod moueri non contingit, aut stadium pertransire, aut quia terra mouetur, quoniam omnia secundum Heraclitum moueri contingit; qui, sicut ait Martianus:

. . . Ardet dum totus in igne est,
Ex quo omnia primordialiter composita esse contendit. Et he quidem accepte sunt opiniones ueterum, eo ipso quod ueteres: et nostrorum longe probabiliores et fideliores, eo quod nostrorum sunt, reprobantur. Dicat unusquisque quod sentit. Ego hoc ab inuidia plerumque arbitror prouenire, cum unusquisque in eo sue reputet derogatum, in quo aliquid laudi collatum est aliene. Ast ego propriam gloriam non affecto, sed illius a quo est quidquid in me, uel in aliis bonum  est. Et illorum honorem desidero, qui mihi contulerunt modicum illud quod scio uel opinor, quoniam academicus sum, idemque mei profectus non erubesco laudare auctores. Ut enim ait Plinius: »Boni ingenii laudabilis indoles est, per quos profeceris, confiteri.« Illi quoque qui hoc ipsum nunc in me carpunt, quandoque, auctore Deo, bonorum laudabuntur auctores, quia eos uirtutis manet gloria, et beneficio temporis, ceuorum inuidia euanescet. Ergo procedat oratio, et que antiquate occurrent memorie de adolescentie studiis, quoniam iucunda etas ad mentem reducitur, compendiose percurrat qui pre ceteris, et qualiter legendi sunt alacri commemoratione reuoluens. Que uero  pretermissa, aut uitiose dicta fuerint, obliuioni, tempori et occupationibus imputentur.



CAP. I. Quomodo Porphyrium legi oporteat, et alios auctores.

Equidem ex animi mei sententia, sic omnem librum legi oportet, ut quam facillime potest, eorum, que scribuntur, habeatur cognitio Non enim occasio querenda est ingerende difficultatis, sed ubique facilitas generanda. Quem morem secutum  recolo Peripateticum palatinum. Inde est, ut opinor, quod se ad puerilem de generibus et speciebus, ut pace suorum loquar, inclinauit opinionem: malens instruere et promouere suos in puerilibus, quam in grauitate philosophorum esse obscurior. Faciebat enim studiosissime, quod in omnibus precipit fieri Augustinus, id est »rerum intellectui seruiebat.« Itaque sic Porphyrius legendus est, ut sermonum, de quibus agitur, significatio teneatur, et ex ipsa superficie habeatur sensus uerborum; sic enim satis introductorius erit, et facili breuitate conspicuus. Sufficiat ergo introducendo nosse, quia nomen generis multiplex est, et a prima institutione significat generationis principium, id est parentem a quo, uel locum in quo quis genitus est.  Unde Polynices ab Adrasto genus interrogatus, ait utrumque complectens,

Cadmus origo patrum, tellus Mauortia Thebe. 
Deinde hinc translatum est, ad significandum id quod de differentibus specie in quid predicatur. Item et species multipliciter dicitur; nam ab institutione formam significat, que in lineamentis membrorum consistit: unde et speciosus, idem est formoso. Hinc autem sumptum est, ad significationem eius, quod, inquit, de differentibus numero predicatur. Unde constat nomina hec, non esse secunde impositionis, sed cum prime sint, ex translatione deuocari ad aliam significationem. Quod quia non ornatus, sed necessitatis causa, contingit,  equiuocationi comparatur. Tertiam eiusdem apponit Betius significationem, dicens, formam substantialem speciei, puta humanitatem, hominis speciem appellari. Sed hanc subtilem speciem nominat, et ex industria asserit, a Porphyrio pretermissam, ne nimia grauitate introducendorum animos retardaret. Quid ergo sibi uoluit qui non modo hanc contra consilium auctoris, sed quidquid aliud excogitari potest, adiiciunt? Hoc credo appetunt, ut uideantur multa scire et benedixisse, cum id egerint, ut minus fuerint intellecti. Idem fiat in differentia, proprio et accidente. uocabulorum simpliciter aperiantur significationes, apprehendatur illa, que proposito congruit, per descriptiones certissimas, deinde singulorum sequantur  diuisiones. Postremo differentie singulorum ad singula, sicut occurrunt, in superficie assignentur: et Porphyrium perlegisti.

Littera enim suauiter excutienda est, et non more captiuorum acerbe torquenda, donec restituat quod non accepit. Porro austerus nimis et durus magister est, tollens quod positum non est, et metens quod non est seminatum, qui Porphyrium cogit soluere, quod omnes philosophi acceperunt; cui satisfactum non est, nisi libellus doceat, quidquid alicubi scriptum inuenitur. Plane ueritas est amica simplicitati; et »qui indebitum exigit, quod debitum erat accipere, sepissime demeretur.« Quidquid autem littere facies indicat, lector fidelis  et prudens interim ueneretur ut sacrosanctum, donec ei alio docente, aut Domino reuelante, ueritas plenius et familiarius innotescat. Quod enim unus fideliter et utiliter docet, alter eque fideliter et utiliter dedocet. Siquidem recte docentis officium pro ratione temporis et persone, quod cuique nouerit expedire, dispensat. Nam Porphyrius, corpus asserit esse genus hominis, quoniam et animalis. Aristoteles autem hoc dedocet, et eorum purgat errorem, qui genus secundum quid opinantur de specie predicari; non enim secundum quid de specie predicatur. Ex quo palam est, uisibile aut sensibile, non esse genus animalis, predicantur enim secundum quid, id est secundum corpus, non animam: quare, inquit, corpus non erit genus  animalis, eo quod pars est. Nullo enim modo pars de toto predicatur: ita quidem, si locutio propria; nam in figuratis nichil prohibet. Tradunt utique grammatici, tropum locutionis esse, qui Synecdoche appellatur, et nomen totius, parti, et itidem partis nomen, toti attribuit; res enim, dignioris aut notioris partis, plerumque suscipit nomen. Unde homo, qui ex anima constat et corpore, et sicut Cicero, Apuleius, et quod maius est, Hieronymus, Augustinus et multi alii, tam nostrorum quam gentilium, testantur, non magis est corpus quam anima, sed quodammodo minus corporis censetur nomine secundum publicum usum, quoniam pars illa euidentior est, et sensibus notior; eque tamen uerum est, sed a solis philosophis recipitur,  ipsum esse animam. Nec tamen ob hoc, esse incorporeum sequitur; quoniam, ut aiebat Abelardus, negatio uehementior est. Figuratiue quoque locutionis progressum inhibebat; eo quod figuras non licet extendere, que ipse non recipiuntur, nisi cum expedit. Nullum autem genus figuraliter aut translatiue, de specie predicatur, semper enim, et proprie uerum est de omni eo, cuius est genus. Si quid autem, non modo in Porphyrio, sed in quauis scripturarum, intellectu difficilius occurrit, non statim deterreat legentem, aut audientem, sed precedat; quia se inuicem interpretantur auctores, et singule scripture, uicissim sunt indices aliarum, unde legentem, plurima, aut nulla, aut paucissima latent.



CAP. II. De categoriarum utilitate et instrumentis.


Categoriarum liber Aristotelis, elementarius est, et accedentis ad logicam quodammodo infantiam excipit; tractat enim de sermonibus incomplexis, in eo quod rerum significatiui sunt, quo nichil prius est apud dialecticum. Premittit autem de equiuocis, uniuocis et denominatiuis, quoniam eorum notitia definienti, diuidenti et colligenti plurimum necessaria est. Siquidem equiuocatio multos inducit errores, si lateat, et negotiantes impedit, si unus nesciat quo ferat alius intellectum. Manifestato autem, ut ait Aristoteles, quot modis dicatur, et ad quid ferens ponat, ridiculosus uidebitur interrogans, si non ad hoc sermonem faciat. Utilis  autem et ad non paralogizari, et ad paralogizare. Scientes enim quoties dicitur, non paralogizabimur; sed sciemus si non ad idem sermonem faciat, qui interrogat, et ipsi interrogantes, poterimus paralogizare, semper quidem, si eorum que multipliciter dicuntur, alia fuerint uera, alia falsa: nisi et his qui respondet nouerit quoties dicitur. Uniuocorum quoque et denominatiuorum, adeo necessaria est cognitio, ut hec tria scilicet equiuoca, uniuoca et denominatiua, asserat Isidorus categoriarum instrumenta; siquidem, quecunque predicantur, aut equiuoce, aut uniuoce, aut denominatiue, suis applicantur subiectis. Aequiuoce quidem, si non eodem sensu; uniuoce, si eodem; denominatiue, si non prorsus eodem, nec prorsus  alio, sed adiacente sibi uicinitate quadam intellectu uerborum, sicut manente conformitate uocum. Sic a bonitate bonus, a fortitudine fortis dicitur, ut ex ipsa uerborum forma perpendatur quodammodo adiacens intellectus. Unde ex opinione plurium, idem principaliter significant denominatiua, et ea, a quibus denominantur; sed consignificatione diuersa aiebat Bernardus Carnotensis, quia albedo significat uirginem incorruptam; albet, eamdem intreuntem thalamum aut cubantem in toro; album uero, eamdem, sed corruptam.

Hoc quidem quoniam albedo, ex assertione eius, simpliciter, et sine omni participatione subiecti, ipsam significat qualitatem; uidelicet coloris speciem, disgregatiuam uisus. Albet autem, eamdem  principaliter, etsi participationem persone admittat. Si enim illud excutias, quod uerbum hoc, pro substantia significat, qualitas albedinis occurret, sed in accidentibus uerbi, personam reperies. Album uero, eamdem significat qualitatem, sed infusam commistamque substantie, et iam quodammodo magis corruptam. Siquidem nomen ipsum pro substantia subiectum albedinis, pro qualitate, significat colorem albentis subiecti. uidebatur etiam sibi tam de Aristotele, quam de multorum auctoritatibus niti. Ait enim, album nichil aliud significat quam qualitatem. Multa quoque proferebat, undique conquisita, quibus persuadere nitebatur, res interdum pure, interdum adiacenter  predicari, et ad hoc denominatiuorum scientiam perutilem asserebat. Habet hec opinio, sicut impugnatores, sic defensores suos. Mihi pro minimo est ad nomen in talibus disputare, cum intelligentiam dictorum sumendam nouerim ex causis dicendi. Nec sic memoratas Aristotelis, aliorumue auctoritates interpretandas arbitror, ut trahatur istuc, quidquid alicubi dictum reperitur. Nam apud eumdem motus de animali, uigilatio de bipede, astruitur predicari: et sic plura. Alioquin analyticorum exempla, non recte procederent, et apud eumdem: quod si cecitas et cecum esse, idem essent, de eodem predicarentur. Nunc autem homo, cecus dicitur; cecitas uero, minime. Non est itaque ex leui occasione uerbi, menti auctorum preiudicandum,  que ex circumstantia sermonis pensanda est. Non enim omnis dictio semper eodem formatur schemate. Plane denominatiua, non eumdem his a quibus denominantur, intellectum significant, nec in eamdem rem descendit animus his auditis, nec eorumdem appellatiua sunt; a se enim inuicem plerumque remouentur, et ad ea sequitur contradictio. Interdum tamen se patienter admittunt, et de eodem simul, uel de se inuicem predicantur denominatiue coniugata. Nam et bonitas bona, una unitas dicitur. Regulare tamen est, ut ad ea sequatur contradictio, quod tamen ex causa consignificationis magis, quam significationis asserunt euenire. Et hoc quidem probabiliter: an satis uere, diiudicent periti. Nam ad ea, que idem significant,  ex causa significationis duntaxat, sequitur contradictio. Singularis enim numerus positus eiusdem nominis pluralem tollit, ut si quid homo est. Illud homines non est. Nihil equidem refert, unde proueniat, cum eo tendat dialectices tota intentio, ut sermonum uim aperiat, et ex eorum predicatione, examinandi ueri et statuendi, scientiam assequatur. Hoc agit, siue diuidat, siue definiat, siue colligat, siue ea, que fuerint collecta, resoluat. Ergo denominatiua, significant quodam modo qualia ex aliquibus, illa uero, a quibus denominantur, notant a quibus qualia. Nam fortitudo significat, ex quo quis fortis; fortis autem, qualis quis ex fortitudine: unde et fortitudinis dicitur nomen, non ut cuius, sed ut ex quo; indicat enim causam.  Hinc est illud Gregorii: »Angelus nomen officii est, non nature,« siquidem ex officio est, sed persone, significatque, ut dictum est, quodammodo quale quid illo ministret officio. Plura sunt ad hunc modum, ut consul, dignitatis; studiosus, uirtutis: Platonicus, Socraticus, professionum sunt nomina; predictas itaque res significant. Ex quo liquet quoniam significare, sicut et predicare, multipliciter dicitur; sed quis modus familiarissimus sit, discernere palam est. Inde est quod iustus, et similia, passim apud auctores, nec dicuntur iustum, nunc iustitiam significare, uel predicare. Sed aut omnino non conuertitur, aut rarissime inuenitur; si tamen hoc alicubi, quod iustitia iustum  significet, aut predicet. Betius autem in libro De Trinitate: »Cum, inquit, dico Deus iustus est, qualitatem uideor predicare; sed predico substantiam, imo, eam que est supra substantiam.« Quare, inquam, qualitatem uidebitur predicare, si hoc nomen iustus non predicet qualitatem. Tale est illud Aristotelis, qualitatem significant, ut album; quantitatem, ut bicubitum. Sic utique quia dantur a qualitate uel quantitate, ita et qualitatem predicant, quam apposita demonstrant inesse subiectis: interdum dicuntur significare qualia, quoniam appositione sua declarant qualia sint subiecta. Sed hec a se, si sit benignus interpres, non multum distant, etsi audito albus intelligatur in quo albedo; cum autem albedo dicitur, non intelligatur  in quo talis color, sed potius color faciens tale. Illud uero quod audita uoce concipit intellectus, ipsius familiarissima significatio est.



CAP. III. Que sit predicamentorum conceptio, et quibus contenta sit sobrietas philosophantium.

Quia ergo aut equiuoce, aut uniuoce, aut denominatiue, ut sequantur indifferentie rationem, singula predicantur; ipsaque predicatio quedam ratiocinandi materia est, predicamentorum premissa sunt instrumenta, que negotiantium ex arte operam impediunt, aut promouent, aut procurant; nam multiuoca, et diuersiuoca, que Betius adiicit, magis ad grammaticam pertinent. Multiuoca autem sunt, cum in eiusdem rei intellectum et nominationem, plura uerba concurrunt: ut ensis, mucro, gladius.  Diuersiuoca, que sensu et uoce diuersa sunt: ut homo, lapis. Rationem uero indifferentie, quam semper approbamus, liber iste commendat pre ceteris, etsi ubique diligenter inspicienti, manifesta sit. Agit enim nunc de significantibus, nunc de significatis, aliorumque doctrinam facit nominibus aliorum. Sunt qui librum istum, quoniam elementarius est, inutilem fere dicunt, et satis esse putant ad persuadendum, se, in dialectica disciplina et apodictica, esse perfectos, si contempserint uel ignorauerint illa, que in primo commento super Porphyrium, antequam artis aliquid attingatur, docet Betius prelegenda. Longe mihi alia mens est, nec uideo quomodo, sine isto, quis magis possit esse logicus, quam sine litteris litteratus. Hinc enim  quid in rebus singulare, quid uniuersale, quid substantia, quid accidens, quid in sermonibus equiuoce, quid uniuoce, quid denominatiue dicatur, conspicuum est. Hinc incomplexorum significatio innotescit, hinc rectissime inuestigationis docetur modus, hinc ad notitie perfectionem prima et dilucida patet uia. Siquidem ad habendam perfectam cuiusque rei notitiam, Peripatetice discipline, que in inuestigatione ueri laborat, pre ceteris uidentur ista sufficere. Primo quidem nosse de aliquo an sit; deinde, quid, quale, quantum, ad aliquid, ubi, quando sit, quomodo situm, quid habeat, faciat, patiatur.

Nouissima speculatio est in singulis quare sit; et que iam non modo ad angelicam perfectionem, sed  ad diuine maiestatis prerogatiuam accedit; ei namque soli rerum omnium causa innotuit cuius uoluntas omnium primeua causa est, et qui quatenus uoluit, singulis, cur ita sit, uoluit reuelare: »Omnia namque ad plenum nosse, diuina; in nullo labi, angelica; in plurimis bene sentire, humana perfectio est.« Cumulus itaque scientie, in hoc duodenario solidatur. Inuestigatio philosophica, undenarii sobrietate contenta est; et, si ultra progreditur, profectum suum gratie ex magna parte ascribit. Nam pulsantibus aperit gratia, et uoluntatem suam, que originalis omnium causa est, reuelat Dominus his, qui ex toto corde querunt eam. Porro logicus decem institutionis sue elementa cognoscit, et cum in his plene fuerit educatus, in  parte contradictionis aduersarium pergit ex intentione plenius conuincere. He ergo, que dicuntur naturales, et quodammodo elementares sunt, preiacent questiones, scilicet, quid, quantum, quale, etc.

Et exinde, cum in his gymnosophiste fuerint instituti, contradictionem formant, eamque, ut dici solet, in arcto campo distrahentes, ad reprimendam partem oppositam, rationis sue nituntur aculeis, tendit enim quisque euacuare, quod apud alium statutum est. Sed quia naturalium prima est inquisitio, in ipsa primo decem predicamenta formata sunt, excogitatique sermones, quibus de his, que primo occurrunt sensui aut intellectui, qualia sint corpora aut spiritus, quid, quantum et quale esset,  aut secundum ceteras questiones naturaliter procedentes, declaretur unumquidque eorum. Unde et predicamenta dicta sunt, siue in sermonibus, siue in rebus, decem genera predicabilium, que sic ad singulares indiuiduasque substantias applicentur, que de ipsis iudicent quid sint, quantum, quale, ad aliquid, ubi, quando, situm, quid habeant, faciant aut patiantur. Primum itaque predicamentum est in his, que de aliqua substantiarum indicant quid sint. Secundum in his que quantum, tertium ad aliquid, quartum quale, quintum ubi, sextum quando, septimum situm esse, octauum habere, nonum facere, decimum pati. Et hec quidem sic multiplicata sunt, quoniam apud philosophos maxime uigebat speculatio corporalium, cum ante Zenonem, aut nullus,  aut pauci admodum, aliquid de anima, aut spiritibus incorporeis recte senserint. Hic enim est, sicut Hieronymus auctor est, qui immortalitatem tradidit, animarum. Utique situm esse, et quedam alia, uix congrue poterunt spiritibus applicari, quoniam hec predicamenta, pro parte corporibus precipue addicta sunt. Prima itaque contemplatio, et quodammodo naturaliter philosophantium, uersatur in speculatione substantiarum, sequens autem, mathematica est, imitaturque naturam. Unde mathemathicus ab antiquis dictus est »simia naturalium philosophorum.« Sicut enim nature scrutator, inquirit de Cleonte, aut Callia, quid sit, aut qualis, aut quantus, sic mathematicus, cum substantiam  eius abstraxerit, inquirit de ea quid sit, aut qualis, aut quanta, et deinceps, naturalium more philosophorum, ad ulteriora progreditur. Sed apud eos, qui purioris philosophie uigent acumine, pridem receptum est, secunde mathesi locum non esse, ne philosophicus labor procedat in infinitum, et semper uagetur inquisitio, que semper tendit ad finem. Utique iam spoliatus omnino amplius nudari non potest, et siue formam a materia abstraxeris, siue materiam subduxeris forme, superfluus erit exinde labor, aut circumstantiis et proprietatibus, quas non admittit, uestire formam, aut quas illa non habet, spoliare materiam. Ergo quidquid ultra tentatur, non constitutio nature, sed figmentum animi est, subtilitate mathematica laborantis. Cum enim  queritur quid est albedo, et respondetur color talis, quidquid ei ad subsistentie discretionem adiicitur, aut effectum redolet, et sic substantie obnoxium est, aut potestatem sapit, cuius forte operatio nondum est. Quod si processerit inquisitio, ut queratur quanta, aut ubi sit ad corporalium diuerticula fugiendum est. Unde pauciores illos credo peragrasse philosophos, qui nature arbitrio mathematicum per omnia cequant: opinantes in aliis inueniri hec genera predicamentorum, que in corporibus et spiritibus manifesta sunt. Omnia ergo genera speciesque substantiarum, et qualitatum, aliorumque, primo ingerunt predicamento, quoniam appositione generis speciei prime satisfit questioni, id est declaratur de aliquo quid ipsum sit. Deinde pro  genere questionum sequentia disponunt. Hoc quidem ab Aristotele uidetur alienum, ait enim: manifestum quoniam quidquid est, significat quandoque quidem substantiam, quandoque autem quale, quandoque aliquid aliorum predicamentorum; nam, quando posito homine, dixerit ipsum hominem esse uel animal, et quid est dicit, et substantiam significat. Quando uero posito albo colore, quod positum est, dixerit colorem esse, quid est, dicit, et quale, significat. Sic posita cubitali magnitudine, si dixerit eam esse magnitudinem, quid est, dicit, et quantum significat. Similiter autem et in aliis, unumquodque enim talium, siue idem de eodem dicatur, siue genus, de hoc quid est significat; quando autem de alio, non quid est significat, sed quantum,  aut quale, aut aliquid aliorum predicamentorum. Equidem non hic uidetur auctor exprimere, quod in eodem predicamento, etsi eumdem modum habeant predicandi, sint omnia genera, aut quod nouem genera accidentalium rerum non predicentur de substantiis, aut quod eodem modo predicentur de subiectis et de contentis suis.

Isidorus, Alcuinus, et quidam alii sapientum, omnia alia de primis substantiis asserunt predicari, et sententiam plenissimam decem predicamentorum absolutione perficiunt, ut in hoc eorum patet exemplo: »Augustinus, magnus orator, filius illius, stans in templo, hodie infulatus, disputando fatigatur.« Perfecta enim sententia est, et subiecti, id  est illius de quo agitur, substantiam, qualitatem et quantitatem, cum ceteris, indicat; etsi forte minus proprium dederit quantitatis exemplum. Utique sicut primam substantiam, suis informatam accidentibus, parens omnium natura creauit, sic et singularia accidentia, quibus eadem informatur, substantiis singularibus concreauit. Ea uero que intelliguntur a singularibus abstracta, qualia sunt secunde substantie, ut dictum est, quedam ex ratione probabili, animi figmenta sunt. Et quidem sicut in substantiis he prime dicuntur, que reuera substantie sunt, et singularitate essentie accidentibus subiacent; ille uero secunde, que ex conformitate singularium intellectu non casso concipiuntur; sic et prime, ratione proportionis, possunt dici quantitates  et qualitates, que primis singulariter insunt, et secunde quantitates, et sic in aliis, que a singularibus quadam ratione similitudinis, abstrahuntur. Constat autem, ut ait Isidorus, appellatas esse categorias, eo quod non possunt nisi ex subiectis agnosci. Unde et predicamenta recte nominantur, eo quod rebus presentibus, quas constitutio nature ostendit, dicata, id est addicta sunt. Dicare siquidem, addicere est, iuxta illud uirgilii:

Connubio iungam stabili propriamque dicabo. 
Sic autem addicta sunt aliis, ut agnosci nequeant sine illis. Nam, ut premissum est, si phantasie rerum uoluantur in mente, inanis est conceptio, si exemplum eius inueniri non potest in re subiecta.  Siquidem »uniuersitas singularium, historia nature est, a qua eximitur,« quidquid in rebus actualiter nequaquam inuenitur. Et quoniam agnoscuntur ex subiectis, talia sunt, ut ait Betius, predicata, qualia subiecta permiserint. Unde uirtus predicamentorum, que in operibus nature uiget, circa diuinam excellentiam euanescit. Illuc enim tracta uerba mutantur omnino, aut falsa sunt; multiplicatur et labor cum errore eorum, qui uim predicamentorum extendunt ad omnia, et fines naturalium excedentes, subuertunt integritatem artis, dum regulas non patiuntur suis generibus limitari. Omnis enim regula, et uniuersitas omnis, alicui generi accommodata est, cuius ambitum si lasciuiendo excesserit, illico uitiatur. Profecto rerum  predicamentalium, et sermonum, perutilis est notitia et euidens ab Aristotele disciplina, uniuersa describit, diuidit et docet que ueniant ad comparationem, que susceptibilia contrariorum sint, que sint, quorum contraria, que totius contrarietatis ignara: exemplum relinquens posteris quo ad ueri notitiam compendiosissime peruenitur. Et quia multiplicitas sermonum, plerumque intelligentiam claudit, quoties dicatur unumquodque docet esse querendum. Eo enim pertinet, quod in oppositis, et his, que prius aut simul, dicuntur et in speciebus motus, et huiusmodi modis librum expleuit. Nihil enim utilius ad scientiam, aut uictoriam, distinctione eorum, que multipliciter proferuntur. Contingit  autem tractu temporis, et acquiescente utentium uoluntate, multiplicitatem sermonum nasci, itemque exstingui. Nam apud Aristotelem »cultellus acutus, anguli acuti,« esse significabat, cum modo potius uideatur indicare facile secantis acumen, sic enim dicitur: »gladius bis acutus,« quoniam utrinque facile secat. Quamuis et hoc perspicacius intuenti ab acumine angulorum appareat euenire, corpus enim acutissimum est, ubi in angulo acutissimo ceunt superficies eius. Nam si obtusus superficierum ceuntium fuerit angulus, et corpus obtusum esse in aliquo multiplicius dicitur, quam Aristotelis tempore diceretur, et que tunc uerba aliquam, nunc forte nullam habent significationem, siquidem

 Multa renascentur que iam cecidere, cadentque,
Que nunc sunt in honore uocabula, si uolet usus,
Quem penes arbitrium est, et ius, et norma loquendi; 
sed plane magis dedocent quam erudiunt, qui in hoc libello legunt uniuersa, et eum breuitate sua contentum esse non sinunt. Quidquid alicubi dici potest hic congerunt quibus grauior esse uidetur confessio, quam ignorantia ueri. Deridebat eos noster ille Anglus Peripateticus Adam, cuius uestigia sequuntur multi, sed pauci prepediente inuidia profitentur, dicebatque se aut nullum, aut auditores paucissimos habiturum, si ea simplicitate sermonum et facilitate sententiarum dialecticam  traderet, qua ipsam doceri expediret. Habui enim hominem familiarem assiduitate colloquii, et communicatione librorum, et quotidiano fere exercitio super emergentibus articulis conferendi. Sed nec una die discipulus eius fui, ei tamen habeo gratias, quod eo docente plura cognoui, plura ipsius, quoniam aliud ratione consulta preelegeram, ipso arbitro reprobaui. Itaque hic, sicut ubique, facilitati arbitror seruiendum. Neque hec omnia eo prelibaui proposito, ut ubique dicantur; sed ne sileantur ubique, que alicubi dici expedit, librum commendaui. Nec penitet, quoniam reuera commendabilis est. Ceterum si plus iusto caritati indulgeatur, que ad prima artis elementa studiosius rudes et detrectantes inuitat,

 . . . . . Sic pueris olim dant crustula blandi
Doctores, elementa uelint ut discere prima: 
et quia ei a plerisque amplius derogatur, eo uehementius commendatur; ut enim ait Aristoteles: »omnino insistenti omnino est aduersandum.«



CAP. Iu. Que sit conceptio et utilitas Periermeniarum, uel rectius Periermenias.

Liber Periermeniarum uel potius Periermenias, ratione proportionis syllabicus est, sicut predicamentorum elementarius; nam elementa rationum, que singulatim tradit in sermonibus incomplexis, iste colligit et in modum syllabe comprehensa producit ad ueri falsique significationem. Tante quidem  subtilitatis est habitus ab antiquis, ut in preconium eius celebratum ferat Isidorus, quia Aristoteles quando Periermenias scriptitabat, »calamum in mente tinguebat.« Ceterum  quidquid in isto docetur libro, compendiosius et manifestius poterit quilibet doctorum, quod et multi faciunt, excepta reuerentia uerborum, in doctrinalibus parare rudimentis, quas introductiones uocant: uix est enim aliquis, qui hec ipsa non doceat, adiectis aliis, non minus necessariis. Hoc utique, quia sine his, artis scientia comparari non potest. Percurrunt itaque quid nomen, quid uerbum, quid oratio, que species eius, que uires enuntiationum, quid ex quantitate sortiantur, aut qualitate, que determinate uere sunt  aut false, que quibus equipolleant, que consentiant sibi, que dissentiant, que predicata diuisim, que coniunctim predicentur, aut conuersim, et que non: item que sit natura modalium, et que singularium contradictio. In his autem articulis operis huius precipue summa consistit, habetque sicut sententiarum subtilitatem, ita non mediocrem difficultatem uerborum. Utrisque uero habenda est gratia, quoniam et sensus erudiunt, et uerba exercent. Preterea reuerentia exhibenda est uerbis auctorum, cum cultu et assiduitate utendi, tum quia quamdam a magnis nominibus antiquitatis preferunt maiestatem, tum quia dispendiosius ignorantur, cum ad urgendum aut resistendum potentissima sunt. Siquidem ignaros in modum turbinis  rapiunt, et metu perculsos exagitant, aut prosternunt; inaudita enim philosophorum uerba tonitrua sunt. Licet itaque modernorum et ueterum, sit sensus idem, uenerabilior est uetustas. Dixisse recolo Peripateticum Palatinum, quod uerum arbitror, quia facile esset aliquem nostri temporis librum de hac arte componere, qui nullo antiquorum, quoad conceptionem ueri, uel elegantiam uerbi, esset inferior, sed ut auctoritatis fauorem sortiretur aut impossibile, aut difficillimum. Hoc ipsum tamen asserebat maioribus ascribendum, quorum floruerunt ingenia, et inuentione mirabili pollentes, laboris sui fructum posteris reliquerunt. Itaque ea, in quibus multi sua tempora consumpserunt,  in inuentione sudantes plurimum, nunc facile, et breui, unus assequitur; fruitur tamen etas nostra beneficio precedentis, et sepe plura nouit, non suo quidem precedens ingenio, sed innitens uiribus alienis, et opulenta doctrina Patrum.

Dicebat Bernardus Carnotensis nos esse quasi nanos, gigantium humeris incidentes, ut possimus plura eis et remotiora uidere, non utique proprii uisus acumine, aut eminentia corporis, sed quia in altum subuehimur et extollimur magnitudine gigantea. Et his facile acquieuerim, quia artis preparatitia et multos articulos ueritatis tradunt artium preceptores, etiam in introductionibus suis, eque bene antiquis, et forte commodius. Quis enim contentus  est iis, que uel Aristoteles in Periermeniis docet? Quis aliunde conquisita non adiicit? Omnes enim totius artis summam colligunt, et uerbis facilibus tradunt. uestiunt enim sensus auctorum quasi cultu quotidiano, qui quodammodo festiuior est, cum antiquitatis grauitate clarius insignitur. Sunt ergo memoriter tenenda uerba auctorum, sed ea maxime que plenas sententias explent, et que commode possunt ad multa transferri, nam et hec integritatem scientie seruant, et preter hoc a se ipsis tam latentis quam patentis energie habent plurimum. Sunt autem pleraque, que si a suis auellas sedibus, aut nichil, aut minimum sapiunt auditori, qualia fere sunt omnia analyticorum exempla, ubi littere ponuntur pro terminis, que,  sicut ad doctrinam proficiunt sic tractata, alias inutilia sunt.

Regule quoque ipse, sicut plurimum uigoris habent a ueritate doctrine, sic in commercio uerbi minimum possunt, nam quod dicitur in toto esse alterum alteri, uel in toto non esse, et uniuersaliter aliquid de aliquo predicari, uel ab aliquo remoueri, idem est. Frequens tamen usus est alterius uerbi, et alterius fere intercidit, nisi quatenus ex condicto interdum admittitur. Fuit fortasse tempore Aristotelis utriusque usus celebrior, sed nunc pre altero uiget alterum, quoniam ita uult usus. Sic et in eo quod dicitur contingens, aliquatenus derogatum est ei, quod apud Aristotelem obtinebat. Iam enim nequaquam contingens possibili comparatur,  hoc tamen in tractatu modalium sensisse uisus est. Licet enim possibile est albere gentem Aethiopum, speciemque cygnorum nigrescere, neutrum tamen contingens est. Quod si hec quis, quoniam possibilia sunt, contingere opinatur, hoc in publico predicet, Aristotelis auctoritate deducta, et plane, renitente publice suasionis usu, aut insanis uidebitur assidere, aut certe parum sobrius esse. Sed ut ad alium migremus sensum, quo contingens non cequatur quidem, sed circumscribitur a possibili, quoniam minus est, et hic illi usui derogatum esse uidebimus. Nam ut ait in Analyticis Aristoteles: »Contingere, et contingens« est, quo non existente necessario, posito autem esse, nichil erit  propter hoc impossibile. Hec autem significatio contingenti deducit quidem necessarium, sed alias possibili cequatur. Sed neque ista iam obtinet. Siquidem Hobinellum regnare non est necessarium, neque eo posito quidquam erit propter hoc impossibile; si uero contingens esse regnare Hobinellum dicas Wintone, non tibi quis facile acquiescet. Et ut planius liqueat in quantum sit ille usus abolitus, in nulla significationum, quas ei ascribit, memoratum iam plene obtinet uerbum. Ait enim Aristoteles, quoniam contingere duobus modis dicitur, uno quidem, quod plerumque fit et deficit, necessarium ut canescere hominem, uel augeri, uel minui, uel omnino quod natum est esse: hoc enim non continuum habet necessarium eo quod non semper  est homo. Nam, cum homo est, aut ex necessitate, aut ut in pluribus est. Alio autem infinitum, quod et sic, et non sic, possibile, ut animal ambulare, uel ambulante fieri motum terre, uel omnino quod a casu fit. Nihil enim sic magis natum est, uel econtrario. Nunc autem ut sequamur usum,

Quem penes arbitrium est, et ius, et norma loquendi, 
illud solum esse contingens quod interdum euenit, iam dicitur: alioquin neque propter amotam necessitatem, neque propter assistentem possibilitatem, dicetur contingere. Patet itaque quod usus Aristotele potentior est, in derogando uerbis, uel abrogando uerba; sed ueritatem rerum, quoniam eam homo non statuit, nec uoluntas humana conuellit.  Itaque si fieri potest, artium uerba teneantur, et sensus. Sin autem minus dum sensus maneat, excidant uerba; quoniam artes scire, non est scriptorum uerba reuoluere, sed nosse uim earum atque sententias.



CAP. u. In quibus consistat corpus artis, et de topicorum utilitate.

Artis preparatitia precesserunt, ad quam suus opifex, et quasi legislator, rudem omnino tironem, irreuerenter, et ut dici solet, illotis manibus, non censuit admittendum. Sicut enim in arte militari, instrumentorum, quibus res militaris instruitur, preparatio, precedit artem; sic huius sacri adeuntibus cultum, quedam elementa premittuntur, et quasi instrumenta tironum, quorum usu compendiosius  ad ipsum corpus artis accedant, et commodius, quod profitentur, exerceant. Utilissima quidem sunt, et si non satis proprie dicantur esse de arte, satis uere dicuntur esse ad artem. Parum autem refert si magis dicatur, an sic. Ipsum itaque quodammodo corpus artis deductis preparatitiis, principaliter consistit in tribus, scilicet topicorum, analyticorum, elenchorumque notitia: his enim perfecte cognitis, et habitu eorum per usum et exercitium roboratis, inuentionis et iudicii copia suffragabitur in omni facultate, tam demonstratori quam dialectico et sophiste. Porro in his maxime necessaria est, precipue probabilitatem sectantibus, scientia topicorum que, etsi inuentionem principaliter  instruat, iudiciis tamen non mediocriter suffragatur. Et quamuis, ex opinione multorum, dialectico et oratori principaliter faciat, ipsam fere equaliter proficere arbitror iis, qui uersantur in grauitate demonstratoris, aut in fallacia et agone sophistico. Siquidem sibi inuicem uniuersa contribuunt, eoque in proposita facultate quisque expeditior est, quo in uicina et coherente instructior fuerit. Ergo et tam analytica, quam sophistica conferunt inuentori, et topica itidem conducit iudicanti: facile tamen acquieuerim, singulas in suo proposito dominari, et accessorium esse beneficium coherentis. Cum itaque tam euidens sit utilitas topicorum, miror quare cum aliis a maioribus tandiu intermissus sit Aristotelis liber, ut omnino,  aut fere, in desuetudinem abierit, quando etate nostra, diligentis ingenii pulsante studio, quasi a morte, uel a somno excitatus est, ut reuocaret errantes, et uiam ueritatis querentibus aperiret. Neque enim sermonum aut rerum tanta est difficultas, ut a studiosis non possit intelligi, et utilitas tanta est, ut pre ceteris expediat hunc agnosci. Satis enim inter cetera, que translationis arctissima lege a Grecis tracta sunt, planus est; ita tamen, ut facile sit auctoris sui stylum agnoscere, et ab iis duntaxat fideliter intelligatur, qui sequuntur indifferentie rationem, sine qua nemo unquam nec apud nos, nec apud Grecos, sicut Grecus interpres, natione Seueritanus, dicere consueuerat, Aristotelem intellexit. Sane ipso librorum numero  quasi quodam perfectionis auspicio, utilitatem operis commendauit, et omnium, que in multis uoluminibus dilatauit antiquitas, quasi sementem dedit. Singula uerba eius, tam in regulis quam in exemplis, non modo ad dialecticam, sed fere ad omnes proficiunt disciplinas. Octo quidem uoluminibus clauditur, fiuntque semper nouissima eius potiora prioribus. Primus autem, quasi materiam preiacit omnium reliquorum, et totius logice quedam constituit fundamenta: docet enim quid syllogismus, quid et ex quibus demonstratio, que principia artium et fidei, que ab artibus est, quis syllogismus dialecticus, quis litigiosus, quid probabile, quod paralogista falsigraphusue non sequitur. Item quid propositio, quid problema. Et  quoniam ad problematum discussionem, probationemque positionum progrediendum est, ex quibus sint problemata, id est que propositiones ex arte deducantur in questionem adiicit, habita distinctione predicamentorum, ex quorum natura manat ratio questionum. Neque enim ad omnia que queri possunt, quoniam nec omnia querere prudentis est, suas formas applicat: sed ad ea, que digna quesitu sunt, et cognita, aliquid conferunt. Quolibet namque proferente contraria opinionibus, aut contemptibilia quelibet, contemptibiliterque inquirente, sollicitari non expedit. Quia ergo ratio predicamentorum, aut maiora, aut equalia predicat de subiectis, problematum dialecticorum quadripartitam docet esse naturam.  uult enim  ubi de maiori et substantiali queritur, inquisitionem generis esse; si de pari et substantiali ambigitur, de definitione fieri questionem. Quod si de maiori et accidentali, dubitatur, de accidente; si de pari et accidentali de proprio constat inquiri. uerum quia de aliquo querenti quid aut quantum, aut quale sit, minus subiecto non dicitur recte, nec minus predicari, nec de minori questio esse monstratur. Proinde quid genus aut definitio, quid accidens sit, aut proprium, docet longe commodius iis, qui in Porphyrio, aut categoriis explanandis, singuli uolumina multa et magna conscribunt. In consilium  illorum non ueniat anima mea, nec aliquis amicorum meorum preceptoribus his utatur. Ad hec, quid inductio, et ubi ea uti expediat, et quoties dicatur oppositum, dicit, et qualiter oporteat diuidi ea quorum multiplex est significatio. Siquidem ad multa prodest, uel illud nosse, quod equiuocatio neque comparationem, neque numerum pluralem admittit, ut coniunctim colligat, quod diuisim positum est. Nam uox, et angulus, aut cultellus, nequaquam dicuntur acuta, uel alterum acutius altero, quamuis singulum dicatur acutum. Ad hoc quoque prodest hec speculatio multipliciter dictorum, ut ex contrariis uis contrariorum sepissime perpendatur; si enim unum eorum aut equiuoce, aut uniuoce dicitur ad multa, simili modo et reliquum, ut quidem in omnibus, aut in pluribus.  Nam quoniam acuto in uoce graue contrarium est, in magnitudine autem leui, palam quoniam leue aut graue equiuoce diceretur ad plura. uolenti autem scire quid agatur, necesse est uim sermonis excutere: qua ignota, fidus uerborum intellectus constare non potest. Eo spectat illud Augustini, tractum quidem ab Aristotele, quoniam de fonte isto hauserunt omnes, quia in omni enuntiatione spectanda sunt tria: dictio, dicibile, et res. Est autem res, de quo aliquid, dicibile, quod de aliquo, dictio, quo dicitur hoc de illo. Interdum tamen dictionem, rem esse contingit, cum idem sermo ad agendum de se assumitur, ut in iis que preceptores nostri materialiter dicebant imposita et dicibilia; quale est, homo est nomen, currit est  uerbum. Porro res, ut in pluribus, et dicibilia pertinent ad naturam; dictio uero ex hominum pendet arbitrio. Itaque ad ueri examinationem necesse est rem non omnino notitie esse subtractam, rei subiecte, id est de qua agitur, dicibile conuenire, et dictionem, ut omnis increpandi tollatur occasio, utrique esse cognatam.



CAP. uI. De utilitate et conceptione trium librorum in topicis.

Sicut autem elementarius est predicamentorum, periermeniarum uero syllabicus, ita et topicorum liber, quodammodo dictionalis est. Licet enim in periermeniis agatur de simplici enuntiatione, que utique ueri falsiue dictio est, nondum tamen ad uim colligendi pertingit; nec illud assequitur, in quo dialectices  precipua opera uersatur. Hic uero primus est in rationibus explicandis, doctrinamque facit localium argumentationum, et sequentium complexionum pandit initia. Et sicut iuxta ethicum: »Discipulus prioris est posterior dies,« ita primus sequentium librorum instructorius est. E quibus itaque locis sint problemata, primus aperit. Sequentes, unde, et quomodo probentur exponunt, et que propositio magis aut minus argumentabilis sit, et quare. Non tamen huic operi tantum tribuo, ut inanem reputem operam modernorum, qui equidem nascentes et conualescentes ab Aristotele, inuentis eius multas adiiciunt rationes, et regulas prioribus eque firmas. Ceterum hoc Aristoteli  debetur, quoniam qui a parte totum probari docuit, et a duplici parte, uel triplici, aut amplius, inferri posse monstrauit. Eodem modo et in aliis. Ergo non modo Themistio, Ciceroni, Apuleio, et Betio, adiectorum habemus gratiam; sed Peripatetico Palatino, et aliis preceptoribus nostris, qui nobis proficere studuerunt, uel in explanatione ueterum, uel in inuentione nouorum. Miror tamen quare Peripateticus Palatinus, in hypotheticarum iudicio tam arctam prescripserit legem, ut eas solas censuerit admittendas, quarum consequens in antecedenti clauditur aut destructo consequenti perimitur antecedens. Siquidem argumenta recipiebat facile, sed hypotheticas respuebat, nisi manifesta necessitate urgente. Forte ideo, quod omnes, ut ait Betius, uolunt necessariam  tenere consequentiam. uolunt utique, quoniam hoc profitentur adiecta conditione; sed nichilominus quedam, ob euidentem probabilitatem, que necessitati plerumque assidet, admittuntur. Sicut enim argumenta dialecticis sufficiunt probabilia, sic et probabiles consequentie: sed utrisque uis urgens deest, si necessitas desit: ut si instantiam dederis, docens in quo non sit. Aristoteles autem fere ubique consequentias ponit, siue astruere, siue destruere doceat, quod positum est. Et quia ad unum multa sequuntur, habenda est ratio unde plura astruendo uel destruendo proueniant. Ut enim ait Aristoteles: omnis qui dixit quidlibet, quodammodo multa dixit, eo quod plura unicuique ex necessitate consequentia sunt. Ut  qui hominem dixit esse, et quoniam est animal dixit, et quoniam animatum, et quoniam bipes, et quoniam mentis et discipline susceptibile. Est autem rationabile problema, ad quod ratiocinationes fiunt et spisse et bone. Totus itaque secundus liber in eo uersatur, quod est de accidente. Et cum naturam accidentium eleganter doceat, tam rationum firmitudine quam exemplorum iucunditate, ad multa commodus est. Et quia solum accidens ad comparationem uenit, tertius comparabilium uim aperit, et insistens nature accidentium, que sit eligendi aut fugiendi ratio, et in ipsis eligendis, que preelegenda, et in fugiendis, que pre ceteris fugienda, regulariter monstrat. Ex quo liquet,  quantum hec disciplina physice et ethice prodest. Cum hec discipline particula, in appetendis et deuitandis, et in omnibus denique comparabilibus uigeat, plane huius lata est commendatio, et male neglectus a prioribus, cum utilitate conspicua, et uerborum gratia iucundus sit, et tam ethice quam physice plurimum prosit.



CAP. uII Breuis ratio quarti et quinti.

Quartus autem exercet problemata, que sunt a genere, et sic generis et speciei, et ad se, et ad alia, coherentiam docet. Ut liquidum sit omnibus, quanto dispendio temporis nostri neglectus sit a preceptoribus nostris, in hac speculatione, non credo diutius immorandum: cum de rerum generibus  multa superius dicta sint, et non sit nostri propositi, in hoc opus speciales commentarios facere. Hoc tamen ab Aristotele  adiiciendum puto, quoniam sicut genus uniuoce, et non denominatiue, sic nec secundum quid, predicatur. Unde constat corpus non esse genus animalis; ait enim, considerandum, si in aliquibus secundum quid participatur genus; ut si animal aliquod sensibile uel uisibile dicatur. Nam secundum quid sensibile uel uisibile dicitur animal, nimirum corpus; secundum autem animam, non. Quare non erit genus sensibile uel uisibile animalis. Latent autem quandoque, et totum in partem ponentes, ut animal corpus sensibile. Nullo enim modo pars de toto  predicatur. Quare non erit corpus genus animalis, eo quod pars est. Utique genus omne, de specie uerum est, et de indiuiduis, sine translatione et figura. Nunquam enim improprie predicatur, quoniam nulla familiarior est assignatio quam substantie, que in genere et specie rectissime iudicatur. Corpus autem de homine, figuratiue scilicet, per synecdochen dicitur. Et quo liquet, quod qui ob unius partis euidentiam corpus dicitur, idem et anima dici potest, ob alterius dignitatem. Sed minutiores philosophi, cum Porphyrio, uulgi sequuntur opinionem; qui fere id solum consueuit approbare, quod sensibus patet. Plato autem, et tam Stoicorum quam Peripateticorum dogma, hominem rectius animam, quam corpus dici declarat. Quam  secutus sententiam Marcus Tullius in libro De republica, ait: Tu non es is quem exterior figura designat, sed mens cuiusque, is est quisque. Doctoribus quoque Ecclesie, Augustino et ceteris, id ipsum placuit. Si quis hinc dubitat, legat Scripturas, que principatum personale quodammodo anime tribuunt; et corpus hospitio comparant, aut indumento.

Item quintus copiosissime docet quot modis dicatur proprium; et in his, quid proprie et multipliciter docet quando recte positum sit, et quando sit perperam assignatum. Utilissima autem est hec speculatio ad astruendum, et destruendum, quoniam proprium, quod proprie dicitur, et cuius proprium est, se inuicem mutua predicatione concludunt.



CAP. uIII. De titulo definiendi qui exercetur in sexto.


Porro sextus de definitione est, et artem definiendi luculenter tradit, ut qui istum plene nouerit, in statuendis aut euacuendis definitionibus hesitare non debeat. Porro regulam definiendi arctissimam docuit, et quam plene aut nullus, aut rarus assequitur. Itaque Aristotelem pre ceteris omnibus, tam alie disserendi ratiocinationes, quam definiendi titulus illustraret, si tam patenter astrueret propria quam potenter dextruxit aliena. Ceterum sicut ualidior hic expugnator exstitit, quam assertor, ita plerique ualidius asserunt, quam impugnent; neque enim omnes omnia possunt, et quisque si efficaciam attendat gratie, proprio munere  insignitur. Ut de fidelibus taceam, Naso carmina, Cicero causas feliciter agit; Pythagoras naturam excutit; Socrates morum prescribit normam; Plato de omnibus persuadet, Aristoteles argutias procurat. Sumpserunt hinc doctrine sue primordia Marius uictorinus, et Betius cum Cicerone, qui singuli libros definitionum ediderunt; illi quidem definiendi nomen, usque ad quindecim species dilatauerunt, describendi modos definitionis uocabulo supponentes. Huic uero, de substantiali precipue cura est; que sic constare debet ex genere et substantialibus differentiis, ut proposito cequetur. Recte enim assignata est, cum fuerit equalis definito, et planissima utitur interpretatione. Amouenda est ergo non modo equiuocationis impostura,  sed omnium que incerta sunt fugienda obscuritas: quoniam euidens esse debet, que redditur ut aliud innotescat. Ergo et translationes declinande, et quecunque proprie non dicuntur. Ut lex, mensura uel imago eorum que naturaliter iusta sunt. Sunt autem, ut ait Aristoteles, huiusmodi, peiora translatione; nam translatio facit quodammodo notum, quod significatum est per similitudinem. Omnes enim transferentes, secundum aliquam similitudinem transferunt. Quod autem huiusmodi est, non facit notum; nam neque similitudo inest, secundum quam mensura uel imago lex est, neque dici solet. Quare si proprie mensuram uel imaginem legem esse dicit, mentitur. Imago enim est, cuius generatio per imitationem est. Hoc autem non inest  legi. Si autem non proprie, palam, quoniam obscure dixit, et peius quolibet eorum, que secundum translationem dicuntur. Nota autem sic accipienda sunt, quod bene dispositis intellectu innotescant. Quod autem nec ex simpliciter notioribus, nec ex his, que nobis notiora positum est, non facit ad definitionem. Aequicolam quoque, id est equimembrem, definito oportet fieri definitionem, ut si queratur quid sit speculatiua scientia, neutrum, nec speculatiua scilicet, nec scientia, relinqui debet ambiguum. In ipsis quoque substantialibus definitiuis nichil ponendum est, quod uergat ad passionem. Auctore siquidem Aristotele, omnis passio magis facta, abiicit a substantia. Differentia autem non huiusmodi. Nam magis saluare uidetur id, cuius  est differentia. Et simpliciter impossibile est esse singulum, sine propria differentia. Nam cum non est gressibile, non erit homo. Simpliciter autem dicendum, secundum que alteratur habens, nichil horum differentia illius. Omnia enim huiusmodi, cum magis fiunt, abiiciunt a substantia. Quare si aliquam huiusmodi differentiam assignauit, peccauit. Simpliciter autem non alteramur secundum differentias. Unde etiam Plato arguitur, mortem in animalium definitione ponens. Licet enim non fiat, id est magis aut minus predicetur, eo quod huiusmodi non suscipiunt magis aut minus, differentia tamen non est; sed forte rectius habitum notat, et passionis habilitatem, aut magis necessitatem indicat  patienti. Hoc autem facile suadebitur Christiano, qui immortalitatem exspectans, conditionem uiuendi credit mutandam in melius, non corrumpi naturam. Glorificabitur enim substantia, et sine corruptione sui eximetur a necessitate patiendi. Ipsa quoque habilitas passionis perpetiende euanescet, quando mortale immortalitatem induet morte absorpta; et corruptibile nunc, incorruptionem possidebit. Nec mirum mortalitatem passibilitati ascribi, cum immortalitas ipsa, secundum Aristotelem, passio sit dicenda. Ait enim: Passio uite et casus, immortalitas uidetur esse. Quoniam autem uerum est quod dicitur, palam fiet, si quis concedat ex mortali aliquem fieri immortalem. Nullus enim dicet aliam eum uitam sumere, sed casum aliquem, uel passionem huic eidem adgenerari:  quare non est genus uita immortalitatis. Utique et hinc constat, quia mortale et immortale, non sunt uiuentium species aut differentie, sed potius modos uiuendi indicant, aut nature conditionem. Equidem nichil mali in substantia, nam quod cuiusque optimum, inest substantie maxime. Est autem difficile, nisi multam rerum notitiam habenti, regulariter eam definire, cum substantialia sepe incerta sint, uel ob difficultatem rerum, et ignorantiam, uel propter ambiguitatem sermonum. Sunt etiam pleraque, que, urgente natura, propriis definitionibus carent; ut principia, eo quod sursum pergentibus, eorum, quia non sunt genera, non occurrunt et indiuidua: eo quod differentiis substantialibus ab inuicem non separantur. Porro hic descriptiones  pro definitionibus sunt, probabiles quidem magis, quo ad definitionum formam magis accesserint. Earum tamen maior est indulgentia. Est autem quidlibet fecisse facilius quam benefecisse, quia uirtus semper in arduo est. Cum uero de definitione constabit, ad construendum destruendumque propositum, efficacissima est; quia cum ipso pariter infirmatur, aut conualescit.



CAP. IX. De problemate eiusdem, et diuersi, quod agitatur in septimo: et communia quedam topicorum.

Septimus quoque a definitionibus pendet, euoluitque problemata, que de eodem sunt, et diuerso. In huius autem discussione plurima attritio est, quoniam contrarium concursus rationum, dubitandi  materia est. Ceterum sicut diuersum, sic et idem alicui multipliciter dicitur; nam utrumque genere, specie et numero. Sed que genere diuersa sunt, illico et sequentibus. Econtra, que idem numero, statim et ceteris modis uniuntur. Maxime indubitanter, quod unum est numero, et idem alicui, ab omnibus idem uidetur dici; nam et hoc est esse simpliciter idem. Solet autem et hoc assignari multipliciter; proprie autem et primum, quando nomine uel definitione idem assignatum fuerit; ut uestis, tunice, et animal gressibile bipes, homini, et quod natura fertur sursum, igni. Tertium uero quando ab accidente, ut sedens uel musicum Socrati: omnia enim hec unum numero uolunt significare.  Quoniam autem uerum est, quod nunc dictum est, ex permutantibus appellationes aliquis addiscet; sepe enim precipientes nomine uocare aliquem sedentium, permutamus; quando forte non intelligit is, cui preceptum facimus, uelut ab accidente, et eo magis intelligente, et iubemus sedentem uel disputantem uocare ad nos: palam quoniam eumdem opinantes, et secundum nomen, et secundum accidens significare; ergo idem  tripliciter diuidatur. Itaque non modo definitionum, sed generis, proprii, accidentis, necessaria est cognitio, tam ad astruendum quam ad destruendum ea problemata, que de eodem sunt et diuerso, sed nichil ad alterutram operam definitione utilius, quoniam nichil efficacius, nichil notius est. In iis autem septem uoluminibus,  ob ubertatem locorum, constare rectissime dicitur summa topicorum; que, ut ait Isidorus, sic dicta sunt, quoniam continent, id est locos, qui sunt argumentorum sedes, fontes sensuum et origines dictionum. Pro eo enim disciplina ipsa dicta est topice, quod locorum doctrinam facit. Qui uero librum hunc diligentius perscrutatur, non modo Ciceronis et Betii topicos ab his septem uoluminibus erutos deprehendet, sed librum diuisionum, qui compendio uerborum, et elegantia sensuum, inter opera Betii, que ad logicam spectant, singularem gratiam nactus est. Non omnes tamen locos huic operi insertos arbitror, quia nec potuerunt, cum et a modernis, huius preeunte beneficio, eque necessarios euidentius quotidie doceri conspiciam.  uersatur in his inuentionis materia, quam hilaris memorie Willelmus de Campellis, postmodum Catalaunensis episcopus, definiuit, etsi non perfecte, esse scientiam reperiendi medium terminum, et inde eliciendi argumentum. Cum enim de inherentia dubitatur, necessarium est aliquod inquiri medium, cuius interuentu copulentur extrema; qua speculatione, an aliqua subtilior, uel ad rem efficacior fuerit non facile dixerim. Medium uero necessarium est, ubi uis inferentie in terminis uertitur, si enim inter totas propositiones sit, ut potius sit obnoxia complexioni partium, quam partibus complexis, medii nexus cessat. In iis autem, que terminis, aut terminorum partibus, uim urgendi habent, locus ab ea habitudine est, que est  inter id quod demitur conclusioni et id quod dempto succedit, succedentia enim a precedentibus conuincuntur. Quod autem utrobique manet immobile, nec probantis uiolentiam, nec probati recipit fidem, et sicut a significatione contrahunt termini ut uniuersales dicantur esse, uel singulares, sic ut unus sequatur ex altero, uel propulsetur ab altero, facit coherentia uel repugnantia significationum. Nisi enim res significate sibi cohereant aut repugnent, non est quare in terminis familiaritas aut hostilitas requiratur. Non est autem facile in singulis semper explorare, quam firmus rerum sit nexus, aut quanta dissensio, et ob hoc quid simpliciter necesse, quidue magis probabile sit, indicare interdum difficilius est. Sed quod frequentissime sic,  probabile quidem, quod nunquam aliter, magis probabile, quod aliter esse non posse creditur, necessarii suscipit nomen. Nam penes naturam est necessariorum possibiliumque definitio, sola siquidem uires suas agnouit. Adamas diu habitus est insecabilis, quia nec ferri nec chalybis uerebatur acumen, tandem uero, cum plumbo et sanguine hircino sectus esset, patuit factu facile, quod prius impossibile uidebatur. Ergo solitus rerum cursus diligenter aduertendus est, et quodammodo excutiendus nature sinus, ut necessariorum probabiliumque natura clarescat; nichil enim est, quod ad locorum notitiam magis prosit, nichil quod ueritatis notitiam amplius pariat, nichil quod ad docendum aut ad persuadendum  magis proficiat, et omnium dicendorum paret laudabilem facultatem.



CAP. X. De utilitate octaui.

Familiare est omnium peritorum artificum, artis sue instrumenta preparare, antequam experiantur usum, ne conatus proprie facultatis inanis sit, si domesticis caruerit instrumentis. Sic in re militari, preuidet dux arma, et impedimenta militie. Architectus, cum instrumentis materiam perquirit, in qua se, et illa, exerceat. Nauta clauum, rudentes, remos, anchoras, et cetera nauigii armamenta componit, ut eorum fretus adminiculo, propositum artis possit rectius expedire. Itaque pari modo, rei rationalis opifex, et campi doctor eorum, qui logicam profitentur, in precedentibus instrumenta disputandi,  et quasi arma tironum suorum locauit in arena, dum sermonum simplicium significationem euolueret, et item enuntiationum locorumque naturam aperiret. Consequenter autem instrumentorum exercitium docet, et quodammodo congrediendi artem tironibus tradit, et quasi membra moueat colluctantium, proponendi et respondendi, conuincendi et euadendi, uias monstrat, et eam propter quam cetera premissa sunt, facultatem preceptis informat. Ut autem premisse similitudinis sequamur proportionem, quemadmodum categoriarum elementarius, periermeniarum syllabicus, premissi topici, dictionales libri sunt: sic topicorum octauus, constructorius est rationum, quarum elementa, uel loca, in precedentibus monstrata sunt. Solus itaque uersatur  in preceptis, ex quibus ars compaginatur, et plus confert ad scientiam disserendi, si memoriter habeatur in corde, et iugi exercitio uersetur in opere, quam omnes fere libri dialectice, quos moderni preceptores nostri in scholis legere consueuerant; nam sine eo, non disputatur arte, sed casu.

Ceterum ut plurimum prosit, aliorum necessaria est cognitio, qui etsi non abundent preceptis, nisi raro, rerum tamen sermonumque utilissimam doctrinam faciunt. Quia ergo exercitatio dialectice ad alterum est, pares, quos producit, et quos rationibus muniuit, et locis, sua docet arma tractare, et sermones potius conserere quam dexteras, et tanta cautela imbuit, ut totius eloquentie precepta hinc tracta principaliter, uelut a primitiuo fonte  originis sue, manare perspicuum sit. Indubitanter enim uerum est, quod fatentur Cicero et Quintilianus, quia hinc non modo rhetoricorum adiumentum, sed et principium rhetores, et scriptores artium assumpserunt: postmodum tamen propriis dilatata est institutis. uersatur ergo tota dialectice agitatio, quoniam alter alterius iudex est, inter opponentem et respondentem. Horum uero uterque finem suum assequitur, si nichil omittat ex contingentibus: si proposito sic insistat, ut et se, et orationem increpationi subducat. Non enim semper eadem est increpationis occasio; nam plerumque propositi, plerumque proponentis culpa est. Siquidem, ut ait Aristoteles, non est in altero tantam  bene finire commune opus; nam et qui litigatorie interrogat, praue disputat, et qui in respondendo non concedit quod uidetur, neque suscipit quidquam, quod uult interrogans inquirere: manifestum etiam quoniam non similiter increpandum, et per se rationem, et interrogantem. Nihil enim prohibet rationem quidem prauam esse, interrogantem uero, ut contingit, optime contra respondentem disputare; nam contra dyscolos, non possibile fortasse statim, quales quis uult, sed quales contingit, facere syllogismos. Est autem prauus socius qui impedit commune opus. Qualiter uero facienda aut uitanda sit alterutrius increpatio, an utilius, an subtilius et strictius doceat, incertum habeo. Porro bene interrogantis opus est, ut faciat respondentem improbabilissima  dicere, et alia quidem, quam que propter positionem sunt necessaria: respondentis autem, non propter eum uideri accidere impossibile, aut quod preter opinionem est, sed propter positionem. Diuersum enim fortasse peccatum est, ponere primum, quod non oportet, et positum non seruare secundum modum: at opponens, etsi interdum ad inductionem, ut detur uniuersale, aut in magnitudinem orationis, aut ut manifestior sit oratio, negotietur, in omnibus precipuam uirtutem ducit occultationem conclusionis, ut oratione per conclusionem expleta, queratur propter quid. Unde in nuptiis Mercurii et philologie, dialectica in manu serpentem gestat, et formulas, ut astutia serpentis, que propositum tegit, mordeantur incauti et rudes, aut  improbi per rationis formulas erudiantur, aut conuincantur. Consistit autem cautela, in ordine et modo explendi propositum, siue diuidendum, seu definiendum, seu colligendum sit: recteque procedit ex preexistenti cognitione locorum et argumentationum, aliorumque sermonum, quibus definitiones et diuisiones explicantur. Nam loci argumentandi, et diuidendi, definiendique, plerumque sunt communes; sed uis artis in argumentationibus amplius uiget. In ipsis quoque syllogismis uiolentior est, siue integritate sui perfectus sit, siue media propositione subtracta, ad modum enthymematis conclusionem acceleret: ideoque usus magis eius facit ad alterum. Inductio uero leuior est, siue maturiori  incessu a pluribus progrediatur ad unum uniuersale, aut particulare, siue acriori impetu ab uno, ad exempli formam inducto, ad unum, inferendo prosiliat. Hic autem modus magis oratoribus congruit: interdum tamen ornatus aut explicationis causa, conducit et dialectico; magis enim persuasorius est quam urgens. Unde, sicut Marcus Tullius in rhetoricis testis est, Socrates hoc argumentandi genere sepissime utebatur. Ceterum cum exempla ad probandum quid, aut plura feruntur, aut singula, conuenientia esse debent, et ex quibus scimus: qualia Homerus, non qualia Cherillus. Si autem ab auctoribus transsumantur, Homero quidem Grecus, Latinus autem uirgilio utatur et Lucano; domestica namque exempla magis mouent, et ignota,  dubiorum non faciunt fidem. Ad occultationem uero propositi, imo ut uterque gignadiorum noti compos facilius sit idiotismus et orthonoismus, perutilis est. Ut uterque scilicet sic artem dissimulet, quod aut eam non habere credatur, aut quod habita nolit uti. Semper enim suspecta est artis ostentatio; et econtra facilius admittuntur, uia simplici gradientes. Sed pre omnibus utrique expedit nosse fideliter, circa quid confligentium uersetur intentio. Siquidem non facto manifesto quid est quod positum est, non est facile argumentari; nam ex hoc, uel ad nomen, aut sepe nulla est disputatio. Ratio enim non habet processum, nisi intellectus altercantium alicui innitatur articulo. Nam ut obuiatio sit, necesse est eamdem teri uiam. Ergo aut una debet esse interrogatio,  aut multiplicitas suis est rationibus distinguenda. Unde Aristoteles, quoniam autem concessum est respondenti, non intelligenti, dicere, quoniam non intelligo, et multipliciter dicto, non ex necessitate confiteri, uel negare; palam quoniam primum quidem, nisi planum sit quod dicitur, non pigritandum dicere, non intelligere. Nam sepe ex eo quod non plane interrogantibus dant, obuiat aliquod difficile. Si autem notum quidem sit, multipliciter autem dictum, si in omnibus quidem uerum uel falsum sit, quod dicitur, dandum simpliciter, uel negandum. Si uero in aliquo sit falsum, in aliquo autem uerum, significandum est quoniam multipliciter dicitur, et propter hoc, aliud quidem falsum, aliud autem uerum; posterius enim diuiso  incertum, si et in principio conspexerit, dubium. Si autem non preuiderit dubium, sed in alterum respiciens posuerit, dicendum ad eum, qui in alterum ducit, quoniam non ad hoc inspiciens dedi, sed ad alterum eorum; nam pluribus existentibus, que sub eodem nomine, uel sub eadem oratione sunt, facilius est dubitatio. Si uero planum sit et simplex quod interrogatur, aut sic, aut non, respondendum: Ut enim est apud Agellium: »Qui in talibus plus uel minus respondet quam queratur ab eo, lineam recte disputandi ignorat aut dissimulat.«

Siquidem qui aut multiloquio, aut distorta responsione collegam impedit, non modo prauus socius, sed manifeste proteruus est; presertim si non habens  instantiam, admissis particularibus, contradicit uniuersali; nam sine instantia que sic, uel uideatur, prohibere orationem, proteruire est. Si ergo in multis apparente, non dederit uniuersaliter, qui non habet instantiam, manifestum quoniam proteruit, nisi forte contra habent argumentari, quoniam non uerum est quod infertur. Siquidem si consequens falsum est, palam est quoniam ex antecedentibus ueris non prouenit: nam ex uero nunquam falsum, »pro eo quod ueritatis integer sinus nec parit nec alit mendacium.« Non tamen sufficit in contrarium argumentari; eo quod plura contraria opinionibus, plerumque facile non soluuntur, hinc inde colluctantibus argumentis; nam Zeno quod non contingit moueri, neque stadium pertransire, et Empedocles  ab aduerso omnia moueri contendit. Sed paucorum opinio, presertim quam firmissima ratio non munit, eque firme et communiori opinioni non derogat. Itaque proteruus est, qui in talibus, nec instantia, nec contrariis utitur argumentis; est enim in disputationibus proteruia, responsio preter hos modos syllogismi corruptiua. Ita quidem, ex parte respondentis; nam in interrogante nichilominus est, si patefacto quid datum sit, inepta uerbulorum occasione in contrarium tendit, fidelem non recipiens intellectum, sed aucupans syllabas, et ad nomen inaniter disputans. Tanto quidem improbior est proteruia, quanto acrius quisque sic urget. Ceterum uterque alterius propositum impedit, sine proteruie uitio, si officii sui partibus probe renitatur,  aut urgeat: puta si tardum natura uel usu, adhibita celeritate quis urgeat; si acrem ingenio, uel exercitii assiduitate, quis, adhibita grauitatis mora, retardet; si tegit quis propositum, ut arte deludat; si alter detegit occultatum, ut prudenter euadat, et quidem in hunc modum plurima. Si uero falsum sequi uideatur ex uero, etsi ubi fallacia sit non sit perspicuum, constat quoniam sophisticus est syllogismus, aliaue argumentatio fallax quidem et perfida, cui fidem haberi non oportet. Hoc autem litigiis, quam demonstrationi, aut exercitationi dialectice magis facit; nam sophisma est syllogismus litigatorius; philosophema uero, demonstratiuus; argumentum autem, syllogismus dialecticus; sed aphorisma, syllogismus dialecticus contradictionis.

 Horum omnium necessaria est cognitio, et in facultatibus singulis perutilis est exercitatio. Itaque assuescendum est disceptationi, et prima initia memoriter reuoluenda, distinguenda necessaria et probabilia, ab oppositis, et a se inuicem: excutiende sunt uocum significationes ut facile, scientiam habenti, una oratio in plures transeat, aut plures reducantur in unam. In uniuersalibus aut astruendis, aut depellendis, diligentia maior, cum in eis profectus aut periculum euidentius constat: pro eo quod non est sine uniuersali syllogizare. Porro, cum in omni sermone precipua sit uirtus breuitas, tum in eo, qui ad alterum est, efficacius operatur, acceptatur gratius et clarius enitescit; nam in prolixitate omnium maius dispendium. Quod si non  potest accelerari propositum, nouitate rerum, que tamen preter rem non uideantur, purganda est mora; quoniam, ut ait Aristoteles, quisquis unam orationem multo tempore interrogat, male inquirit; nam si respondente interrogato quod interrogatur, palam quoniam multas interrogationes interrogat, aut frequenter easdem. Quare aut uenatur, aut non habet syllogismus; nam ex paucis omnis syllogismus; si uero non respondente, quoniam non increpat, uel recedit. Contingit autem multiplicare interrogationes, ut reprehensionis detur occasio, et undecunque iuste increpationis ansas eliciat; et hoc  plerumque laudabile, interdum uero defectus indicium est, eo quod non est propositum certum, aut ei uia non patet ad processum, qui easdem replicat orbitas, et auras eadem circinat, et mouetur iugiter, nec promouetur.

Heschelinus faber  , sicut magister Willelmus referebat, illorum morem sequebatur, qui nichil in disputationibus certum appetunt, et sic rem fabrilem, sicut hi expediunt dialecticam, exercebat. Prestolabatur enim non ab arte, sed fortuna, operis finem. Dum enim coctam massam uolueret in incude, eamque formaret ad ictum mallei; si forte interrogaretur quid fieret, non certum quid respondebat, sed multa disiunctim, puta cultrum, aut falcem, aut uomerem, aut aliud ad quod materiam casus induceret:  non enim quod uolebat, sed quod poterat, producebatur. Nihil autem minus peritum decet artificem, quam sequi casum, non arbitrium rationis: proinde rationum undecunque, ad statuendum uel destituendum positionem, conquirenda est copia, ut urgendi instandique facultas comparetur. Et si aduersarius deest, secum quisque experiatur que, quot, et quanta proposite questionis articulum muniant aut impugnent; sic enim facile erit quisque idoneus ad cogendum et reluctandum, et siue agonizandum, seu suadendum, seu philosophandum fuerit, urgentias instantiasque habens aut superabit, aut euadet cum gloria, aut decenter sibi, et sine ignominia superabitur. Fuit antiquitus hec in re militari disciplina Romanorum ut qui armis  fuerant exercendi, ab ineunte etate assuescerent militie imaginarie, et ludentes in eo iugiter uersarentur adolescentes, unde postmodum in necessitatibus reipublice feliciter triumpharent. Telorum quisque nouerat usum, et qualiter equitem, qualiter peditem, nunc instare, nunc fugere, nunc cesim, nunc punctim ferire oporteat, domi prediscebatur. Sic suorum instrumentorum necesse est logicam expeditam habere facultatem, ut scilicet principia nouerit, probabilibus abundet, syllogizandi et inducendi omnes ad manum habeat rationes. uires quoque aduersarii metiatur; quoniam et ex hoc plerumque negotii pendet euentus. Non est enim satis in altero tantum bene finire commune opus; siquidem sicut interrogantis aut docentis imperitia,  sic plerumque tarditas auditoris, aut rei difficultas, eum qui agit ex arte, uoti compotem esse non sinit. Est autem, ut ait Palladius, magna pars prudentie, eius cum quo agitur estimare personam. In iure quoque cautum est, quia nemo debet esse ignarus conditionis eius, cum quo contrahit. Ergo et aliter cum erudito, aliter agendum est cum eo, quem rudem nosti; nam eruditus syllogisticis, rudis urgendus est rationibus inductiuis. Ceterum ut quis ueniat ad profectum, sicut studium exercitii, ita et uenam laudabilis necesse est subesse ingenii. Ingenium uero bonum est, quod uero facile acquiescit,  et falsum aspernatur; hoc autem primum a natura oritur, per fomitem innate rationis; deinde affectione boni, et usu, uiuacius conualescit. Usus quidem exercitium roborat, paritque facultatem probandi et examinandi ueri; facilius tamen, et expeditius, si artis preceptorumque compendio solidetur. Sed licet nunc ad alterum contingat utiliter exerceri, collatio meditatione uidetur utilior. Ut enim ferrum ferro acuitur, sic ad uocem alterius, contingit animum colloquentis acutius et efficacius excitari; sed maxime si cum sapiente aut modesto sermo conseritur, alioquin os stulti, quod ebullit stultitiam, et proteruus, qui modestiam nescit, non tam facile ingenia adolescentium, qui aliis per imitationem appetunt conformari, erudiunt, quam peruertunt;  non informant ad uitam, nec instruunt ad scientiam, sed infatuant animam, et toxicant linguam. Itaque licet nichil magis mutua collatione prosit, non est tamen cum omni disputandum, neque contra quemlibet exercitandum. Necesse est enim, ut ait Aristoteles, contra aliquos prauas fieri orationes. Nam contra eum, qui omnino tentat uideri perfugere, iustum quidem omnino tentare syllogismum facere; non pulchrum autem, eo quod non oportet consistere statim contra quoslibet; necesse est enim laboriosum sermonem accidere; nam qui exercitati sunt, non possunt abstinere a disputatione certatoria. Sed nec ubique, nec semper, nec de quolibet disputandum. Sunt enim plura, que disputationem non admittunt; sunt que humanas  excedunt rationes, et tantum fidei consecrantur. Sunt et que interrogante eque ac respondente  uidentur indigna, et eos, qui in talibus dimicant, aut desipere, aut non sapuisse conuincunt. Hec autem sunt, que scita non conferunt, et ignorata non ledunt: iis operam dare, ad philosophiam non tam accessum preparat, quam recessum; neque enim proficientis, sed difficientis ingenii indicium est. Unde eleganter beatus Ambrosius: »Libenter fateor me nescire quod nescio, imo quod scire nichil prodest.« Porro probabilium inuestigatio, ex quibus fere scientia est humana, quodammodo manat a fonte topicorum; que rerum sermonumque adiunctione deprehensa, parant copiam rationum; ut si quis in eis sufficienter instructus fuerit, illud Pythagoricum uerum esse cognoscat, quia de omni re potest in utramque partem probabiliter disputari;  ipsam uero, sicuti est, deprehendere ueritatem, diuine uel angelice perfectionis est; ad quam tanto quisque familiarius accedit, quanto uerum querit auidius, amat ardentius, examinat fidelius, et in contemplatione eius iucundius delectatur. Hec summatim excepta, ad instantiam prouocantis retexui; non quidem quod utilitatem aut conceptionem precedentium librorum plene descripserim , sed ut articulos, qui proponebantur, et criminabantur inutiles, officiosos esse monstrarem. Idem quoque in sequentibus propositum est: scilicet ut potius emulo occurratur, quam ut in artes, quas omnes docent, aut discunt, commentarii scribantur a nobis. Cui ista non placent, doceat  potiora.



LIBER QUARTUS.


 Redire compenor ad materiam intermissam, et que studiis grauioribus fuerat prius preponenda. Nam et processus etatis, gradus ordinis, conditionis forma, ut de imminentibus causis, et domestice rei oneribus ad presens taceam, occupationem aliam exigebant. Sed quoniam temeritas emuli non  quiescit, et tu, cui mos gerendus est, opinionis mee sententiam queris, que pro tempore licuit, succincta breuitate percurram. Iucundum enim fuerat, ut Senece uerbis utar, in antiqua redire tempora, et ad annos respicere meliores, nisi amaritudo, que partim ex meatu, partim ex alia sollicitudine incumbit, animum pregrauaret. Quia tamen uisum est tibi meum et Cornificii examinare conflictum, inuitus, et quodammodo tractus, in huius palestre descendo arenam. Sed hec hactenus.



CAP. I. Quod liber Analyticorum est rationum examinatorius.

Campidoctor itaque Peripatetice discipline, que pre ceteris in ueritatis indagatione laborat, infelicem  summam operis dedignatus, totum componit; certus, quod cuiusque artis perfectio, gloriam sui preconatur auctoris. Unde cum inuentionis instrumenta procurasset et usum, quasi in conflatorio sedens, examinatorium quoddam studuit cudere, quo diligentissima fieret examinatio rationum. Hic  autem est Analyticorum liber, qui ad iudicium principaliter spectat, et tamen ad inuentionem aliquatenus proficit. Nam disciplinarum omnium connexe sunt rationes, et quelibet sui perfectionem ab aliis mutuatur. uix est, que sine alterius adminiculo, si tamen omnino aliqua est, que ad summum possit ascendere. Ut autem opinionis mee iudicium plene cognoscas, quid de hoc opere sentiam, paucis aduerte.



CAP. II. Quod scientia hec utilis est ad omnia, et unde hec sortita sit nomen.

Analyticorum quidem perutilis est scientia, et sine qua quisquis logicum profitetur, ridiculus est. Ut uero ratio nominis exponatur, quam Greci Analyticen  dicunt, nos possumus resolutoriam appellare, familiarius tamen assignabimus, si dixerimus equam locutionem; nam illi ana equale, lexim locutionem dicunt. Frequens autem est, cum sermo parum est intellectus, ut eum in notiorem resolui desideremus equiualenter; unde et interpres meus cum uerbum audiret ignotum, et maxime in compositis, dicebat analetiza hoc, quod uolebat equiualenter exponi. Nam hec resolutio intellectui ad scientiam adminiculatur quam plurimum. Ceterum, licet necessaria sit doctrina, liber non eatenus necessarius est; quidquid enim continet, alibi facilius et fidelius traditur, sed certe uerius aut fortius nusquam. Siquidem et ab inuito fidem extorquet: quippe uiolentus est, et quodam Cesareo impetu,  »nullas nisi hoste subacto, gaudet habere uias:« amici gratiam nullius momenti facit. Quod utique satis congruit officio iudicantis, cum affectus amici uel hostis, sinceritatem iudicii peruertere soleat. Porro exemplorum confusione, et traiectione litterarum, quas tum de industria, tum causa breuitatis, tum ne falsitas alicubi exemplorum argueretur, interseruit, adeo confusus est, ut cum magno labore eo perueniatur, quod facillime tradi potest; et plerumque dum mendacium uitat, nec uerus nec falsus est, aut forte mentitur; si tamen proteruia calumniam facit.



CAP. III. Quod liber non eatenus utilis est ad phrasim comparandam.

 Sicut autem regule utiles sunt, et necessarie ad scientiam, sic liber fere inutilis est ad phrasim instruendam, quam nos uerbi supellectilem possumus appellare. Est enim phrasis commoda uerbi facilitas in quauis lingua. Ergo scientia memoriter est firmanda, et uerba pleraque excerpenda sunt; ea enim debet esse philosophantis cautela, ut uerborum intellectui semper insistat, et preter hoc diligenter excerpat uerba, que alio commode transferuntur, et quorum potest esse frequentior usus. Reliqua cequantur foliis sine fructu, et ob hoc aut calcantur, aut sua relinquuntur in arbore. Unde qui Aristotelem sequuntur, in turbatione nominum et uerborum, et intricata subtilitate, ut suum uindicent, aliorum obtundunt ingenia, partem pessimam  mihi preelegisse uidentur, quo quidem uitio Anglicus noster Adam mihi pre ceteris uisus est laborasse, in libro, quem artem disserendi inscripsit. Et »utinam bene dixisset, bona que dixit!« et licet familiares eius et fautores, hoc subtilitati ascribunt, plurimi tamen hoc ex desipientia uel inuidentia uani, ut aiunt, hominis, contigisse interpretati sunt. Adeo enim expressit Aristotelem intricatione uerborum, ut sobrius auditor recte subiungat:

. . .Nonne hoc spumosum, et cortice pingui,
Ut ramale uetus pregrandi subere coctum. 
Habenda est tamen auctoribus gratia, quia de fonte eorum haurientes, labore ditamur alieno.



CAP. Iu. Que sit libri primi conceptio.


Ceterum quod necesse est sciri, uerissime et certissime traditur. Hoc equidem est, quid propositio dialectica, aut demonstratiua; uniuersalis, particularis, aut infinita: quid terminus, predicatus uidelicet, aut subiectus; quid syllogismus perfectus, aut imperfectus; quid in toto esse, aut non esse, quas propositiones ad usum syllogizandi conuerti contingat, et quas non: quidue obtineat in his, que modernorum usu dicuntur esse de naturali materia, aut contingenti, aut remota. Quibus premissis, trium figurarum subnectit rationes, et tam extremitatum quam medii definitione premissa, quot et qui modi in singulis figuris, ex complexione extremitatum proueniant, docet; data  quidem semente rationis eorum, quos, sicut Betius asserit, Theophrastus et Eudemius addiderunt. Deinde habita modalium ratione, transit ad commistiones que de necessario sunt, aut contingenti cum his que sunt de inesse, ut quid ex his in singulis figuris proueniat, ostendatur. Nec tamen dico ipsum Aristotelem alicubi, quod legerim, nisi forte quod ad propositum, de modalibus sufficienter egisse; sed procedendi de omnibus fidelissimam scientiam tradidit. Expositores uero diuine pagine, rationem modorum pernecessariam esse dicunt; et modum siue expressus, siue tacitus sit, plurimum attendendum. Nam in hac, quam perfecisti destruxerunt, modus subticetur, et intelligitur perinde ac si modus hic, uoluntate scilicet, apponeretur. Ut et  ibi:

Tenerum spe deuorat agnum.
Est enim modus, ut aiunt, quasi quidam medius habitus terminorum. Et profecto licet nullus modos omnes, unde modales dicuntur, singulatim enumerare sufficiat, quod quidem nec ars exigit, tamen magistri scholarum inde commodissime disputant, et, ut pace multitudinis loquar, Aristotele ipso commodius opinor. Utique quod siue ob uerum modum, siue ob solam formam dicantur modales, earum, apud plurimos Scripturarum locos, necessaria est cognitio. Ceterum in his precipuam arbitror esse usus auctoritatem, qui sermonum auget aut minuit, mutat aut euacuat, significationes. Quod  patet in eo quod est contingens, cuius latissimus usus, quo possibili equabatur, in communi modernorum usu parietes scholarum nusquam egreditur. Ad hec subiungit, unde idoneitas syllogizandi proueniat, quoniam parum est generationem nosse syllogismorum, nisi quis et potentiam habeat faciendi. Sequitur ratio reducendi syllogismos in prime figure modos; et sic primi libri conceptio clauditur.



CAP. u. Quod sit conceptio secundi.

Secundus autem transit ad rationem inferendi, que in formam conclusionis patet, adiiciens quomodo ex falsis in secunda et tertia figura uerum syllogizetur; quod eos forte preterit, qui ex falso nichil sequi contendunt. Deinde ad circulares progreditur  syllogismos, et eos in omnibus figuris exsequitur: tunc ad conuersiones syllogismorum in omni figura. Ut quidem imperfecti redeant ad perfectos, et omnium fides pariter elucescat, ista precedunt que directe ratiocinationis forma est: subiungitur ratio hypotheseos, que necessitate impossibilis euentus, aut non probabilis, propositum astruit. Cuius quidem ratio est, ut si concludenti non acquiescatur sumpta contradictoria conclusionis, et altera concessarum, eisque in prima figura dispositis, colligatur oppositum alicuius concessarum. Quod qualiter in omni figura fiat, ostendit: omnesque modos, per impossibilem euentum, ueros esse conuincit. Ad hec qualiter, et in qua figura syllogizetur ex propositionibus oppositis, fideliter  aperit. Adiicit et regulam petitionis principii, que speculatio tam demonstratori quam dialectico satis accommodata est: licet hic probabilitate gaudeat, ille ueritatem duntaxat amplectatur. Preterea si non causa ponatur ut causa, puta, cum quis non urgente se ratione complexionis, ad impossibile ductus esse causatur, sed eo quod falsum aliquid positum fuerit, sequitur de causa false conclusionis, ut catasyllogismi, et elenchi, et de fallacia secundum opinionem, et de conuersione medii et extremorum, cuius tamen tota utilitas longe commodius tradi potest. Subiungitur ratio reducende inductionis, quam dicit rhetoricum syllogismum itidem et exempli, et de deductione; deinde  quid instantia, quid , quam probabilem propositionem dicit, etsi eius possit esse instantia, id est non perpetuo obtineat; ut matres amare, nouercas inuidere. Quid item signum et quomodo enthymema constet ex eicotibus et signis. Postremo agit de cognitione naturarum. Grande quidem capitulum, et quod licet aliquatenus proposito conferat, fidem tamen promissi nequaquam implet. Unum scio, me huius capituli beneficio, neminem in cognitione naturarum uidisse perfectum.



CAP. uI. De difficultate posteriorum analyticorum et unde contingat.

Posteriorum uero analyticorum subtilis quidem scientia est, et paucis ingeniis peruia, quod quidem ex causis pluribus euenire perspicuum est. Continet  enim artem demonstrandi, que pre ceteris rationibus disserendi, ardua est. Deinde hec utentium raritate iam fere in desuetudinem abiit, eo quod demonstrationis usus, uix apud solos mathematicos est; et in his fere, apud geometras duntaxat; sed et huius quoque discipline non est celebris usus apud nos, nisi forte in tractu Ibero uel confinio Africe. Etenim gentes iste, astronomie causa geometriam exercent pre ceteris; similiter Aegyptus, et nonnulle gentes Arabie. Ad hec, liber quo demonstratiua traditur disciplina, ceteris longe turbatior est, et transpositione sermonum, traiectione litterarum, desuetudine exemplorum, que a diuersis disciplinis mutuata sunt. Et postremo quod non attingit auctorem, adeo scriptorum  deprauatus est uitio, ut ere quot capita, tot obstacula habeat. Et bene quidem, ubi non sunt obstacula capitibus plura. Unde a plerisque, in interpretem difficultatis culpa refunditur, asserentibus, librum ad nos non recte translatum peruenisse.



CAP. uII. Quare Aristoteles nomen philosophi pre ceteris meruerit.

Fuit autem apud peripateticos tante auctoritatis scientia demonstrandi, ut Aristoteles, qui alios fere omnes et fere in omnibus, philosophos superabat, hinc commune nomen sibi quodam proprietatis iure uindicaret, quod demonstratiuam tradiderat disciplinam. Ideo enim, ut aiunt, in ipso nomen philosophi sedit. Si mihi non creditur, audiatur uel Burgundio Pisanus, a quo istud accepi. Et quoniam  hec ignorantie tenebras tollit, facitque quemdam prenoscendi prerogatiua scientem, sectam Academicorum, quam in his, que sapienti dubitabilia sunt, profitemur, de caligine sua frequenter educit in lucem; et sicut in primis examinatorium cudens, instruxit iudicem, sic clientem suum Aristoteles in his ad docentis prouehit auctoritatem. Eleganti quidem ordine, quia qui recte iudicantis implet officium, merito ad docentis cathedram sublimatur.



CAP. uIII. De officio demonstratiue, et ex quibus sit demonstratio, et quomodo; et quod sensus scientie principium est, et quomodo.

Sed ad hanc disciplinam quis idoneus est? Profecto et si quis in aliquo, eam in multis nullus perfecte assequitur. Necesse enim est disciplinarum  prenosse principia, et ex his ex necessitate uerorum sequelam colligere consertis rationibus et, ut sic dixerim, calcatius urgendo, ne quis, quasi ex defectu necessitatis, uideatur hiatus, qui demonstratiue scientie preiudicium afferat. Non utique omnis scientia demonstratiua est, sed illa duntaxat, que ex ueris, et primis est, et immediatis. Nam sicut non omnis syllogismus demonstratio, sed omnis demonstratio syllogismus est, sic demonstratiuam scientia inconuertibiliter ambit. Communes itaque conceptiones animi precedunt, deinde per se nota; et ex his, demonstratiua exoritur. Refert autem in iis, que nota sunt, an natura, an ad nos notiora sint; nam proxima sensui, notiora nobis, remotiora  uero, utpote uniuersalia, simpliciter et naturaliter notiora. Ex principiis itaque disciplinarum, per propositiones immediatas, id est que probatione non indigent, ad id quo tendit, uia est demonstratori. Et licet ad iudicium maxime dicatur hec scientia pertinere, inuentioni tamen plurimum confert. Docet enim ex quibus et qualiter contingat demonstrare, et quando, et quomodo propriis aut communibus sit utendum; nam scientie sibi inuicem adminicula conferunt. Et quia non omnis locus demonstratori commodus est , necessarios sibi uindicat locos, reliquos dialectico cedit et oratori. Quibus satisfactum est, si uerisimillimus fiat syllogismus.  Preterea quibus syllogismis, quibusue propositionibus utendum sit aperit, et quam uim in astruendo afferat propositionis quantitas aut qualitas, diligenter inspecta; quis autem syllogismus, cui faciat questioni, queue sit figura syllogismo accommodata, pandit, et sic demonstrandi scientiam statuit, ac si sensu corporeo teneatur, que ratio indubitata sic esse conuincit. Communes enim conceptiones, a singulorum inductione fidem sortiuntur. Impossibile enim est uniuersalia speculari, non per inductionem; quoniam, ut ait, que ex abstractione dicuntur, per inductiones, ignota, nota fiunt. Inducere autem non habentes sensum impossibile est. Singularium enim sensus est; nec  contingit ipsorum accipere scientiam, neque ex uniuersalibus sine inductione, nec per inductionem, sine sensu. Fit ergo ex sensu memoria; ex memoria multorum sepius iterata, experimentum; ab experimentis scientie, aut artis ratio manat. Porro ab arte, que usu et exercitatione firmata est, prouenit facultas exsequendi ea, que ex arte gerenda sunt. Sic itaque sensus corporis, qui prima uis, aut primum exercitium anime est, omnium artium preiacit fundamenta; et preexistentem format cognitionem, que primis principiis uiam non modo aperit, sed et parit



CAP. IX. Quid sensus; et quomodo omnis philosophie species, ex ipso conualescat per imaginationem

 Planum autem est hoc diligentius inspicienti per singula. Nam cum sensus, secundum Aristotelem, sit naturalis potentia indicatiua rerum, aut omnino non est, aut uix est cognitio, deficiente sensu; si quis opera nature, que ex elementis, uel materia constant et forma, pertractet cum physico, ratiocinandi uiam ab indicio sensuum mutuatur. Si uero cum mathematico figuras abstrahat, aut numeros partiatur discrete multitudinis, aut continuorum corporum copiam fidelibus oculis ingerit. Philosophus quoque qui rationalem exercet, qui etiam tam physici quam mathematici cliens est, ab iis incipit, que sensuum testimonio conualescunt, et proficiunt ad intelligibilium incorporaliumque notitiam. Est autem sensus, ut Chalcidio placet, passio corporis  ex quibusdam extra positis et uarie pulsantibus corpus usque ad animam commeans. Nisi enim eadem aliquid uiolentie habeat, nec ad animam peruenit, nec cadit in sensus forma. Si uero eadem passio grata est, lenitate sui uoluptatem gignit, et si inualescit, gaudium nominatur. Quod si asperitate sui exulcerat, dolorem gignit. Aristoteles autem sensum potius uim anime asserit, quam corporis passionem. Sed hec eadem uis, ut iudicium suum de rebus formet, passionibus excitatur. Et quia res percipit, earumdem apud se deponit imagines. Quare retentione et frequenti reuolutione, quasi thesaurum memorie sibi format. Dum uero rerum uoluit imagines, nascitur imaginatio; que non modo preceptorum recordatur, sed ad eorum  exempla conformanda, sui uiuacitate progreditur. Quesitum tamen est an a sensu distet imaginatio naturaliter, an a solo percipiendi modo. Recolo enim fuisse philosophos, quibus placuit, sicut incorpoream simplicem, et indiuiduam esse substantiam anime, ita et unam esse potentiam, quam multipliciter, pro rerum diuersitate, exercet. Eorum ergo opinio est, quod eadem potentia nunc sentiat, nunc memoretur, nunc imaginetur; nunc discernat inuestigando, nunc inuestigata assequendo intelligat. Sed plures sunt econtrario sentientes, animam quidem quantitate simplicem, sed qualitatibus compositam, et sicut multis obnoxiam passionibus, sic multis potentiis utentem. Et facile quidem crediderim plures esse, quam eorum sit libris expressum,  cum anima, dum a Domino peregrinatur, sue originis nimis ignara, uix uires suas agnoscat.



CAP. X. De imaginatione, et quod ex ipsa oriuntur affectiones, quibus anima componitur, aut turbata deturbatur.

Imaginatio itaque a radice sensuum per memorie fomitem oritur, et non modo presentiam, sed et absentiam, loco quidem, uel tempore, per quamdam symplasim, quam nos conformationem possimus dicere, intuetur. Hinc est illud,

Sic sedit, sic culta fuit, sic stamina neuit,
   Iniecte collo sic decuere come 

Quod autem abstractiua sit, innuit Maro, dum se  sui Astyanactis imaginem abstraxisse recordatione quadam Andromache fatetur:

O mihi sola mei super Astyanactis imago!
Sic oculos, sic ille manus, sic ora ferebat
Et nunc equali tecum pubesceret euo. 
Et quia, ut in Politia ait Plato, facile est assequi naturalia arcana, ex his que frequenter accidunt, imaginem eorum, que futura sunt, concipit ex qualitate eorum, que presentialiter sentit, uel aliquando sensit. Ergo si passionem asperam concipit de futuro, timor oritur; spes autem, si utilitate uel amenitate, iucundam. Hinc nascitur et cupiditas, perniciosissima pestis, et que philosophandi proposito plurimum aduersatur. Impossibile  enim est quemquam cupiditati et philosophie pariter operam dare. Mista autem est ex contrariis, cum spes fruendi uoluptatem pariat, sed dilatio tristitiam et dolorem; que, si inualuerint ut exordinent et turbent animam, ex ea concussione fit ira. Itaque ad compescendos motus illicitos parit imaginatio cautelam, que ei nociua declinet: ut sunt ex quibus dolor, ira, cupiditas, et sequele istorum, puta inuidia, odium, detractio, luxuria, uanitas. Dum uero nimis cauet, ad formidinem; dum parum, ad temeritatem accedit. Et in hunc modum ex sensu proueniunt cetera, per imaginationis opem: ut amor, qui ad tutelam corporis, uel ad conseruationem utilium, uel ad procurandam successionem, plurimum operatur.



CAP. XI. Quid imaginatio; et de opinione et fallacia opinionis et sensus: et de ortu phronesis, quam nos prudentiam nominamus.


Est ergo imaginatio primus motus anime, extrinsecus pulsate, quo secundum exercetur iudicium, aut per recordationem redit primum. Primum enim iudicium uiget in sensu, dum aliquid album aut nigrum, aut calidum aut frigidum, esse pronuntiat. Secundum uero imaginationis est: ut, cum aliquid perceptorum, retenta imagine, tale uel tale asserit, de futuro iudicans uel remoto. Hoc autem alterutrius iudicium opinio appellatur. Et est quidem certa si, prout se habent, de rebus iudicat; si uero aliter, infidelis. Hanc autem asserit Aristoteles anime passionem, eo quod  dum exercetur, rerum imagines anime imprimantur. Quod si una pro altera imprimatur, pro errore, quo fallitur in iudicio, fallax uel falsa opinio nominatur. Nam sepissime falluntur sensus, non modo in paruulis, ubi ratio putatur otiosa, sed et in prouecta etate. Quod Aristoteles docens, dicit ex eo contingere lactentes omnes uiros putare patres, feminas autem matres, quod sensus rudis fallitur, nec firmum potest afferre iudicium. Baculus uero, in aqua fractus uidetur etiam perspicacissimis. Et quia sensuum fallaciam deprehendit, in eo agitatur ut et fidele aliquid teneat, cui sine errore fiducialiter possit inniti. Ab hac agitatione nascitur uirtus, quam Greci , Latini prudentiam uocant.



CAP. XII. Quid prudentia, que materia eius que partes, et quomodo scientia ex sensu.


Prudentia autem est, ut ait Cicero, uirtus anime, que in inquisitione et perspicientia solertiaque ueri uersatur. Materia enim huius uirtutis, in qua exercetur, ueritas est: reliquarum uero, domestice quedam necessitates. Ne ergo undecunque fallatur, ad futura prospectum intendit, et prouidentiam format, uel preterita ad mentem reuocans, thesaurizat memorie: uel de presentibus callet, et astutie uel calliditatis speciem parit: aut se pariter ad uniuersa diffundit, et ei circumspectio nascitur. Cum autem ueritatem fuerit assecuta, in speciem scientie transit. Ex his patet, quod cum de sensu imaginatio, et ex his duobus opinio, et ex opinione  prudentia nascatur, que in scientiam conualescat, quod scientia de sensu trahit originem. Nam, ut dictum est, multi sensus aut etiam unus, memoriam unam, multe memorie, experimentum, multa experimenta, regulam, multe regule reddiderint unam artem, ars uero facultatem.



CAP. XIII. De differentia scientie, et sapientie: et quid fides.

Inde est, quod maiores prudentiam uel scientiam, ad temporalium et sensibilium notitiam retulerint: ad spiritualium uero, intellectum, uel sapientiam. Nam de humanis scientia, de diuinis, sapientia dici solet. Adeo autem de sensu scientia pendet, ut eorum, que sensu sciuntur, non sit scientia, rebus a sensu subductis. Constat enim hoc ab Aristotele. Potest tamen esse fidelis opinio: ut  cum post noctem sol creditur rediturus. Unde quia humana transitoria sint, certum opinionis de iisdem nequit esse iudicium, nisi raro: si autem, quod non usquequaque certum est, pro certo statuatur, fit accessus ad fidem, quam Aristoteles definit esse uehementem opinionem. Fides autem, tam in humanis quam in diuinis rebus, maxime necessaria est; cum nec contractus sine ea celebrari inter homines possent, aut aliqua exerceri commercia, quinimo inter homines quoque meritorum premiorumque nequit esse commercium, fide subtracta. Hec autem tum habet meritum, cum ueros de religione tenet articulos: et est, ut ait Apostolus, substantia rerum sperandarum, argumentum non apparentium . Est et media inter opinionem et scientiam  quoniam per uehementiam certam aperit, ad cuius certitudinem per scientiam non accedit. Unde magister Hugo: Fides est uoluntaria certitudo absentium supra opinionem, infra scientiam constituta. Sed hic scientie nomen dilatatum est, et usque ad diuinorum comprehensionem protenditur.



CAP. XIu. De cognitione , et , et de ortu phronesis, et que ratio.

Et quia ueritas prudentie materia est , finxerunt antiqui phronesin et esse germanas, eo quod prudentie cum ueritate est quedam diuina cognatio. Inde est quod ab aspectu ueritatis prudentia, si perfecta est, nequit arceri: uerum quia hoc hominum non est, latens uerum auide querit infirma conditio.  Et quidem propter fallacias sensuum et opinionum, uix in eius inuestigatione fideliter incedit; uix est in comprehensione secura: recolit enim se deceptam esse, et posse decipi. Sollicitatur ergo, ut firma perceptione gaudeat, indubitatoque iudicio, quod potest ratio appellari: siquidem ratum et firmum est rationis examen. Philologiam ergo parit phronesis, dum amor ueri sollicitat prudentiam ad notitiam rerum, de quibus ferri uult sincerum firmumque iudicium. Et est philologia, sicut philosophia, nomen temperatum; quia sicut appetere, quam habere sapientiam facilius est, sic amare quidem, quam exercere rationem. Ratio enim, id est sincera iudicii firmitudo, paucorum est.



CAP. Xu. Item quid ratio, et quod nomen rationis multiplex est: et quod rationes sempiterne.


Anima itaque pulsata sensibus, et prudentie sollicitudine ualidius concussa, seipsam exerit, collectisque in unum uiribus, dolos sensuum et opinionum studet intentius declinare. Sua uero intentione perspicacius uidet, firmius tenet, et sincerius iudicat. Et hec est uis, que ratio nominatur; si quidem ratio est potentia spiritualis nature, discretiua rerum corporalium et incorporalium, que res appetit firmo et sincero examinare iudicio. Ipsum quoque iudicium eius, censetur nomine rationis. Sed et illa censentur rationes, de quibus sola ratio iudicat, et quorum essentia, a sensibilium singulariumque natura distincta est. Has Pater Augustinus et multi alii asserunt sempiternas. Hec autem sunt,  in quibus ab initio, et sine initio, eterne constitutionis decretum et sue dispositionis seriem sanxit ratio primitiua, quam si dixero, Sapientiam Dei, utique non errabo. Infinita quidem huiusmodi, uel in ipsis ueris, palam est inuenire: nam Deum esse Deum, et Patrem habere Filium, et Spiritum sanctum utrique consubstantialem esse, nonnichil utique sunt hec enuntiabilia, sed ab eterno uera, et diuino firma iudicio, et non modo in ueris, sed in aliis hoc ipsum liquet; cum ratio duorum ad tria, et item trium ad duo, et in hunc modum plurima, auctore Augustino, sempiterna sunt. Quod si cui uideatur absurdum, librum eius de libero arbitrio legat, et ita esse constabit.



CAP. XuI. Distinctio multiplicitatis, et quod bruta non habent rationem, etsi discernere uideantur: et unde homo eam sortitus sit iuxta Hebreos.


Cassiodorus uero, in libro De anima, tali utitur definitione: Rationem dico, animi probabilem motum, qui per ea que conceduntur et nota sunt, ad aliquid incognitum ducit, perueniens ad ueritatis arcanum. Ergo et potentia, et potentie motus, ratio appellatur. Hunc autem motum asserit Plato in Politia, uim esse deliberatiuam anime, que, quid honestum, uel utile sit, appetendumue, aut fugiendum, pensatis rerum speciebus, specierumque causis iudicio fideli examinat. Habent enim et bruta animalia uim quodammodo discretiuam, qua discernunt cibos, declinant insidias, precipitia transiliunt, necessitudinem recognoscunt; non tamen rationem exercent,  sed naturali appetitu uigent et imaginantur pleraque, sed causas rerum discutere nequaquam possunt. Quod quidem ex eo prouenire dicunt Hebrei, quod cum, Domino disponente, ab initio creaturarum cetera coaluerint, et fotu caloris et humoris, sortita sint spiritum naturalem, animalem, sensibilem, ex quibus oriuntur appetitus, et imaginatio, quam habent bruta: solus homo assecutus est uim efficacius et sincerius disserendi, quod ei uitam inspirans Deus, diuine rationis uoluit esse participem. Hominis uero spiritus, quoniam a Deo datus et ad Deum rediturus est, solus diuina meditatur, et in eo fere solo ceteris animalibus prestat. Res enim corporeas, non modo imaginatio, sed sensus  comprehendit. Ad hec, et rerum corporalium formas, ueram quoque ipsam coherentiam discoherentiamque, pro parte cognoscit. Sensus enim uidet hominem, rem utique corporalem; uidet colores et motus, formas utique corporalium; uidet etiam hominem mouere manum, quod quidem amplius est, quam uidere hominem mouentem, id est, qui mouet manum. Quod, si cui mirum est, acquiescat uel Augustino. Porro ratio transcendit omnem sensum, et iudicium suum, etiam in corporalibus et spiritualibus rebus immergit. Contemplatur omnia inferiora, et ad superiora prospectum intendit. Rationi Hebreorum consentit Senece definitio, etsi ille aliud senserit. Ait enim: Ratio est quedam pars diuini Spiritus humanis immersa corporibus. Quod tamen aut errori gentilium accommodandum  est, qui animam mundi, in animas singulas discerptam opinabantur, ipsamque mentiebantur esse Spiritum sanctum; aut benignius interpretandum est: ut pars, non in quantitate, sed in uirtute dicta credatur. Nam ut uerbi figuram exprimeret, adiecit quedam. Licet enim ratio quodammodo uirtus diuina sit, nequaquam tamen pars eius est, quia absolutissime simplicitatis est.



CAP. XuII. De officio rationis, et quare sensus in capite, quibus ratio presidet; et quas pedissequas habeat philologia.

Cum ergo ratio origine diuina nobilitetur, et diuino polleat exercitio, eam super omnia colendam esse, totius philosophie decreto sancitum est. Hec enim inordinatos motus compescit, et ad normam  bonitatis componit uniuersa, ut nichil sit quod ordinationi diuine repugnet, cui si quis obtemperat, felici processu peraget euum; si detrectat, ut in Timeo ait Plato, Claudum iter uite, et mancum serpens, cum familiari stultitia demum reuocatur ad inferna. Agit hec corporis curam et anime, et utrumque componit. Qui uero utrumque contemnit, mancus et debilis est, qui alterum, claudus. Et quia sensuum examinatrix est, qui ob fallendi consuetudinem possunt esse suspecti, natura optima parens omnium, uniuersos sensus locans in capite, uelut quemdam senatum in Capitolio anime, rationem quasi dominam in arce capitis statuit, mediam quidem sedem tribuens inter cellam phantasticam et memoriam, ut uelut e specula sensuum, et imaginationum,  possit examinare iudicia. Proinde quidem, quia hec ipsa uis, etsi diuina sit, quasi quodam sensuum et imaginationum uentilabro excitatur, et quia prudentia ad inuestigationem ueri, querit rationis sincerum examen, et philologiam parit, quam due pedisseque periergia, et , iugiter prosequuntur. Est autem periergia que laborem circuit operis, uigilans diligentia, que exercitium temperat, ne quid nimis; amor enim otiosus non est. Habet enim terrenam et mortalem philologia originem: sed cum ad diuina transit, immortalitate quadam deificatur. Quia cum prudentia, que de terrenis est, et rationis amor, ad incorrupte ueritatis, diuinorumque arcana consurgit,  in sapientiam transiens, quodammodo a mortalium conditione eximitur.



CAP. XuIII. De differentia rationis, et intellectus: et quid intellectus.

Qua uero proportione ratio transcendit sensum, ea, sicut Plato in Politia auctor est, excedit intellectus rationem. Nam intellectus assequitur, quod ratio inuestigat: si quidem in labores rationis intrat intellectus, et sibi ad sapientiam thesaurizat quod ratio preparans acquisiuit. Est igitur intellectus, suprema uis spiritualis nature, que humana continens, et diuinas penes se causas habet omnium rationum, naturaliter sibi perceptibilium. Sunt enim que exsuperant omnem sensum, tam hominum, quam angelorum, diuine rationes. Et nonnulle aliis plus aut minus, pro diuine dispensationis decreto,  innotescunt. Hunc solius Dei esse, et admodum paucorum hominum selectorum, asserit Plato.



CAP. XIX. Quid sapientia, et quod ipsa de sensu per gratiam.

Sapientia uero sequitur intellectum, eo quod diuina de his rebus, quas ratio discutit, intellectus excerpsit, suauem habent gustum, et in amorem suum animas intelligentes accendunt. Nam et ex eo sapientiam dici reor, quod boni saporem habeat in diuinis. Unde Patres scientiam referunt ad actiuam, ad contemplatiuam uero, sapientiam. Patet ex his quod, si quis premissos gradus recenseat, de scaturigine sensuum etiam sapientiam, preeunte et opitulante gratia, uidebit emanare. Et ut prophetico testimonio gaudeamus, timor ipse, qui est  initium sapientie , de sensu, uel imaginatione pene contingit. Qui cum sollicitetur, ne uapulet, punientis habens memoriam, ipsius declinat offensam. Premiorum quoque sensu, uel imaginatione, ad obsequium punire et beare potentis, incitatur. Pietatem ergo exercuit, qui declinat offensam, sed per experientiam obsequii scientiam assecutus est. Hec enim actionis est. Si uero assuescat experientie, ex consuetudine gerendorum prouenit fortitudo. Ut autem obsequium rationabile, quod gratissimum est, prestet, consilium deliberationis, super actis, uel agendis, oboritur. Deliberationem sequitur intellectus, meliorem partem retinens in sinu suo; uersatur enim in diuinis, quorum  gustus, et amor, et inherentia, uera demum sapientia est. Hos tamen gradus non operatur natura, sed gratia, que de fonte sensuum, pro arbitrio suo, elicit uarios uirulos scientiarum, et sapientie: inuisibilia Dei, per ea que facta sunt, manifestat, et manifestata, quadam caritatis unitate communicat, et hominem Deo unit.



CAP. XX. De cognitione anime, et simplicitate, et immortalitate, secundum Ciceronem.

Unde et quidam minuti philosophi, eo quod a sensibus ad scientiam sit processus nisi eorum, que sentiuntur, ullam negant esse scientiam. Quod quantum philosophandi proposito aduersetur, perspicuum est. Perit enim exercitium rationis, quo rerum apud se notiones, quas Greci ennoias dicunt,  querit et tenet: sine quo, nec nomen constare potest. Est ergo, ut ait Cicero in Tusculanis, magni ingenii, reuocare mentem a sensibus, et cogitationem a consuetudine abducere. Nec enim Deus ipse, qui intelligitur a nobis, alio modo intelligi potest, nisi mens soluta quidem sit, et libera, et segregata ab omni concretione mortali. Singularis est quedam natura, atque uis animi, seiuncta ab his usitatis notisque naturis: quidquid illud sit, profecto diuinum est. Non ualet tamen animus, ut plene seipsum uideat: sed ut oculus, sic animus se non uidens, alia cernit. Non uidet autem quod minimum est, formam suam fortasse. Quanquam id quoque, sed hec relinquamus. uim certe, sagacitatem, memoriam, motum, celeritatem uidet. Hec magna,  hec diuina, hec sempiterna sunt. Qua facie quidem sit, aut ubi habitet, ne querendum est quidem. Itaque sic mentem hominis, quamuis eam non uideas, ut Deum non uides; tamen ut Deum agnoscis ex operibus eius, sic ex memoria rerum, et inuentione, et celeritate motus, omnique pulchritudine uirtutis, uim diuinam mentis agnoscito. In animi autem cognitione dubitare non possumus, nisi plane in physicis plumbei simus, quin nichil sit animis admistum, nichil concretum, nichil copulatum, nichil coagmentatum, nichil duplex. Quod cum ita sit, certe nec secerni, nec diuidi, nec discerpi, nec distrahi potest: igitur nec interire. Hec ille in Tusculanis, ut et uim deliberatiuam, rationem scilicet, diuinam quidem, et animas hominum esse  immortales doceat. Hec quidem, de passione sensuum, et uiribus, et dignitate anime, multa breuitate perstricta sunt, ut constaret, quia, ut ait Aristoteles: Ars siue scientia originem trahit a sensu. Si quis enim uellet de uiribus anime copiosius disputare, materia subtilis ingenium acutum, capacem memoriam, et expeditum otium querens, cum studio diligenti, in maximorum uoluminum quantitatem erumperet. Qui uero naturam anime diligentius inuestigare uoluerint, non modo Platonis, Aristotelis, Ciceronis, et ueterum philosophorum scripta reuoluant, sed Patrum, qui ueritatem fidelius expresserunt. Nam et doctores Ecclesie, et post eos Claudianus, et alii moderniores, de anima  multa scripserunt, quos si quis non potest euoluere, uel Phrenouphysicon legat, librum de anima copiosissime disputantem. Eum tamen aliis omnibus non prepono. Sed hec hactenus, nunc ad propositum redeamus.



CAP. XXI. Quod precedentibus, etsi non sufficienter, Aristoteles aliquod hypotheticorum seminarium dedit.

Dialecticam et apodeicticam, quam nos demonstratiuam dicimus, precedentia docent: in iis tamen de hypotheticis syllogismis nichil, aut parum, est actitatum. Seminarium tamen datum est ab Aristotele, ut et istuc, per industriam aliorum, possit esse processus. Cum enim tam probabilium, quam necessariorum loci monstrati sunt, ostensum est,  quid ex quo sequitur probabiliter, aut necessario. Quod quidem ad hypotheticorum indicium maxime spectat, ut arbitror, ut consequentia constet. Preterea Betius hoc pro seminario inueniendorum dicit acceptum, quod Aristoteles ait in Analyticis, idem, cum sit et non sit, non necesse est idem esse. Ergo ipse, et alii aliquatenus suppleuerunt imperfectum Aristotelem in hac parte: sed quidem, ut mihi uisum est, imperfecte. Itaque in hypotheticis syllogismis, qui syllogismi fiant, in priori forma per positionem antecedentis, qui in posteriori per destructionem consequentis: queue sint figure, aut modi qui constant, ex compositis hypotheticis, et de propositionibus, equimodis, et non equimodis, et que sit natura eorum, qui fiunt ex disiunctis,  ostenditur. Sed forte ab Aristotele, de industria relictus est hic labor: eo quod plus difficultatis quam utilitatis uidetur habere liber illius, qui diligentissime scripsit. Profecto si hunc Aristoteles more suo exsequeretur, uerisimile est tante difficultatis fore librum, ut, preter Sibyllam, intelligat nemo. Nec tamen hic de hypotheticis satis arbitror expeditum, supplementa uero scholarum perutilia et necessaria sunt.



CAP. XXII. De sophistica, et utilitate eius.

Sophisticam esse, dictum est, que falsa imagine tam dialecticam quam demonstratiuam emulatur, et speciem quam uirtutem sapientie magis affectat. Unde ne cliens Aristotelis, mechanice huius supplantetur insidiis, eam precedentibus  recte subiungit. Opus quidem dignum Aristotele, et quo aliud magis expedire iuuentuti non facile dixerim: iuuentus enim, etsi sapientiam ueram in omnibus plene nequeat obtinere, sapientie tamen opinionem affectat, et gloriam suam aliorum uult iudicio celebrari. Hoc est utique quod sophistica pollicetur: est enim apparens sapientia, non existens. Unde et sophista, copiosus ab apparente sapientia, sed non existente. Hec autem omnium disciplinarum emulatrix est, et sub earum specie, suas omnibus tendiculas parat, incautosque subuertit. Frustra, sine hac, se quisque gloriabitur esse philosophum, cum nequeat cauere mendacium, aut alium deprehendere mentientem. Hoc utique in unaquaque disciplina opus scientis est. uideas huius  ignaros, cum ab aliis, uel a se, paralogizentur homines Nicodemianos, cum fuerint supplantati dicentes pre stupore: Domine, quomodo possunt hec fieri?  Nihil autem est, quod minus deceat aut glorie aut uictorie captatorem. Sane litigiosus uictoriam, sophista gloriam querit, finisque utriusque in disceptationibus et contentionibus plurimum placet. Unde et ad phrasim conciliandam, et totius philosophie inuestigationes, sophistice exercitatio plurimum prodest: ita tamen, ut ueritas, non uerbositas, sit huius exercitii fructus. Sic enim ueritatis et sapientie famula est: alioquin adultera, prodens amatores: quos excecatos exponit erroribus, et in precipitium ducit.  Ait Sapientia: Qui sophistice loquitur, odibilis est : sed plane odibilior est, qui sophistice uiuit: error enim uite, quam uerbi, perniciosior. uix est tamen qui in uita non imitetur sophistam, cum hi, qui non sunt, uelint uideri boni, et hoc modis omnibus agant; et qui boni sunt, aliorum sepe circumuenire querant iudicia, ut meliores quam sint, uideantur. Quod quidem est, in ratione uiuendi, sophistam induere, si tamen gloriam propriam simulator affectat; nam si diuinam, et quidem ex scientia, forte poterit excusari.



CAP. XXIII. De sophisticis elenchis.

Hanc itaque in scholam Peripateticam Aristoteles introducit, et fallaciarum nube depulsa, docet qualiter  admitti debeat, aut uitari. uires eius uniuersas exponit, et instrumentum, quo illa utitur, manifestat. Sicut enim dialecticus elencho, quem nos reluctatorium dicimus syllogismum, eo quod contradictionis est: sic et ista, sophistica elencho utitur; qui utique imaginarius est syllogismus, eo quod non contradictionis est sed uidetur. Paralogismus enim est, id est syllogismus umbratilis. Supponit et genera disputationum, ut appareat quomodo nunc docentem ex principiis, nunc ex probabilibus colligentem, nunc ex his, que non uidentur, probabilia arguentem, quod est demonstratoris, dialectici, et tentatoris officium, sophista imitetur. Is, inquam, qui agonizans litigiosam exercet, adiicit sophistarum notas quinque, procurantium quomodo  aduersarius in redargutionem incidat, aut falsum, aut inopinabile, aut solecismum, aut nugandi ineptias. Sufficit autem cauillatori, si uel hoc facere uideatur. Subiungit his arguendi modos, qui sunt in dictione: ut equiuocatio, amphibologia, compositio, diuisio, accentus, et figura dictionis: et item eos, qui sunt extra dictionem, ut in ea specie, que est secundum accidens, et in ea qua simpliciter, uel non simpliciter dicitur; et tertia que est secundum elenchi ignorantiam; et quarta secundum consequens; et quinta secundum quod est in principio sumere; et sexta, quod est non causam ut causam ponere: et septima, plures interrogationes unam facere. Itaque, qualiter opponentem aut respondentem in his uersari oporteat, per singula  capita diligenter exsequitur, et, sicut optimus campiductor, hunc, ad inferendam pugnam, illum instruit ad cautelam. Cum ergo ex his liqueat que adesse debeant, que abesse, et probabilium, que sola sufficit humana infirmitas comprehendere, patefacti sint loci, rationumque monstrate sint necessarie complexiones, docendi sint rationes, et uie explanate, fallaciarum sublata sint impedimenta, luce clarius est rationem disserendi suis esse limitibus et partibus absolutam.



CAP. XXIu. De his qui Aristotelis opera carpunt.

Satis ergo mirari non possum, quid mentis habeant , qui hec Aristotelis opera carpunt, que utique non exponere propositum  fuerat, sed laudare. Magister Theodoricus, ut memini, Topica, non Aristotelis, sed Trecassini Drogonis irridebat. Eadem tamen quandoque docuit. Quidam auditores magistri Roberti de Meliduno, librum hunc fere inutilem esse calumniantur. Alii detrahunt categoriis. Unde in commendatione eorum diutius moratus sum, reliquos, eo quod omnium iudicio commendantur, morose non censui commendandos. Elenchis tamen, sed inepte, opponitur, quod uersus habent peticos: sed constat quod idioma linguarum commode in commercium non deducitur. In eo autem mihi uidentur analyticis preferendi, quod non minus ad exercitium conferunt, et faciliori intellectu eloquentiam promouent.



CAP. XXu. Quod Cornificius, Bromio scurra deorum, uilior est: et de laude logice quid Augustin. et alii philosophi dicant.


Cum itaque logice tanta sit uis, quisquis eam causatur ineptam, ineptissimus est. Pallas Bromium, qui eam Marsicam aut ueneficam irridebat, in nuptiis Philologie compescit, et superis multa predicatione consociat. Porro, ut est in fabulis, Bromius deorum scurra contemnitur: sed Cornificius noster, logice criminator, philosophantium scurra, non immerito contemnetur. Ut de Platone taceam, Aristotele, Tullio, a quo, ut maiores perhibent, philosophia inchoata est, et perfecta, Pater Augustinus, cui temerarium est obuiare, eam tantis effert preconiis, ut uituperari non possit, nisi  ab his, quorum nulla est prudentia, sed impudentia multa. Ait ergo in secundo libro De ordine: Cum perfecta esset dispositaque grammatica, admonita est ratio querere atque attendere hanc ipsam uim, que peperit artem. Nam eam definiendo, distribuendo, colligendo, non solum digesserat, atque ordinauerat, uerum etiam ab omni falsitatis irruptione defenderat. Quando ergo transiret ad alia fabricanda, nisi ipsa, sua prius, quasi quedam machinamenta et instrumenta distingueret, notaret, digereret, proderetque ipsam disciplinam disciplinarum, quam dialecticam uocant? Hec docet docere, hec docet discere. In hac se ipsa ratio demonstrat, atque aperit que sit, que uelit; et quid ualeat scire, scit sola. Scientes facere, non solum uult, sed et potest.  Quid ad hec Cornificius? Nempe quod cuiusque deficientis ingenii est, et desidie, que ad hortamenta uirtutis stertere consueuit, quod non potest assequi, criminatur.



CAP. XXuI. Quo consilio utendum sit aduersus eum, et proteruos, et calumniatores.

Utamur ergo aduersus eum, et compigrescentes , consilio, quod se post multa, que per ipsam didicit, in primo contra Academicos, dicit Augustinus a dialectica dedicisse. Docuit me, inquit, cum de re constat, propter quam uerba dicuntur, de uerbis non debere contendi. Et quisquis faciat id, si ex imperitia facit, docendum esse; si ex malitia, deserendum; si  doceri non potest, monendum, ut aliquid aliud potius agat, quam tempus in superfluis operamque consumat; si non obtemperat, negligendum. De captiosis autem atque fallacibus ratiunculis breue preceptum est: si male concedendo inferuntur, ad ea, que concessa sunt, redeundum esse. Si uerum falsumque in una conclusione confligunt, accipiendum inde quod intelligitur: quod explicari non potest, relinquendum. Si autem modus, in aliquibus rebus, latet penitus hominem, scientiam eius non esse querendam.



CAP. XXuII. Quod Aristoteles in multis errauit; quod in logica eminet.

Hec aduersus Cornificium. Ceterum contra eos qui ueterum fauore potiores Aristotelis libros excludunt, Betio fere solo contenti, possent plurima  allegari. Sed non oportet, quia palam est omnibus, usque ad miserationem, imperfectio illorum, qui in sola Betio tempus et rem consumpserunt, ut fere nichil sciant. Nec tamen Aristotelem ubique plane aut sensisse, aut dixisse protestor, ut sacrosanctum sit, quidquid scripsit. Nam in pluribus, obtinente ratione et auctoritate fidei, conuincitur errasse: siquidem non modo studiosum quemlibet, sed et Deum ipsum praua posse committere asserit. Item, prouidentiam Dei, usque ad regionem lune progredi diffitetur: et ut diuinationem tollat prenoscentiamque futurorum, asserit inferiora non regi per diuine decreta Prouidentie, nec angelorum prodesse opem, aut demonum in his, aut in futuris aliquam esse perspicientiam. Sunt et multi errores eius, qui  in scripturis tam ethnicis quam fidelibus poterunt inueniri; uerum in logica parem habuisse non legitur. Unde sic accipiendus est, ut ad promouendos iuuenes ad grauioris philosophie instituta, doctor sit, non morum, sed disceptationum.



CAP. XXuIII. Quomodo ea sit utendum.

Sed licet ars ista ad quammulta sit utilis, qui aliorum ignarus est, non tantum huius eruditione ad philosophiam iuuatur, quantum hinc, sumpta uerbositate et temeritate, impeditur. Fere enim inutilis est logica, si sit sola. Tunc demum eminet, cum adiunctarum uirtute splendescit. Tenere tamen etati indulgendum est amplius, et ut copiam eloquentie comparet, interim est ferenda uerbositas. Sicut enim corpora, sic et ingenia puerilia, in primis  alenda sunt ne inarescant: et ut a plenitudine et copia alimentorum succo distendantur ad robur concipiendum, et ut caro, quodam dilatationis sue uitio in hac etate luxuriet. Hoc autem et laboris exercitium, et pondus sollicitudinis, et diligens opera, sequenti etate satis excoquet et purgabit. Procedente ergo etate, et sensu, uerbositatis cohibeatur licentia, et sophistice , improbitas conquiescat. Manet hec sollicitudo eum qui doctoris nomen et officium uindicat. Porro inutilis est opera preceptorum, si non usu et exercitio assiduo roboretur; nisi forte in habitum transierit dispositio.



CAP. XXIX. Quod temeritas adolescentie reprimenda, et quare Mercurius societur Philologie, et que sint precipue expetenda.


Non tamen ea licentia est indulgendum gymnasiorum exercitiis que, quasi iocus quidam et palestra philosophie agitantur in spe proficiendi, ut in annos maturiores, aut in studia grauiora protendantur. Scurriles ineptie, insulsa loquacitas, et clamosa, itemque leuitas puerilis, cum prima lanugine deponenda sunt. Hec siquidem agere, est philosophum diffiteri, et ad male sanos accedere. Unde, ut a fabulis instruamur, Mercurius, eloquentie presul, hortatu matris in Philologie nuptias transit ab adolescentia prima, eo quod iam pubentes gene, seminudum eum incedere, chlamydeque indutum  parua, inuelatumque cetera, humerorum cacumen obnubere, sine magno risu Cypridis, non sinebant. Cypris enim, que mistura interpretabatur, uigens in eis, qui sapientie et eloquentie mistura condiuntur, inermis, nude uentoseque facundie deridet ineptias. Latet autem sensum hominis, quem multa cogitantem terrena inhabitatio deprimit, trium, maxime expetendorum, arcana prestantissimaque natura. Hec autem sunt uera bonitas, ueritas sincera, ratio incorrupta et certa. Horum tamen quasi olfaciens dulcedinem natura humana, cui Deus sicut in libro Sirac legitur: Posuit oculum supra cor, ut ostenderet magnalia operum suorum, ut laudaretur in bonitate, et glorificaretur in mirabilibus suis : horum, inquam, dulcedinem  sentiens, appetit nosse uerum, apprehendere bonum, et ei, ne dispendium patiatur, firmiter adherere. Appetitus enim hic naturaliter a Deo insitus est homini, etsi per naturam sine gratia perficere non possit. Unde tres sorores, filias Phronesis, fabulosa gentium finxit antiquitas, Philologiam, Philosophiam et Philocaliam. Genus Philosophie et Philocalie Augustinus, Philologie Marcianus, sed cognationem trium indicat Aesopus. Ergo quia ueram bonitatem, sapientiam, rationem, etsi polliceri sibi arroganter non audeat, affectat tamen indesinenter humana infirmitas, uersatur in amore istorum, donec amoris exercitio per gratiam, res ipsas quas desiderat, assequatur. Has quidem affectiones Phronesis parit, quia sapor, qui humane  nature dulcescit, ad ueri bonique prouocat appetitum. Nam Grece dicitur sapio, quod quidem saporem appetitus potius exprimit, quam sapientiam, que in diuinorum contemplatione consistit. Illa enim, non Phronesis, sed appellatur.



CAP. XXX. Idem.

Harum uero philologia prima est, et que aliarum naturam, uim et consilia indicat: siquidem cum undique probabilia multa occurrant , rerum certitudinem querit, et diligenti cautela declinat errores; et sicut uirtus est uitium fugere et sapientia prima, stultitia caruisse, sic  que precaueret errorem has que uirtutes afferunt naturaliter antecedit: et, ut Iunonis, aut, ut rectius dixerim, Martiani uerba ponantur, an quisquam est, qui philologie se asserat priuilegia laborata, et lucubrationum premium nescire Pallorem, que etiam deos quiescentes ad se uenire inaudita obsecratione compellit: et paulo supra celum, terram, mare, et que in eis sunt, prima scrutatur: que

Peruigil in modico penetrans arcana labore,
Que potis est docta totum preuertere cura
Quod superis prescire datum est. Quin crebrius in nos
Ius habet illa, deos urgens iniussa coactos,
Et quod nulla queat superum tentare potestas
Inuito scit posse Ioue.
Siquidem, ut ait alius, non inferior Martiano,

 . . . . . Labor improbus omnia uincit. 

Liquet autem ex precedentibus ad hoc, ut sensus sit, plura concurrere: ut sint exterius offendiculum, in quem impingit spiritus, minister sentiendi, idemque spiritus qui exterioris obstaculi qualitatem ad notitiam anime profert. Ut sint tria, anima que sentit, spiritus, quo sentit, et offendiculum, quod extrinsecus sentit. His, ut predictum est, excitatur uis deliberatiua, quam supra nominauimus rationem, suumque iudicium exercet, quod itidem ratio appellatur; quod quidem interdum uerum, interdum probabile est. Sed ratio uera non est, nisi sit certa et firma: eo quod ratio, nomen firmitudinis est. Nam et ratum non dicitur, nisi quod  firmum est. Ut itaque magno placuit Augustino: Ratio uera solius Dei est, et eorum, quibus ipse certam notitiam firmumque iudicium de rebus habere concessit. Est autem predicamentalis inspectio, et prima fere philosophandi uia, de qualibet re proposita quid sit attendere, itemque quibus proprietatibus ab aliis differat, et quomodo aliis conformetur. Deinde an sit ei quid contrarium, et an ipsum susceptibile sit contrariorum. Que cum innotuerunt, res familiarius assignata, in notitiam transit. Utique hunc ordinem, etsi pro uoto exprimere nequeam, in tante rei inuestigatione tamen, quia commodissimus est, placuit imitari. Nec est ubi iustius de rationis ueritatisque substantia queratur, quam ubi uis logice discutitur, que se profitetur  scientiam ueritatis, ut asserit Augustinus, et utinam assequi ualeat quod promittit! Constat autem quia plurimum prodest, et inueniendi examinandique rationes, uiam et copiam parat.



CAP. XXXI. Quod philologia alias duas precedit: et que sit predicamentalis inspectio sequenda in discussione rationis et ueritatis.

Sicut autem ratio in creaturis est uis quedam spiritualis, nature rerum examinatrix, et tam corporalium, quam intelligibilium assequens notitiam: ita primitiua quedam ratio est, que sua uirtute res omnes, tam corporales quam intelligibiles comprehendit, et naturam, et uim singulorum plene fideliterque, id est absque omni errore, examinat. Hanc, siue sapientiam, siue uirtutem Dei dixero,  et rerum omnium firmitudinem esse, procul dubio non errabo. Penes hanc omnium rerum natura, processus finisque subsistit. Quippe hec est sphera quam petico figmento Martianus obnubilans, ex omnibus elementis dicit esse compactam, ut nichil absit, quod ab aliqua natura credatur contineri. Illic celum omne, er, freta, diuersitasque telluris, claustraque tartarea, urbes, compita, cum actibus fortunisque suis, cunctarumque species rerum, tam in specie quam in genere numerande. Que quidem sphera, imago quedam uidebatur, ideaque mundi. Plato autem questionem inducit, una sit idea, an plures. Et profecto si substantiam scientie aut rationis quis attendat, una est: si pluralitatem rerum,  quas penes se ratio intuetur, idee sunt infinite. Hanc intuens stoicus, , quam nos appellare possumus prouidentiam, ueneratur, et legibus ipsius, ad necessitatem omnia dicit arctari. Epicurus econtra rerum facilitatem attendens, exstinguit , et omnia a lege necessitatis absoluit. Peripateticus uero, utrinque erroris precipitium metuens, nec ad paradoxas stoici, nec ad Epicuri mouetur: sed sic in stoico asserit, ut rebus non inducat necessitatem, sic cum Epicuro, a necessitate res expendit, ut prouidentie non auferat ueritatem. Res itaque partim necessarias asserit esse, partim facilitati nature, et libero arbitrio subiacere. Academicus uero fluctuat, et quid in singulis uerum sit definire non audet. Hec  tamen secta trifariam diuisa est: habet enim, qui se nichil omnino scire profiteantur, et cautela nimia demeruerunt philosophi nomen. Habet alios, qui se sola necessaria, et per se nota, que scilicet nesciri non possunt, confiteantur nosse. Tertius gradus, nostrorum est, qui sententiam non precipitant, in his que sunt dubitabilia sapienti.



CAP. XXXII. Quid ratio primitiua: et de uariis sectis philosophantium.

Prima itaque et ratio uera, est diuina, quam diximus, et que nullum omnino admittit errorem. Nihil autem est quod magis rationi uideatur aduersum, quam error; illa enim statuit et confirmat, hic lubricitate sua prosternit et supplantat. Et sicut sensus nomine censetur nunc potentia, nunc actus  sentiendi, et item tam potentia, quam actus imaginandi dicitur imaginatio: ita ratio, nunc uis, nunc agitatio motusque uirtutis, nunc etiam illa, in quibus ratio quemdam sue uirtutis motum exercet, dicuntur rationes. Quales quidem sunt inherentie in consequentiis: proportiones in numeris: et eorum, que absolute necessaria sunt, demonstrationum principia. Has autem, tam in libris De ordine, et De libero arbitrio, et Hyponosticon, quam in multis aliis, asserit Augustinus immortales esse et sempiternas. Unius, inquit, ad duo, et duorum ad quatuor, uerissima ratio est; nec magis fuit heri ratio illa uera, quam hodie: nec magis cras, aut post annum, erit uera. Nec si omnis mundus iste concidat,  poterit ista ratio non esse, simili modo substantiam esse. Si sit corpus, non esse non potest. Cetera quidem, que diuine rationis oculus contemplatur, uera quidem sunt, sed pre mutabilitate sua nequaquam dicuntur rationes. Ex hoc autem ueritatis rationisque consortio, quibusdam philosophantibus uisum est semper esse uerum quod semel est uerum: quibus uidetur suffragari ratio, quam Augustinus inducit, ut doceat nostram et precedentium patrum eamdem esse fidem: etsi nos pro parte gaudeamus impletum, quod illi prestolabantur implendum: ait enim: non est mutata fides, etsi uariata sint tempora. Et nos, et illi, eamdem amplectimur ueritatem, sed aliis et aliis sermonibus predicamus.



CAP. XXXIII. Quid sit rationi contrarium, et quod multis modis dicitur ratio; et que rationes eterne?


Natura uero angelica, que noxio corpore non tardatur, et diuine puritati familiarius inheret, rationis incorrupte uiget acumine. Et licet non equaliter Deo cuncta examinet, ea tamen rationis prerogatiua ditatur, ut nullo supplantetur errore. At humana infirmitas, que tam ex conditione nature, quam merito culpe, multis patet erroribus, imo et capta labitur a prima et secunda puritate, degenerat in examinatione rerum, id est in exercitio rationis. Et quia incertitudinis lubrico uacillat, apprehendit quod potest, et nunc ex fida rerum similitudine ueras exercet opiniones, nunc decepta  uanis imaginibus, falsas. Si enim res ut se habet comprehenditur, uera opinio est; et si sic uerbo exponitur, est uera locutio: unde nonnullis philosophorum probabiliter placuit, ueritatem, unde opinio uera dicitur, aut sermo uerus, quasi quemdam medium habitum esse rerum, que examinantur extrinsecus ad rationem. Si enim eis fideliter in examinando innititur, certa est, nec aliquo uacillat errore. Itaque locutio, que uera dicitur, a modo quem innuit, modalis appellatur. Item opinio uera, a modo percipiendi; et ratio uera a qualitate examinis sui. Res quoque singule, uere dicuntur: ut homo uerus, uerus candor, dum in his taliter percipiendis, nullius imaginis phantasmate circumueniatur opinio. Fides autem examinandi res, ut uere  dicantur, conuincitur plerumque a duobus; scilicet uel a forma substantie, uel ab effectu forme. Est enim uerus homo, cui uera inest humanitas: id est conscia rationis et possibilitatis. uera autem albedo est, que albificat: que iustum facit, uera iustitia. Si mihi non credis, uel magno Hilario, qui Gallicano cothurno attollitur, et a lectione simplicium procul est, aurem prebe.



CAP. XXXIu. Quod homo perfectam non habeat rationem, et quod uerum multipliciter dicitur.

Ut autem geramus morem stoicis, qui circa uerborum analecticem uel analogiam sollicitantur, uerum dictum est a Greco heron, quod firmum et stabile, seu certum et clarum interpretatur. Hinc  heres dicti sunt, qui firmum et stabilem adepti sunt gradum ex consortio numinum, quibus eos fabulosa antiquitas sociauit. Hi uero , heres nuncupati sunt, sicut Martianus ait, ex eo quod ueteres terram appellauerunt. Et hoc quidem a certitudine stabilitatis sue. Nos autem, non semideos, qui nulli sunt, sed nec heres, ob perfidie notam, aliquos dicimus, sed translationem electorum, que sit a fluctuatione et uanitate mundana ad gloriam, uere certitudinis et firme stabilitatis, uerbo significamus Catholico. Eos namque, a confirmatione, quam adepti sunt, sanctos appellamus; siquidem sancire, confirmare est: et sanctus, confirmatus in uirtute uel gloria. Hoc utique est a uanitate eximi, et in ueritate uersari. Proinde uerum,  hoc uerbum, confirmationis nota est, stabilitatemque significat rei, cui ratio fideliter possit inniti. ueritas uero, nomen firmitudinis et stabilitatis est. Nec moueat, quod pro aspiratione Greca, Latinus u posuit consonantem: quum Aeolicum digamma ad hanc consonantem multas habeat affinitates. Sicut autem ut uis sentiendi motum suum exerceat utiliter, necesse est aliquod esse, cui stabiliter innitatur: sic ratio labitur, si non stabili innititur offendiculo. Nam si lucem subtraxeris, cessat uisus, auditus nullus est, cessante sono, olfactus gustusque quiescunt ab odoris saporisque carentia; tactus inanis est, si in rem solidam non offendat. Dicitur tamen quod tunc uideantur tenebre, silentium audiatur, tangatur inane. Sed uerius diceretur his  sensibus tunc nichil sentiri. Augustinus enim, et contra Manicheos, et in Hyponosticon, et in aliis multis libris docet, non modo has, sed quaslibet priuationes, nichil esse. Aristoteles autem eas nonnichil esse asserit: eo quod non modo priuant, sed ad se quodammodo subiecta disponunt. Itaque tam sensus, quam ratio, stabile quid exposcunt, ne inanis sit opera, que certum quid non comprehendit. Nam cum agit ut teneat, et cassatur eius intentio, et in uanum laborat, et suo fallitur errore. Unde, sicut errorem diximus rationi contrarium, sic uanitatem ueritati contrariam profitemur; nam falsum uanumque, etsi uoces diuerse sint, ad eamdem quodammodo accedunt significationem. Porro uanitas et falsitas ad nichilum uergunt; quod enim falsum est,  omnino nichil est, nec sub scientiam cadit. Nam, sicut Augustinus et in soliloquiis, et contra Academicos et in plerisque aliis docet, inter omnes ueteres et etiam inter ipsos Academicos constitit, scire falsa neminem posse. Siquidem, ut itidem contra Academicos astruit, rerum falsarum, quoniam omnino non sunt, nulla potest esse scientia. Ubi autem quidam interpretes dixerunt, quod terra ab initio erat inanis et uacua, alii interpretati sunt, quod nichil erat nec composita. Ergo uerum uano falsoque, quoniam idem sunt, lege contrarietatis opponitur. Nec moueor si res existens, rei non existenti opponatur: cum hoc palam sit in enuntiabilibus que contradictorie opponuntur. Nam  Aristoteles docet alterum eorum esse semper, et alterum ex necessitate non esse. Nonne res existens, rei non existentis est signum, ut rubor future serenitatis, aut tempestatis? Siquidem

Mane rubens celum, notat imbres, sero serenum. 



CAP. XXXu. Quid dicatur uerum, et quid ueritas, et quid eius contrarium.

Omnia uero uana, quatenus uana sunt, fallunt. Et cum falsitate deceptas mentes illuserint, uelut phantasma euanescunt. Unde, ob hanc rerum euanescentium disparentiam, omnia que sub sole sunt, uana esse, in concione uniuersorum, qui uersantur in mundo, proclamat Ecclesiastes : tanta quidem maiestate uerbi, tanta probabilitate sententie,  ut ad omnes nationes et linguas uox illa pertranseat, et omnium, qui aures audiendi habent, corda penetrando concutiat. Plato quoque, eorum, que uere sunt, et eorum que non sunt, sed esse uidentur, differentiam docens, intelligibilia uere esse asseruit: que nec incursionum passionumue molestiam metuunt, non potestatis iniuriam, ne dispendium temporis, sed semper uigore conditionis sue eadem perseuerant. Unde et eis, post essentiam primam, recte competit esse, id est firmus certusque status, quem uerbum, si proprie ponitur, exprimit substantiuum: temporalia uero uidentur quidem esse, eo quod intelligibilium pretendunt imaginem. Sed appellatione uerbi substantiui non satis digna sunt, que cum tempore transeunt, ut nunquam in  eodem statu permaneant, sed, ut fumus, euanescant: fugiunt enim, ut idem ait in Timeo, nec exspectant appellationem. Hanc autem ueram existentiam partiebatur in tria, que rerum principia statuebat; Deum scilicet, materiam, et ideam, siquidem hec, in sui natura, immutabilia sunt. Nam Deus usquequaque immutabilis est; reliqua duo, quodammodo immobilia, sed in effectibus ab inuicem uariantur. Materiam quippe aduenientes forme disponunt, et quodammodo motui reddunt obnoxiam: et item forme materiei contactu, quadam ratione uariantur, et, ut ait Betius in Arithmeticis, in interuertibilem transeunt inconstantiam. Ideas tamen, quas post Deum primas essentias ponit, negat in seipsis materie admisceri, aut aliquem  sortiri motum: sed ex his forme prodeunt natiue, scilicet imagines exemplarium, quas natura rebus singulis concreauit. Hinc in libro De Trinitate Betius: Ex his formis, que preter materiam sunt, ille forme uenerunt, que in materia sunt, et corpus efficiunt. Bernardus quoque Carnotensis, perfectissimus inter Platonicos seculi nostri, hanc fere sententiam metro complexus est:

Non dico esse quod est, gemina quod parte coactum
   Materie formam continet implicitam:
Sed dico esse quod est, una quod constat earum:
   Hoc uocat Ideam illud Acheus et .
Et licet Stoici materiam et ideam Deo crederent ceternam; alii uero, cum Epicuro prouidentiam euacuante, ideam omnino tollerent: iste, cum illis  qui philosophantur, Deo neutram dicebat ceternam. Acquiescebat enim Patribus, qui, sicut Augustinus testis est, probant quia Deus est, qui omnia fecit de nichilo, omnium creauit materiam. Ideam uero eternam esse consentiebat: admittens eternitatem prouidentie, in qua omnia semel et simul fecit, statuens apud se uniuersa, que futura erant in tempore, aut mansura in eternitate. Ceternitas autem esse non potest, nisi in his, que se, nec natura maiestatis, nec priuilegio potestatis, nec auctoritate operis, antecedunt. Itaque solas tres personas, quarum est una natura, potestas singularis, operatio inseparabilis, fatebatur esse cequales et ceternas: nam in illis, omnimoda parilitas est, Ideam uero, quia in hanc parilitatem non consurgit  sed quodammodo natura posterior est, et uelut quidam effectus, manens in arcano consilii, extrinseca causa non indigens, sicut eternam audebat dicere, sic ceternam esse negabat. Ut enim ait in expositione Porphyrii: Duplex est opus diuine mentis, alterum quod de subiecta materia creat, aut quod ei concreatur; alterum, quod de se facit, et continet in se, externo non egens adminiculo. Utique celos fecit in intellectu ab initio, ad quos ibi formandos, nec materiam, nec formam quesiuit extrinsecam. Alibi quoque ait:

Principium cui sola fuit diuina uoluntas,
Aetas non frangit demoliturque uetustas,
Dissoluit tempus quidquid producit adesse,
Si non ad presens, constat quandoque necesse.
Ergo super tali qui luget conditione,
Aut nichil, aut minimum claret rationis habere.
 Quidam tamen, licet ab eterno concedant esse uera, ea tamen negant esse eterna, dicentes nichil esse eternum, nisi quod uiuit, eo quod eternitas, teste Augustino, status est interminabilis uite. Ex his patet placuisse Platonicis, cum Salomone, omnia subsolana uana esse; et eas res duntaxat esse ueras, que non ut phantasmata euanescunt, sed statu substantie certa, et semper eadem sunt.



CAP. XXXuI. Item de ueris; et quod aliter dicuntur esse res, aliter sermones, aliter uera, et quomodo.

Cum uero nomen falsi opinioni, locutioni, et rei pariter applicetur, opinio, que deceptionis fallaciam patitur, falsa rectissime nominatur: siquidem ipsa est, que fallitur. Locutio autem falsa est, eo quod  falsam significat opinionem. Res uero falsa dicitur ab effectu, ideo quod ipsam, non nisi cassus et uanus, percipiat intellectus. Sic et in physicis sana dicuntur esse uel egra, nunc animalia, nunc signa, nunc cause. Ut autem a Platonis eminentia cum Peripateticis paululum descendamus, ea uera dicuntur esse, uel falsa, que, ut de significatione complexorum sermonum agatur, certo percipiuntur intellectu, aut uano: hi siquidem, uelut qui philosophantur humanius, et cum Platonicis, non excedunt mente sibi et Deo, sed sobrii sunt, hominibus in eo ueritatem aut falsitatem statuunt, in quo sicut percipitur examinando et comprehendendo fidelis est aut erroneus intellectus. Si enim rem sic esse  ut est, aut non esse ut non est, comprehendit, iudicio certo et fideli usus est; sin autem uel non esse quod est, uel esse quod non est, opinatur, procul dubio fallitur et errat. Idem quoque est in sermonibus. Res autem, que seipsam, prout est, intellectui subiicit, uera est: que aliter, uana et falsa. Ergo a modo percipiendi  conuincitur ueritas aut falsitas tam opinionum quam rerum; sermonum uero, a modo significandi. Unde quia Deum falli impossibile est, procul dubio constat quoniam quo fidelior est scientia et certior, eo minus falsa comprehendit. Ea tamen falsa esse cognoscit, quod uerum est, et ueritati omnia contemplanti, non potest esse absconditum. Nam penes essentiam Dei, primitiua  ueritas, id est certitudo, aut stabilitas, aut claritas est, et ab hac deriuatur quodammodo, quidquid in rebus fideliter dicitur uerum esse. Siquidem illi soli omnium tam rerum quam sermonum, coherentia, uel discoherentia constat, et certa est. Homo uero quantuscunque, affectat quidem certiorari: eo quod amor ueritatis cognatus et innatus est rationi, et, ut ait Martianus, cum philologia illam existentem, et ex non existentibus ueritatem toto pectore deprecatur. Hec utique aliunde non prouenit, quam si aliqua stilla diuine sapientie per gratie eliquationem seipsam infundat, et mentem se querentis et amantis illustret. Ista siquidem est uirgo fontana, unde Martianus premissam asserit manare ueritatem. Nihil enim ueraciter innotescit,  nisi de scaturigine fontis huius. Sed nec aliquod falsum inde emanat, quoniam fontana illa, quam petici nube figmenti inuoluit, uirgo est, et totius corruptionis et falsitatis ignara.



CAP. XXXuII. Differentie eorum que uere sunt, et que uidentur esse, secundum Platonicos.

Omnes autem res, diuine simplicitatis oculus contemplatur, ut ei nec futura desint, nec preterita elabantur. Coherentiam rerum, et discoherentiam pensat, et tam de iis que sunt, quam de iis que non sunt, certum et fidele exercet iudicium: et que ab initio uidit, quia non euanescunt, firma sunt, et uera dicuntur. He utique sunt cogitationes Altissimi, quarum profunditatem nemo sufficit explicare . Hec uerba, que semel dicta sunt, sed  processu temporis, pro diuine dispositionis decreto, in actum prodeunt. Quis mentem Dei dixerit otiosam, et non ab initio omnia contemplatam  Si ergo uera, quasi quedam cogitata Dei sunt, quis illa, nisi presumptuosus, affirmauerit euanescere? aut quis ea non semper fuisse in mente eius, qui ab eterno uniuersa disposuit, et sciuit, audeat profiteri? Nunquid et ille nouas cogitationes concipit, et noua more nostro init consilia? Et licet hec ab eterno fuerint uera, non tamen aliquid Creatori dicitur ceternum quia, ut dictum est, ad parilitatem eius nichil omnino consurgere potest, siquidem ipsius est, ut hec ipsa uera sint, aut certa. Quod autem omnis res, aut Creator dicitur,  aut creatura, ad substantias, et ad ea que substantiis insunt quocunque modo, ex auctoritate Patrum uniuersitatis complexio reuocatur; nam enuntiationum significatio non contingit urgente aliqua ratione sermonis. Qui enim sic partiti sunt, respexerunt ad incomplexorum significationes. Nonnichil ergo sunt uera, que in mente Dei consistunt, sed nec creature sunt, eo quod ab eterno exstiterunt. Nam quin quedam sempiterna sint, nulla questio est, nisi forte eo referatur illud Ecclesiastici : Qui uiuit in eternum, creauit omnia simul A quibusdam enim refertur tam ad illud opus, quod in se conspiciendo et disponendo Trinitas operata est, quam ad creationem primordialis materie, ex qua omnia creata sunt, aut in ipsa creatis concreantur.  Ceterum hoc est eis esse, quod ad primitiuam rationis scientiam referri, et ita esse quasi pronuntiari, stabili intentatoque iudicio. Esse ergo istorum, innotescere est: nam et humanorum uerborum idem dicitur pronuntiari et esse; aut memoria retineri et esse. Nam de unico, Augustinus ait: Hoc est uerbum non quod desinit prolatum, sed quod permanet natum. Que distinctio quodammodo uidetur inepta, nisi per prolationem subsisterent uerba. Ceterum, quoniam esse, et unum, et res, multipliciter dicuntur, uiderit quisque quomodo dictionum interpretetur significationem. Habent itaque res , habent cogitationes, sermones, et uera, et rationes: singula, inquam, hec habent suum existendi modum,  ut pro qualitate illius, eorum que fideliter enuntiantur, accipienda sit interpretatio, unde inspecta diligenter significatione uerborum, esse uera dicantur, aut non esse. Non contendo, dum tamen uera non omnino nichil sint; falsa uero usquequaque non sunt quoniam omnino nichil sunt. Sic enim et antiqui philosophi, et catholici Patres definierunt. Porro memorari et dicere, Dei scire ipsius est. Memoria namque eius, aut uerbum, siue ratio, sapientia ipsius est. uerbum ergo, quo loquitur omnipotentia, unum est: sed uerba, que loquitur, infinita. Principium, inquit, uerborum tuorum ueritas , eo quod a luce inaccessibili, quam Deus inhabitat , habet, ut ei omnia innotescant. Hanc tamen lucem, a substantia eius, non  arbitror alienam.



CAP. XXXuIII. Quod aliter res, aliter opinio, aliter locutio uera uel falsa dicitur; et quare locutiones huiusmodi et modales appellantur.

Nunc iucundissimam rationis ueritatisque coherentiam cum omni reuerentia contemplemur, rationis et ueritatis auxilium implorantes; nam sine eo, non modo apprehendi, sed nec inuestigari, fideliter queunt. Est ergo ratio, quidam mentis oculus. Et ut latius describatur: Ratio est quoddam instrumentum, quo mens omnes sensus suos exercet. Proprium eius est, inuestigare, et apprehendere ueritatem. Huius uirtutis contrarium, est imbecillitas et impotentia inuestigandi et assequendi uerum. Error  autem contrarium est illius agitationis, inuestigantis uerum, quam supra diximus rationem. uirtus hec in Deo simpliciter perfecta, in angelo perfecta pro natura, sed in homine aut omnino imperfecta est, aut ut multum; si tamen sit in aliquo perfecta pro tempore, aut collatione imperfectiorum. Unde non rationem, sed appetitum rationis, quem philologia exprimit, uindicat sibi: siquidem nomina hec philologia, philosophia, et philocalia, philosophorum modestia temperauit. Ratio uero, nequaquam contrariorum susceptibilis est, eo quod diuina ratio immutabilis substantia est. Angeli uero, uel hominis ratio, substantia non est.



CAP. XXXIX. De coherentia rationis et ueritatis, et breuiter quid utrumque.


ueritas autem, lux mentis est, et materia rationis. Hanc Deus uniuersaliter, angelus particulariter intuetur; homo autem, etiam perfectissimus, pro parte modice uidet; sed quo perfectior, eo amplius appetit. Hec est soliditas certitudinis in qua rationis uiget examen. Tolle lucem et soliditatem, frustrabuntur uisus et tactus; sicut et in aliis sensibus, sono, uel odore, uel sapore subtracto. Simili modo, omnis sensus rationis frustrabitur, ueritate subducta. Contrarium uero eius est ueritas seu falsitas, aut inane: quod, sicut philosophia probat, in rebus nichil est. Unde et quibusdam placuit, inane, littera mutata, dici quasi inune, scilicet quod  non est unum. Quod autem non est, nichil est. Est autem primeua ueritas in maiestate diuina. Alia uero est, que in diuinitatis consistit imagine, id est in imitatione. Omnis enim res, tanto uerius est quanto imaginem Dei fidelius exprimi: et quanto ab ea magis deficit, tanto falsius euanescit. Utique sic ut: Homo uanitati similis factus est, et dies eius sicut umbra pretereunt . Non est autem umbra, nisi lux corporis aliquo prepediatur obstaculo, et quasdam inducit tenebras absentia lucis. Ergo ueritatis luce sublata, erroris tenebre inualescunt; error uero fallit. Unde et ueritatis contrarium, a fallendo falsitas nominatur; quia: Qui ambulat in tenebris, nescit quo uadat . Proprium quidem ueritatis est, fouere  rationem, et illustrare, et solidare: sicut rationis, querere, assequi et amplecti ueritatem. Nam et lux exterior, ut dictum est, uisum fouet: res solida roborat tactum. Porro hec in Deo unum, quia ratio, et uerbum eternum, de se dicit: Ego sum ueritas : alieno enim non eget adminiculo, quia et se ratio illustrat, et ueritas seipsam inuenit. At in creaturis, aliud ueritas, aliud ratio: nam ueritas, imago quedam Diuinitatis est, quam in rebus ratio querit et inuenit. Ratio, uirtus, aut mentis agitatio est, que occupatur in perspicientia ueri. Non est autem ueritas susceptiua contrariorum, ob eamdem causam, quam de ratione superius exposuimus.



CAP. XL. Idem de eodem: et quod nec ratio, nec ueritas contraria suscipit.


Si huc Peripateticorum tendit intentio ut, omni uanitate reiecta, ueritatem rerum agnoscat, et tota ratione ueritatem Dei querat, ueneretur et colat, non inutiliter laboratur. Alioquin opera perit et impensa. Sed quia multa sunt, que prepediunt intelligentiam, utpote inuincibilis ignorantia eorum, que ratione expediri non possunt, sicut sunt sancte Trinitatis arcana, et item fragilitas conditionis, uita breuis, utilium negligentia, occupatio inutilis, probabilium conflictus opinionum, culpa, que lucem demeretur, et tandem numerositas et immensitas inuestigabilium: adeo obductum cor humanum, ut ad ueri notitiam raro possit  accedere. Sed in his octo, que proposita sunt, nichil adeo, pro mea opinione, scientiam eorum que expediunt, impedit, sicut culpa, que separat inter nos et Deum, et fontem precludit ueritatis: quem tamen ratio sitire non cessat. Cor meum, inquit mens suorum conscia peccatorum, dereliquit me, et lumen oculorum meorum, et ipsum non est mecum . Siquidem nisi ea, que nouit quis, ad diuinum reflectat obsequium, non cum ipso, sed potius contra ipsum, facit scientia eius: multa enim scire non prodest, si unum desit, quod est super omnia necessarium, et se ex creaturarum intelligentia manifestat. Ait sanctus Salomon: Proposui in animo meo querere et inuestigare sapienter, de omnibus que fiunt sub sole . Hanc occupationem  pessimam dedit Deus filiis hominum. uersati sunt in hac, philosophi gentium, qui, iuxta Apostolum, ueritatem Dei in mendacio tenuerunt, et merito suo, euanuerunt in cogitationibus suis . Pro eo enim quod gratias bonorum non retulerunt auctori, dicentes se esse sapientes, stulti facti sunt . Est autem curiositas, inutilium superflua inquisitio, in qua non modo Peripatetici, sed fere totus occupatus est mundus. Quod uitium Lucanus notans, dum estuantis Oceani incertas causas promeret, curiosos ad certitudinem inscrutabilis secreti inuitat. Querite, inquit, quos agitat mundi labor. Dum autem mens circa multa, et non multum ad se pertinentia, amplius occupatur, euagatur longius a se, et plerumque obliuiscitur  sui, quo quidem nullus error perniciosior est. Nam se nosse, sicut ait Apollo, fere summa sapientia est. Quid autem prodest homini celorum, aut elementorum nosse naturam, magnitudinis et multitudinis proportiones doctrinaliter querere, uirtutum uitiorumque speculari conflictum, complexiones attendere rationum, et de omnibus probabiliter disputare, et sui ipsius esse ignarum? Nonne stultus reputabitur, qui aliena lustrat hospitia, et quo sibi in necessitate diuertendum sit, obliuiscitur? Nimis utique curiosus est, et sui negligens, qui aliena miratur, et propria non attendit. Qui uero ad usum uite conuertit extrinseca, ut eorum agnoscat et ueneretur auctorem, suum  metiatur imperfectum, qui uix pauca comprehendere potest, et rebus transitoriis, cum quibus et ipse transit, non nisi precario utitur et ad horam. Qui concupiscentias cohibet, reprimit, aut exstinguit; qui imaginem Dei, uitio corruptam, diligenti studio nititur reformare, qui uirtutum, toto nisu, colit, et exercet officia, rectissime philosophatur. Sobria est illius inuestigatio, qui primo seipsum excutit, et que inferiora sunt, diligenter examinat, et cequalia sine negligentia intuetur, et superiora contemplatur cum ueneratione, aut ausu temerario in ea, que inscrutabilia sunt, non irrumpat. Hic utique de se non superbit; uariam mundi supellectilem, nisi quatenus necessarium aut licitum est, minime concupiscit; proximo impendit  caritatem: celestibus, qui uultui Dei semper assistunt, reuerentiam et amorem; et bonorum omnium gratiam et laudem refert diuine maiestati, quam utique nec plene nosse permittit immensitas sui; et, si nos non laboraremus infirmitate qua premimur, nec plene ignorare sinunt creature: que omnes, quasi publica attestatione, Creatoris gloriam preconantur. Hinc est illud Salomonis in Prouerbiis: Non erigas oculos tuos ad opes quas habere non potes, quia facient sibi pennas ut aquile, et euolabunt in celum . Ut autem ait Augustinus, in libro De ordine: Deus melius nesciendo scitur: quem si quis ignarus naturarum, et morum, rationumque cupiditatumue seruus, et rebus pereuntibus inhians, aut forte caste uiuens, et  disciplinarum nescius, ingenii uiribus querendo, et disputando, inuenire confidit, procul dubio tantum errabit, quantum errari plurimum potest. Alibi quoque: Ignorantia Dei, eius uerissima sapientia est: et item: Non est parua scientia de Deo scire, quid non sit Deus, quia quid sit, omnino sciri non potest.



CAP. XLI. Ad quid Peripateticorum, et omnium recte philosophantium, tendat intentio; et de octo obstaculis intelligentie.

Cum ergo sciri quedam non possint pre eminentia dignitatis, quedam pre multitudine et magnitudine quantitatis sue, quedam propter inconstantiam et lubricitatem sui; cui potissimum insistendum sit, et quid maxime expediat, Ecclesiasticus  docet : Altiora, inquit, te ne quesieris, et fortiora te, ne scrutatus fueris. Ecce temeritatem eorum cohibet, qui Deifice Trinitatis arcana, et ea quorum uisio in uita eterna promittitur, irreuerenti uerbositate discutiunt. Unde, etsi scientia uideatur augeri, deuotio certe minuitur. In superuacuis, inquit, rebus, noli scrutari multipliciter, et in pluribus eius operibus non eris curiosus. Multos enim supplantauit suspicio eorum, et in uanitate detinuit sensus eorum . Hic quoque illorum audaciam reprimit, qui sollicitantur de omnibus, et uolunt de uniuersis reddere rationem, cum constet auctoritate Salomonis in Ecclesiastico , quod nec minime rei, que sub celo  est, nedum celestium, aut supra celestium, plenam possit homo reddere rationem. Porro in quibus oporteat philosophantis ingenium exerceri, filius Sirac docet: Que precepit Deus, cogita illa semper, et in pluribus operibus eius non eris curiosus . Quia enim de radice sensuum, qui frequenter falluntur, scientia manat, et decepta infirmitas, quid expediat parum nouit, data est, per clementiam Dei, lex, que utilium scientiam aperiret, et indicaret de Deo, quantum scire licet, aut quantum expedit querere. Illa enim, diuinam potentiam in creatione, sapientiam in dispositione, bonitatem manifestat in conseruatione rerum. Sed hec maxime eminent in hominis reparatione redempti. uoluntatem quoque Dei patenter exponit,  ut sciat quisque quid ipsum oporteat facere. Et quia tam sensus, quam ratio humana frequenter errat, ad intelligentiam ueritatis, primum fundamentum locauit in fide. Hinc est illud Philonis, in libro Sapientie : Qui confidunt in Domino, intelligent ueritatem, et fideles in dilectione acquiescunt illi.



CAP. XLII. Quid uisibilia argumenta mundum uanitati subiectum esse conuincunt; et que causa fuerit hic finiendi librum.

Sed hec hactenus. Iam enim flere magis uacat quam scribere, et uisibili argumento doceor quod mundus totus subiacet uanitati. Exspectauimus enim pacem, et ecce turbatio et tempestas ingruens Tolosanis, Anglos et Gallos undique concitat, et reges, quos amicissimos uidimus, se insatiabiliter  persequuntur. Ad hec, mors domini Adriani summi pontificis, cum omnes Christiane religionis populos nationesque perturbauerit, Angliam nostram, unde fuerat oriundus, acerbiori dolore commouit, irrigauitque lacrymis profusioribus. Omnibus ille bonis flebilis occidit, sed nulli flebilior, quam mihi. Cum enim matrem haberet, et fratrem uterinum; me, quam illos, arctiori diligebat affectu. Fatebatur etiam publice et secreto, quod me pre omnibus mortalibus diligebat. Eam de me conceperat opinionem, ut quoties opportunitas aderat, conscientiam suam in conspectu meo effundere letaretur. Et cum Romanus pontifex esset, me in propria mensa gaudebat habere conuiuam:  et eumdem scyphum et discum, sibi et mihi uolebat et faciebat, me renitente, esse communem. Ad preces meas illustri regi Anglorum, Henrico II, concessit et dedit Hiberniam iure hereditario possidendam, sicut littere ipsius testantur in hodiernum diem. Nam omnes insule, de iure antiquo, ex donatione Constantini, qui eam fundauit et dotauit, dicuntur ad Romanam Ecclesiam pertinere. Annulum quoque per me transmisit aureum, smaragdo optimo decoratum, quo fieret inuestitura iuris in gerenda Hibernia; idemque adhuc annulus in curali archiuo publico custodiri iussus est. Si uirtutes eius percurrere uelim, in  magni uoluminis librum, hec una excrescet materia. Omnium uero mentes magis exulcerat scissura Ecclesie, que, exigentibus culpis nostris, contigit, tanto Patre sublato. Expetiuit eam Satanas, ut cribraret sicut triticum, et undique, alterius Iude proditoris ministerio, amaritudines et scandala spargit. Oriuntur bella plusquam ciuilia; sacerdotalia enim sunt et fraterna. Nunc iudicium est mundi, et timendum ne partem stellarum secum inuoluat ambitiosi ruina proditoris. ue autem illi, per quem hoc scandalum uenit . Et plane melius erat, si natus non fuisset. Publici doloris expono causas: cum tamen aliunde familiarius dolore torqueat, tum non leuiori, quod ad me spectat. Siquidem Pater meus, et dominus, imo et tuus, uenerabilis Theobaldus, Cantuariensis  archiepiscopus in egritudinem incidit: ut incertum sit, quid sperare, quid timere oporteat. Negotiis more solito superesse non potest, iniunxitque mihi prouinciam duram, et importabile onus imposuit, omnium ecclesiasticorum sollicitudinem. Anxiatur ergo undique in me spiritus meus, et cruciatus quos patior, non sufficio enarrare. Sed in his omnibus, unicum mihi consilium superest, Deum hominem, intemerate uirginis Filium exorare: qui uelut in naui dormiens, fidelium precibus excitandus est, ut procellam componat naufragantis Ecclesie, et dominum meum, sicut sibi et nobis expedire prenouit, ab omni infirmitate mentis et corporis, clementer eripiat. Is, inquam, per quem  reges regnant, et principes dominantur , uniuersali Ecclesie idoneum, et placitum sibi pastorem preficiat, et reges et principes nostros ab omni aduersitate defendat; eosque faciat, ad honorem et gloriam nominis sui, gregem sibi seruare commissum. Lectorem quoque et auditorem, supplicatione pia conuenio, quatenus apud Filium uirginis, qui uia, ueritas est, et uita,  pro me, uano et misero, intercedant, ut errore, ignorantie tenebris, et uanitatis amore depulso, cognitionis sue lumen infundat, faciatque me officiosum ueritatis inquisitorem, amatorem pariter et cultorem.





IOANNIS SARESBERIENSIS DE SEPTEM SEPTENIS



Prologus epistolaris in libellum »De septem septenis,« editum a Ioanne Saresberiensi.


De difficillimis scripturus tam excellenti quam sapienti uiro, quibusdam fortasse presumptuosus apparebo; sed tamen non presumit, qui Pythagoram interpretare studuerit, qui Minerue clauibus  obscura reserare didicerit, qui sapientem questionibus usque pulsauerit. Presumpsit Accius scribendo Cesari, cui noluit assurgere in collegium petarum uenienti. Propertius uero scripsit Augusto, quoniam et in ipso studiorum spes erat et ratio. In altero Musa mendicabat sine uirtute: in  altero Musa mendicans triumphabat ex humilitate. Scientia tamen sine potentia pena erat in utroque. Scientia uero sola in Accio inflabat: uirtus cum scientia in Propertio mores et animum honestius componebat. Proinde uestre prerogatiue dignitatis nostre musa paruitatis scribit, non ut Accius tenuis, non ut Propertius exsilis, quorum ingenia consumpta sunt in septem rerum principiis. Quinque uero sunt, que uestri delectus firmitudini nos scribere compellunt, familiaritas sapientis, certitudo ambiguitatis, honestas muneris, meritum recipientis, potestas dantis. In potestate dantis discriminis restauratio, in merito recipientis amoris reformatio, in honestate muneris uera nobilitas ex animo, in familiaritate sapientis  morum cum scientia consolidatio, in certitudine ambiguitatis scientie consummatio. Nunc ergo quoniam apud uos locus est in quo aurum conflatur, libellum idcirco delectui uestro dirigimus, qui De septem septenis intitulatur. Qui etiam a uobis, tanquam aurum obryzum examinetur. In quibus omnibus uos nosse nouimus, quia, si quid questionis uel nodose contentionis apud uos emerserit, quid, secundum quid, ob quid et ad quid debeat uel possit. uobis igitur honestum ualde credimus et nobis perutile, si ignorantie obscuritas in lucem, ambiguitas in certitudinem, excessus multus in misericordie multitudinem, odium diutinum in uerum amorem uestro conuertantur tempore, uestre disceptione peritie.



SECT. I. Prima septena de septem modis eruditionis.


Chaldei et Greci sapientiam querunt, Latini ueritatem inquirunt; illi querunt et inueniunt, quia mores cum scientia componunt; isti inquirunt et non inueniunt, quia disputationis potius cauillationi quam ueritatis inquisitioni insistunt. Cauillosa uero disputatio ingenium exercendo excitat, in qua si moram fecerit obtundit et fascinat: quod quidem in inuio et non in uia ueritatis hebes et palpans errat; ueritatis autem inquisitio cotis uice clarum ingenium et subtile reddit: in uiam regiam mentem dirigit, mentis oculos ad ardua erigit. Et licet hisce oculis quandoque quedam aperiantur que latuerunt, adhuc tamen multa latent, que  comprehendi non possunt, uel subtilitate, quia sensum effugiunt; uel obscuritate, quia nec studium nec ingenium admittunt; uel immensitate, quia rationem et intellectum excedunt. Hinc est igitur quod diuina quedam sunt que in manifestationem ueniunt et ad cognitionem se exponunt. Sed quoniam subtilia, difficilia et ardua sunt, tanquam inscrutabilia fere omnes pretermittunt. Hec prima rerum principia, id est rerum cause latentes et cognitiones dicuntur. De quibus preclara Chaldeorum tantum scripta ad maiorem ueritatis euidentiam scrutantur. Alia uero quedam diuina tam profunda, tam occulta, tam intima et omnino impenetrabilia sunt, ut nulla ratione scrutari, nullo intellectu percipi, nulla sapientia inuestigari possint.  Unde Apostolus: Quod notum Dei et manifestum est in illis . Cum dicit quod notum Dei est, id est noscibile de Deo, ostendit plane ex his que Dei sunt et in Deo aliquid esse manifestum, aliquid occultum. Sed quod manifestum est, per scientias posse contingi. Quod prorsus absconditum est, nulla ratione posse penetrari. Et hec sunt secreta illa, que non licet homini loqui. Proinde, ut in Apostolo scribetur: Sapientiam inter perfectos loquimur . Sapientia namque Pallas, id est noua dicitur, quia scandens ad eam minoratur. Minerua uel Athena, id est immortalis uocatur, quia uerbo et opere eam sequens ad immortalitatem rapitur. Hec igitur Tritonia, id est trina notio, nuncupatur, quia humano animo sapientia illustrato engerimion,  id est surrectionis liber aperitur, in quo ab humanis ad diuina surgere septem septenis eruditur, et ad trinam, humane scilicet nature, angelice et diuine, notionem ascendere perfectius instruitur. Septem sunt modi prime septene, quibus humanus animus in perfectam eruditionem introducitur. Primus modus est, omnium artium doctrinam uelle, secundus est delectari quod uelis, tertius instare ad id quod delectat, quartus concipere quod instat, quintus memorare quod concipit, sextus inuenire aliquid simile, septimus ex his omnibus extorquere quod est utile.



SECT. II. Secunda septena de uiis anime.

Huic prime septene secunda adiungitur, que septem liberalium artium septena dicitur, que  etiam septem uie anime antonomasie appellantur, in quibus humanus animus libere eruditur, et a curis seruilibus liberatur. Harum autem septem artium grammatica in eruditionem prima ponitur, quia per eam recte loqui instruimur per dialecticam rationabiliter, per rhetoricam ornate, per arithmeticam uero docemur res propter multitudinem diuidere, per musicam dissona consona reddere, per geometriam de inequalibus equalia facere, per astronomiam signa, tempora et temporalia distinguere, et de temporibus et temporalibus quedam futura prope posita presignare.

Et notandum quod in his scientiis est dulcedo maxima utilitas in uirtute per scientias acquisita; sex uero modis coloratus in utriusque mistura:  primus modus est idioma, id est proprietas inuentionis in sermonibus: secundus elegans compositio in coniunctis dictionibus; tertius in sensu et sententia schema, id est delectabilis ornatus: quartus lepor urbanus in pronuntiationibus, id est suauis pronuntiatio et faceta, sensui concinna et auditoribus iucunda: quintus apologus, qui est sermo causa dilectionis inductus, totus ethicus: sextus prouerbium quod est constans sententie compendium ethicum et docile reddens ingenium. His igitur sex modis id est sex colorum formis, omnes Scripture quadam dulcedine colorantur, et mores per artes gradientium reformantur. Iste septem discipline, sapienter consideranti, septem sunt uie anime in uite et  morum honestate: grammaticus namque uiam grammatice recte ingreditur, et per eam graditur, quando post rectam locutionem uite et morum sequitur equitatem. Quid enim prodest grammatico regulariter proferre et enormem uite gibbum ferre? Quid confert dialectico, propositionum problemata scire et mores ambiguos et fallaces habere? Ille ergo equam dialectice uiam sequitur, et tam opere quam sermone ueraciter argumentatur, qui uerum a falso, rectum a curuo diuidendo ratiocinatur. Quid prodest rhetorico, eloquentie pompositate, uerborum urbanitate gloriari, et lingua mercenaria uti? Hic ergo in uia recta rhetoricis uestigiis incedit, qui lingua censoria rotunda auditores persuadendo commonefacit, et de iure stricto  in equum reuocando instruit. Sic igitur triuium eloquentem reddit, et ad uirtutes uias construit. Quid prodest per arithmeticam numerare, et digitos et calculos auaritie commodare? Recte ergo uiam arithmetice, id est uirtuosam numeri uiam, ingreditur, qui per quinarium Moysis Pentateuchum et eius mysterium aggreditur, per denarium Decalogum complectitur, per binarium uetus et Nouum Testamentum fideliter amplectitur: qui per omnes numeros adiiciendo, muniendo, diuidendo, multiplicando, historiam, allegoriam, tropologiam, et anagogen fideliter complectitur. Quid confert unifico, per graues et acutos concentus disparem sonum consonum reddere, et morum concordia carere? Ille ergo unificalem uiam arripit, qui uitam  uoci consonam reddit. Quid interest nostra, multimodas figuras et areas, podismo, radio, lituo, et embado scire diuidere, si nolumus cum fratre diuidere? Quid, si scimus per diametrum circulum, per circulum diametrum, per utrumque circuli arcam inuenire, et animum nullo mensure modo regere? Is igitur geometricalem uiam equis mensure passibus incedit, qui in se sobrietatem, in alios modum et mensuram usquequaque custodit. Quid refert docentis celi situm et habitudines stellarum in astrolabio considerare, et sibi minime prouidere? quid, si scimus per horoscopum, per solis et lune coitum et oppositum aliquid prenoscere et eum qui hec fecit nolumus cognoscere? Quid ualet numen  solis admirari et potestatem Omnipotentis non uenerari? Ille ergo uiam sideream arripere, incedere et permeare nititur, qui postpositis temporalibus, de uirtute in uirtutem rapitur, et uirtutum gradibus ascendendo, Deum in Sion contemplatur. Sic igitur animus erudientis per has septem triuii et quadriuii uias eloquentiam et sapientiam adipiscitur, et anima cuiuslibet in iisdem uiis et iisdem modis, quibus dictum est, sui reformationem et accessum ad Deum consequitur. Per has igitur anime uias artificiosas percipiuntur uniuerse uie Domini, scilicet misericordia et ueritas. Ex misericordia lex Domini, in qua ambulant beati immaculati. In lege uero uia mandatorum, uia testimoniorum, uia iustificationum et uia ueritatis electiua,  de qua Dominus: Ego sum uia, ueritas et uita ; uia in exemplo, ueritas in promisso, uita in premio, uel uia ad se, ueritas ex se, uita in se.



SECT. III. Tertia septena de septem fenestris anime.

Tertia septena septem fenestrarum anime in humano capite dicitur, per quas in premissas septenas mens animi digreditur et regreditur; digreditur, exteriora queque per rationem discernens; regreditur, interius illa anime denuntians. Que si mala fuerint, animum tristem, si bona, hilarem reddunt. Ex malis propriis siue alienis oritur passio, ex alienis compassio; ex bonis propriis perpassio, ex alienis inuidie detractio. Si enim animus aduersis inclinatur ad mestitiam, fit passio que ledit animum interius, affligens corpus exterius;  si autem mouetur animus ex prosperis ad letitiam, fit perpassio, id est quedam procul a passione commotio. De septem uero fenestris anime seu sensibus, qui uigent in capite, sciendum est, quanto uim suam potentius eorum exerit quisque, tanto maiorem uim igneam intra se probatur continere: de prima cerebri parte uis animalis ignis in ministerio per sensus diuersos diffunditur: ad oculos per uisum, ad aures per auditum, ad nares per olfactum, ad os per gustum, ad omne corpus per tactum ministratur. Qui quidem sensus seu fenestre quo cerebro uiciniores, eo probantur potentiores: oculi prope cerebrum faciles, potentes ad contemplandum, in ictu, sic era spatiosum transuolant ut ad celi celsa sui uisus acumen per fenestras transmittant.

 Aures a cerebro oculis remotiores minus uisu uim suam extendunt; nares predictis minus, sed aliis longius sensum suum porrigunt; gustus extra os nunquam progreditur, intra tamen maiori quam tactus subtilitate fertur, leuia, aspera, calida, frigida, sicca, humida, dura, mollia, sicut tactus discernit, sed in saporibus alios excedit. Tactus uero ceteris abstrusior nil nisi palpando percipit, et ideo physicus non anime fenestram, sed nuntium cecum dicit. Inter has septem anime fenestras, principales fenestre, oculi, os et aures dicuntur, ut in libro beati Hilarii legitur: Sicut animus in scriptura per uisum ad litteras, per litteras ad  uerba, et inde ad intellectum peruenit: sic in sermone per auditum ad uerba, inde ad intellectum, per quem animus rerum qualitates, id est naturas concipit. Sic igitur nature intellectus, intellectui sermo succumbit, quia nec rem intellectus, nec intellectum sermo plene percipit; minus enim loqui possumus quam intelligimus, minus intelligimus quam res se habeat pro eius qualitatibus: et notandum quia ore et mente legimus, quo cognoscimus quod Deus nobiscum loquitur, ore et mente oramus, qua credimus quia Deo reconciliamur. He ergo fenestre si diabolo claudantur, si Deo aperiantur, anima in prescriptas uias sapienter egreditur, ne seculi uanitatibus detineatur, que Dei sunt et de Deo circumspectius contemplatur, et sic in  multimodam sui cognitionem et reformationem digreditur. Hinc Dominus ad Moysen: Attende, inquit, tibi et uide . Hinc Dauid: Notum fac mihi, Domine, finem meum . Hinc Ieremias de anima infelice seipsam ignorante: Sordes eius in pedibus eius, nec recordata est finis sui . Idem sub specie felicis anime cognoscentis se: Ego uir uidens paupertatem meam . Hinc Gregorius de anima uagante: Stultus in itinere amena prata conspiciens obliuiscitur quo tendit. Hinc uillicus in Euangeliis: Fodere non ualeo, mendicare erubesco, etc. . Qui utique si foderet, non mendicus sed diues esset; fodere namque est conscientiam et cogitatus scrutari, linguam et actus sollicite contemplari. Hec igitur fossio humilis  est confessio, salubris compunctio, et contra omnes inimici insidias perfecta fenestrarum munitio.



SECT. Iu. Quarta septena de septem uiribus anime.

Quarta septena septem uirium anime sequitur, que ad exteriora queque diriguntur, per quas rerum cognitio euidentius percipitur. Et licet animalis homo que spiritus sunt non percipiat, cognitis tamen anime uiribus in schola disciplinarum et uiritutum exercitatis, maiorem cognitionis eius accessum habet. Septem sunt anime uires in homine, animus, mens, imaginatio, opinio, ratio, intellectus et memoria. Animus est anime uirtus potestatiua, nature operationibus amica. Mens est uis animi,  sensuum officio se excitans, et que sentiendi passio uel actio cuique sensui subiecta sit deliberans. Hec uis intellectus exordium primum concipit, et sic excessum suum ad rei cognitionem extendit; unde alibi: Mens est uis animi, intellectum formans et intelligentiam constituens. Imaginatio est uis anime qua percipimus figuram et colorem rei absentis et uise, que ex sensibus oritur, et ex uisu precipue. Sensus que sunt deprehendit; imaginatio uero que sunt et que non sunt percipit. Necessaria est imaginatio homini, ne rem tradat obliuioni. Opinio uero quandoque ex sensu, quandoque ex imaginatione oritur. Cum enim anima uisus instrumento uel imaginatione utatur, et putet rem et aliud, et aliter, et alio modo esse quam sit, hec opinio falsa  dicitur; si fluctuat et nescit, an sit ita necne, uerum tamen explorans, uera opinio dicitur. Ideo sic describitur: Opinio est uel de rebus falsum anime iudicium uel uerum, fluctuans et incertum. Ratio ex uera opinione nascitur hocce modo: cum uerum incertum fluctuat, et postea discussionibus confirmatur, fit ratio; et est ratio discretus animi intuitus, quod uerum est et certum a falso et incerto discernens. Intellectus uero ex ratione oritur hoc modo: ratio namque formas materie admistas comprehendit, et ideo rerum ueritatem non percipit, sed discernit et inquirit; et cum longo rationis labore et magna industria formarum ueritas inquiritur, inde intelligentia nascitur, que formam a materia abstrahit, et sine omni partium compositione intelligit.  Ideo. . . . sic eam describit: Intelligentia solius Dei est, et alia preter hoc. Intellectus est mentis uis, opinione excitata, incorporea circa corpora comprehendens; intelligentia, ab intellectu procedens, est uerum et certum de incorporeis iudicium. Memoria sequitur, que ex imaginatione, studio et usu nascitur. Imaginatio rerum obliuionem fugat et memoriam reparat; studium per ingenii exercitium memoriam excitat; usus omnia et noua et uetera firmiter memorat. Et est memoria uis anime, qua prius cognita firmiter retinet. Sic igitur istis uirtualibus, septem actionibus ad anime notitiam cum intelligentia ascendere possumus. Iste namque uires ita ceunt in substantiam quod una sunt anima. Ad hec autem euidentius ostendendum,  dicit Mercurius Hermes: Sapientia dicitur mater psyches, Endelicheia quasi endon elicheia, id est eternitatis filia, scilicet sapientia creauit psychen, id est animam, dans ei a se, non de se, rationem, intelligentiam et immortalitatem; unde anima ab officio animandi, id est uiuificandi, dicitur; et sic scilicet multimode eius uires, modus eius comprehendendi multiplex; unde Plato de compositione anime tractans, dicit eam constare ex eodem et diuerso; ex indiuidua et diuidua substantia. Et dicit scilicet, ex eodem, referens ad illum modum comprehendendi, quo communiter uniendo comprehendit multa; ex diuerso, retulit ad modum comprehendendi singularia; ex indiuidua  substantia, ad modum comprehendendi rem formaliter et immutabiliter; ex diuidua, ad modum comprehendendi, modo compositi rem materialiter et mutabiliter. Ex tali eius compositione Dorotheus eam sic describit: Anima, est quoddam uirtuale totum, ex illis comprehendendi uirtutibus compositum. Hinc Plato in Phedone: Anima etsi incorporea sit, ad similitudinem tamen corporis quodam modo effigiata est. Caput eius immortalitas; oculi, ratio et intelligentia. Ratio est uis innata animo, unionem et differentiam in rebus comprehendens, discretio uero usu et experientia rerum temporalium comparata, cautela; unde discretio diuersorum cresis dicitur. In libro uero Electionis inuenitur scriptum de modo actionum eius sensualium. Anima quandoque  per seipsam, quandoque corporeo instrumento res comprehendit; conformat enim se suis adeo instrumentis, ut, quale fuerit instrumentum, res ipsas modo consimili comprehendat, ut si uitro interposito litteras inspexeris; cuiuscunque coloris sit uitrum, litteras tibi uidere uidearis. Anima namque immista est spiritui tenuissimo per arterias diffuso, ita scilicet ut spiritus ille sit uehiculum anime, et illius spiritus uehiculum sit sanguis. Dirigitur arteria quedam illo spiritu plena, ad oculos diuisa. Ille spiritus corporeus instrumentum est anime, per quod uidendi sensum exercet; cum autem aliquod obstaculum inuenit, repercutitur, ideo ad perpendendum quod obstat anima excitatur. Similiter spiritus ille per duas arterias ad aures  directas, diffusus, anime est instrumentum audiendi, uoce repercutitur, ideoque anima ad discernendum sonum excitatur. Sic spiritus per arterias ad nares diffusus, instrumentum est odorandi, et sicut auditus fit in ere tenuissimo, sic odoratus in ere spisso et ex se fumoso, ideo ex fumositate spiritus tardatur, et anima ad illius fumositatis odorem comprehendendum excitatur. Sic utitur anima spiritu diffuso per arterias directas ad palatum, quod est spongiosum. Cum autem humor palatum subintrat, spiritus tardatur, et anima ad gustandum excitatur. Spiritu quoque per medullas diffuso utitur anima pro instrumento; cum enim solidum aliquod corpori obstat, spiritus tardatur, et anima ad tangendum excitatur. Utitur itaque  anima circa oculos ui ignea; circa aures erea, sed pura; circa nares erea, sed spissa et fumosa; circa palatum ui aquea, circa medullas terrea, secundum ordinem quatuor elementorum, et cum altior et subtilior sit spiritus, qui ad oculos dirigitur, ideo uelocior et acutior est uis uisus quam auditus; unde fit ut coruscationes prius uideamus quam tonitrua audiamus, cum tamen simul fiant. Queritur, cum subtilior sit spiritus qui ad oculos quam qui ad aures dirigitur, quare uisus nil nisi grossum et terreum comprehendat, auditus uocem ex ere tenuissimo constantem sentiat. Dicimus quod hoc facit radiorum directio per oculos, qui adeo subtilis est et acutus quod er ei cedat, nec aliquid ei  obstat nisi quod grossum sit, quod ei terminum statuat: aures uero et ceteri sensus non sentiunt, nisi de proximo obstaculum inueniant. HERMES MERCURIUS: Est autem in prima parte capitis, in cellula que dicitur phantastica, spiritus quidam subtilior et agilior spiritu per arterias diffuso. Cum autem anima illo spiritu utatur pro instrumento: re absente formam comprehendit in materia. Hec uis anime imaginatio dicitur. Differt a sensu, quia sensus re presente formam comprehendit in materia. Imaginatio uero re absente, et ita confuse, quia non discrete. In hac eadem cellula quoque spiritus ille fit tenuior et subtilior, et cum eo anima utatur, formas materie admistas comprehendit, nec tamen rerum ueritatem percipit, sed discernit  et inquirit. Materia namque confundit, ne formarum ueritas circa eam comprehendi possit. Hec uis anime ratio dicitur, et tunc cellula illa rationalis.

In media uero parte capitis, in cellula que dicitur intellectualis anima, cum simplex tum immutabilis, ad suam quoque immutabilitatem se recipit, et rerum formas extra materiam in sua immutabilitate considerat. Hec uis anime disciplina uocatur, quia per disciplinam et doctrinam ad hanc formarum considerationem uenitur. In eadem uero cellula, qua anima formas rerum in sua simplicitate considerat, se ipsa utens pro instrumento, ita scilicet ut formam circuli non solum a materia abstrahat, uerum etiam et sine omni partium compositione  intelligat. Hec uis intelligentia dicitur que solius Dei est, et preter hoc. Differt autem a disciplina, quia hec immutabiliter rerum formas ut ex partibus compositas considerat; intelligentia uero sine omni partium compositione comprehendit.



SECT. u. Quinta septena de septem uirtutibus quibus anima innititur.

Quinta septena graduum septem uirtutum predictis adiungitur, quibus anima innixa, uicinius diuina speculatur. Septem sunt uirtutes quas pariunt septem dona Spiritus sancti. Hec autem dona sunt primi motus in corde, quasi quedam uirtutum semina super terram cordis nostri iactata; uirtutes uero quasi segetes ex ipsis consurgunt: que quidam boni effectus donorum sunt; unde Ioannes in  Apocalypsi: uidi septem spiritus discurrentes ante thronum Domini . Spiritus dicuntur, id est aspirationes que precedunt uirtutes, et sunt dona tamen et non merita; uirtutes uero sunt et dona et merita. In illis uero operatur Deus sine nobis, in istis operatur nobiscum. Sunt igitur septem uirtutes quasi septiformis gratie gradus, quibus anima ascendendo contemplatur diuinius. Primus gradus est humilitas ex timore Domini qui est initium sapientie, oriensque superbiam deprimit; secundus gradus, mansuetudo, ex spiritu pietatis nascitur, inuidiam comprimens; tertius gradus, patientia, ex spiritu scientie gignitur, iram uincens; quartus gradus, instantia boni operis seu perseuerantia ex  spiritu fortitudinis, acediam suffocans; quintus gradus, largitas siue misericordia, ex spiritu consilii, auaritiam deprimens; sextus gradus, parcimonia siue abstinentia, ex spiritu intelligentie, gastrimargiam uincens; septimus gradus, cordis munditia ex spiritu sapientie, philargyriam perimens. Et notandum quod uirtutum alie sunt naturales, alie meritorie, que maioris meriti sunt quam naturales, quia naturalis uirtus potest in homine cum uitio nature cohabitare, ut potentia cum carnis fragilitate, pudicitia cum cupiditate. Quia ergo patiens uel castus uitio nature peccat, penitendo et orando cum Paulo dicat: Iam non ego operor illud; sed quod in me habitat . Per has igitur septem uirtutes meritorias, septem anime uires reformantur.  Per ipsas, et tanquam per septiformis gratie gradus ascendendo suspenduntur. Et ita anima septiformis gratie Spiritu duce, Deum uicinius contemplatur. Itaque, ut a beato Gregorio percipitur, sic anima gradatim ascendendo reformatur, sic contemplando ad ineffabilem diuine cognitionis accessum usque conducitur. In primo, scilicet humilitatis gradu spiritus timoris Domini animum premit, ne de presumentibus superbiat, sed illum de sperandorum ferculis eternorum confortat; in secundo, scilicet mansuetudinis gradu, spiritus pietatis mentis intima occupat, ut ipsam operibus misericordie repleat; in tertio, scilicet patientie gradu, spiritus scientie imaginationem reformat, ut mentem consolidet; in quarto, id est perseuerantie boni operis gradu, spiritus  fortitudinis, dum aduersitatem ab animo propellit, menti ex opinione fluctuanti rationis confidentiam apponit; in quinto, scilicet largitatis gradu, spiritus consilii, dum rationem, precipitem esse prohibet, animum et mentem solatii firmitudine replet; in sexto, id est parcimonie gradu, spiritus intellectus mentis intellectum reficiendo penetrat, et penetrando tenebras eius illustrat; in septimo, scilicet cordis munditie gradu, spiritus sapientie memoriam in bonis commemorandis reformat, et ad eterne ueritatis contemplationem et delectationem consolidat. Sic igitur anima, si septem uirtutum gradibus ascendendo innitatur, in septem uiribus suis per septiformem gratiam reformatur.



SECT. uI. Sexta septena de septem generibus contemplationis.

 Sexta septena de septem generibus contemplationis sequitur, in quibus anima requiescens iucundius immoratur. Septem sunt contemplationis genera, meditatio, soliloquium, circumspectio, ascensio, reuelatio, emissio, inspiratio. Meditatio est in consilio frequens cogitatio, que causam et originem, modum et utilitatem uniuscuiusque rei prudenter inuestigat. Meditatio principium sumit a lectionis scrutatione; nullis stringitur regulis uel preceptis lectionis; delectatur enim quodam aperto spatio decurrere, ubi liberam affigat rationem ueritatis contemplande, et nunc has nunc illas rerum causas perstringere, nunc autem profunda queque penetrare, nichil anceps, nichil obscurum relinquere.  Principium ergo doctrine in lectione, consummatio in lectionis scrutatione, contemplatio in scrutationis meditatione. Trimodum uero meditationis est genus, unum constat in speculatione morum, aliud in scrutatione mandatorum, tertium in inuestigatione diuinorum operum, et ita fit contemplationis exordium. Cum enim animus a Scripturarum meditatione in orationem, ab oratione in lectionem digreditur, miseriam presentium, penam damnatorum et premia iustorum uere contemplatur. Deinde premiorum amore tractus et penarum timore tactus, descendit ad suorum memoriam delictorum. Qui dum culpam propriam cognoscit, aliene ignoscit, et ideo post memoriam delictorum descendit ad  compassionem proximorum. In meditatione Scripturarum sepius laboramus, timentes ne premium iustorum amittamus; in memoria delictorum gemimus, ne cum damnatis simus, in compassione proximorum, ut bonum opus diligamus. Sic igitur cum tota mentis tranquillitate meditando oramus uel legimus, in contemplatione quiescimus.

Soliloquium sequitur, quod est alicuius ad se et de se solum eloquium, ipsius hominis generans contemptum. Soliloquium dicitur, quia uir se solum alloquitur, id est cum homo interior ab exteriori non turbetur, sed cordis secreta rimatur, mentem et conscientiam ob sui contemptum considerat et speculatur. Soliloquium uero tribus fit modis, ex gratia inspirante, ex meditatione, ex oratione. Ex  gratia oritur in compunctionem, ex meditatione excitatur in deuotionem, ex oratione formatur in bonam uoluntatem. Compunctio in fletum miserabilem erumpit, deuotio mentem ad celestia erigit, bona uoluntas ad opus celeriter tendit; fletus uero miserabilis misericordem Dominum expetit. Meus erecta cordis ima precurrit, bone uoluntatis opus ipsius hominis contemptum ostendit. De fletu uero miserabili Propheta dicit: Exaudiuit Dominus uocem fletus mei.  Hic fletus, id est lacrymarum pro peccatis emissio, non nobis, sed uocem habent Deo. Et hic fletus est utilis et pius; pius uero fletus et inutilis fit pro morte parentum, nec pius nec utilis, pro amissione temporalium bonorum. De mente autem erecta, que conscientie ima disquirit,  sapientia in tripode Apollinis sic describit:

uerbum de celo descendit; notis elytos, 
id est nosce te ipsum. Tripos Apollinis: triplex sapientie intellectus, historialis, mysticus et moralis. Per historialem homo exterior interiori condescendit; per mysticum homo interior secreta cordis, id est mentem et conscientiam scrutatur et discutit; per moralem, unde sit, quid, et ad quid, agnoscit; unde sit, ex materia figuli, id est ex limo terre; quid sit, uas scilicet fictile, sed timendum ne fiat uas contumelie; ad quid, ut reuertatur in puluerem terre. Hinc Iob se in puluere sedere et dormire dicit . In puluere sedet et dormit qui in mutabilium leuitate sopitus, nisi magno  labore surgere nequit. Hinc Dauid mane floreat , et tunc mane, id est, in pueritia et in iuuentute floret, sed in uespere, id est in morte decidit, indurat in cadauere, arescit in puluere, quia post hominem cadauer, post cadauer uermis, post uermem efficitur cinis. Sic igitur sapientia in tripode hominis conditionem, mutabilitatem innotescit, et sui contemptum euidentius exprimit.

Tertia species contemplationis. Circumspectio nomen est equiuocatum ad duo. Circumspectio namque, species prudentie, dicitur prouida gerendorum uel sermonum cautela. Cum uero circumspectio a contemplatione specificatur, animi exploratio dicitur, quia animus intellectu, consilio et delectu  inter mundana contemplatur. Animus namque intellectu per mundana discurrit; consilio de mundanis deliberat et inquirit, delectu inter ipsa discernit et eligit. Discursus uero animi mundana concipit mutabilia, caduca et transitoria. Inquisitio animi deliberans, mundana percipit esse tam bona quam mala, licet transitoria et tam bonorum quam malorum contraria. Electiua consilii discretio a malis diuidit bona, inter bona, eligit potioria, inter aduersa, si uitari nequeunt, minus nociua, unde Terentius :

Ita uita est hominum quasi cum ludas tesseris;
Si illud, quod maxime opus est iactu, non cadit,
Illud quod cecidit forte, id arte ut corrigas.
His igitur tribus uiribus animus utatur, ut circumspectius  inter mundana speculetur, ne bonorum multitudine temporalium confundatur, ne eorum uarietate seducatur, ne multimoda malorum aduersitate depressus decipiatur; in qua patientia patienter tolerantibus coronam eternam operatur.

Quarta species. Ascensio est ad immortalia in excelsis animi digressio; unde Propheta: Beatus uir, cuius est auxilium abs te ascensiones in corde suo disposuit . Tres sunt ascensiones in corde suo disposite. Tres sunt ascensiones Christi: tres quoque nostri, prius enim Christus ascendit in montem, deinde in crucem, tandem ad Patrem. In monte docuit discipulos; in cruce redemit captiuos; in celo glorificauit electos. In monte doctrinam protulit humilitatis; in cruce formam expressit  caritatis; in celo coronam prebuit felicitatis. In primo prebuit lumen scientie; in secundo culmen iustitie; in tertio numen glorie. Tres sunt nostri ascensiones, prima in actu, secunda in affectu, tertia in intellectu. Ascensio uero actualiter triplex: prima in confessione culparum, secunda in largitione eleemosynarum, tertia in contemptu diuitiarum; prima in operibus penitentie, secunda in operibus misericordie, tertia in operibus consummate iustitie; prima meretur ueniam, secunda gratiam, tertia gloriam. Ascensio affectualis triplex; prima est ad perfectam humilitatem, secunda ad consummatam caritatem, tertia ad contemplationis puritatem. Ascensio uero intellectualis illuminat et imperat, actus illuminatur  et obtemperat, affectus illuminat, et illuminatur, et intellectui obtemperat et actui imperat.

Quinta species. Reuelatio est occultorum per subiectam creaturam diuina eruditio. Hec quadrifaria est. Prima Petro facta est linteo: Occide, inquit, macta et manduca; quod Deus mundauit, tu ne commune dixeris . Secunda facta est Dionysio in carcere posito: Accipe, inquit Christus, hoc chare, quod mox tibi complebo: una cum Patre meo. Tertia Heracleo, cui ostendit Christus crucem in celo, nocte dicens: In hoc uince. Quarta facta est, ut Gregorius refert, cuidam presbytero, cui in sacramento altaris reuelata est ueritas Dominici corporis et sanguinis. Primus reuelationis modus factus est  ad eruditionem, secundus ad consolationem, tertius ad deuotionem, quartus ad gratiarum actionem.

Sexta species. Emissio est ad sui commodum, diuinitus erudita mentis illustratio. Septem sunt emissiones quasi septem arbores, de quibus in libro Sapientie legitur: Quasi cedrus exaltata sum in Libano, et quasi cypressus in monte Sion. Quasi palma exaltata sum in Cades, et quasi plantatio roseti in Iericho; quasi oliua spirans in campis et quasi platanus iuxta aquam in plateis . Prima est fructus penitentie, secunda opus misericordie, tertia amor iustitie, quarta rigor mortificationis, quinta dulcedo contemplationis, sexta gaudium future felicitatis, septima arbor uite iis, qui apprehenderint  eam; et qui tenuerit eam, beatus. Septem sunt arbores et septem locorum uarietates. In ualle namque sunt penitentes, in plano misericordes, in ciuitate disciplinam exercentes, in monte crucem Christi baiulantes, mundo crucifixi in specula contemplatiui; in Libano perfecti candorem innocentie adepti, et ad tertium celum rapti. Hec sunt septem mulieres in Isaia, que apprehendent uirum unum in die illa: prima parit lacrymas et gemitus, secunda uenialium reatuum saluberrimos cruciatus, tertia compassionis suauissimos affectus, quarta mundi, carnis et peccati odia, quinta uirtutum et regni celorum desideria, de sexta oritur ineffabilis actionis gratia, de septima arcanorum celestium intelligentia, mentisque mundissime incomparabilis  gloria.

Septima species contemplationis. In extimo uero loco precelsa contemplationis species suspenditur inspiratio, que est afficiens salubriter animum, de supernis infusio. Hec est autem quadrifaria: fit enim uel metu seruitii, uel spe premii, aut amore filii, aut affectu coniugii; prima fugitiuum reducit seruum, secunda in uinea laborantem angit mercenarium, tertia filium castigat et erudit, quarta sponsam sponso copulat, et lectulo inserit. Inspiratio quoque fit eterni timore supplicii, dolore presentis exsilii, affectu fraterne compassionis, instinctu superne deuotionis. Hi sunt quatuor uenti celi  a quibus congregantur electi Dei. Primus occidentalis, de occasu uicinorum educit penitentes;  secundus aquilonalis de frigore malitie membra mortificantis; tertius australis, a calore iustitie spiritu feruentes; quartus orientalis, amantes puritate tanquam ab orientali claritate lumen sapientie per speculum contemplantes. In hac igitur contemplatione cognitio Dei quinque modis constat; ex creatura mundi, ex ratione uel natura animi, ex cognitione diuini eloquii, ex radio contemplationis, ex gaudio felicissime uisionis. De primo legitur in Apostolo: Inuisibilia ipsius a creatura mundi per ea que facta sunt intellecta conspiciuntur: sempiterna quoque uirtus eius ac diuinitas . In secundo plane docet ratio, ab uno cuncta descendisse principio. De tertio, id est ex cognitione diuini  eloquii, noscuntur inuisibilia Dei; unde in Ezechiele : Spiritus uite in rotis; et Dominus in Euangelio: uerba que ego loquor uobis, spiritus et uita sunt . Tria sunt Dei inuisibilia: potentia, sapientia, bonitas. Hec precipue diuina pagina docet, commendat, suadet, queri, amplecti, diligi. De quarto, di est ex radio contemplationis noscuntur inuisibilia diuine speculationis; unde Apostolus: uidemus nunc per speculum in enigmate, tunc autem facie ad faciem . Hinc Manue in libro Iudicum ad uxorem dixisse fertur: Moriemur, quia uidimus Deum . Hinc Isaias: uidi Dominum sedentem super solium elatum et exaltatum . Huius uero contemplationis tria sunt genera, a tribus designata theologis  per tria uocabula; ab Isaia per solium , ut dictum est, ab Elia per sibilum; sic: Ecce spiritus Domini subuertens montes et conterens petras transibat; non in spiritu Dominus; et post spiritum commotio, non in commotione Dominus: et post commotionem ignis, non in igne Dominus, et post ignem sibilus aure tenuis ; ibi Dominus. Ab Ezechiele per palmum, ita: Ecce uir, et in manu eius calamus sex cubitorum, et palmi . Tria uero sunt solia: Primum est imum, quando mens extollitur ad inuisibilia mundi; secundum eleuatum, quando eleuatur ad inuisibilia sui; tertium excelsum, quando sublimatur ad inuisibilia Dei; hinc ad sibilum ascenditur, qui diuine gratie suauitas dicitur. De hoc sibilo Gregorius: Sibilus catulos  instigat, equos mitigat. Et Dominus per Isaiam de cita peccatoris conuersione, et de uirtute in uirtutem ascensione: Leuabit Dominus signum in nationibus procul, et sibilabit ad eas de finibus terre; et ecce festiuus uelociter ueniet . Per sex cubitos uero actiua uita exprimitur, quia sexto die opera Dei perficiuntur. Palmus uero, qui super sex cubitos esse dicitur, iam de septimo est [dicendum] in quo contemplationis requies intelligitur. In palmo contemplatio, in manu operatio, in digitis discretio figuratur, et sicut in palmo manus et digiti extenduntur, sic in contemplatione bona operatio et sancta discretio protenduntur et reguntur. Quintus modus diuine cognitionis uocatur gaudium felicissime uisionis. Hac perpauci in presenti [uita]  felices fruuntur, in qua nimia diuini gustus dulcedine rapti, Deum tantum contemplantur. Differt autem hic modus diuine cognitionis: et quartus, in illo enim animus radio contemplationis illuminatur, ut in mundum et in seipsum cognitionis excursum faciat, et sic ad inuisibilia maioris notionis recursus fiat, in hoc uero animus splendore lucis eterne totus illustratus, perfecte peccatum odit, mundum postponit, seipsum abiicit, et totus solus nudus et propius in Dominum tendit, totus, uni Deo se totum uiuens; solus, a materia non a forma; propius, a circumscriptione omnimoda. Huius autem supreme contemplationis tria sunt genera, a tribus per tria designata. A Iob per suspendium, ita:  Elegit suspendium anima mea et mortem ossa mea ; a Ioanne per silentium, sic: Factum est silentium in celo : a Salomone per somnium, ut in Canticis sponsa. Ego dormio et cor meum uigilat . Primum genus est puritatis, secundum caritatis, tertium felicitatis. In primo primus gradus est, ut anima se ad se colligat; in secundo secundus, ut collecta qualis sit uideat; in tertio tertius, ut super se ipsam ad inuisibilia consurgat, se huic contemplationi pure puram subiiciat et ita purificata et illuminata in Deum tota intendat. Distat autem inter reuelationem, et emissionem, et inspirationem: prima fit cum materia et forma, secunda sine materia cum forma, tertia sine materia et forma; prima est realis, secunda  spiritualis, tertia intellectualis, uel prima est sensibilis, secunda intelligibilis, tertia intellectibilis, uel prima mundana, secunda humana, tertia diuina. Hec, magistrum nostrum sequentes, pro uiribus succincte diximus, reliqua uero celsius et expolitius uestre celsitudini committimus.



SECT. uII. Septima septena de septem rerum principiis.

Ultima septena, id est septima, in fine collocatur, que de septem rerum principiis intitulatur. Ut autem de septem rerum principiis, id est de latentibus rerum causis aliquam cognitionem percipiamus pauca conuenienter prelibanda sunt prius, ut ait Hermes Mercurius triplex: Primarii sapientes  genus huiusmodi ignorantie tenebris obcecatum uidentes, et tam in anima quam in corpore languidum et infirmum perspicientes; ad utriusque reparationem duas principales scientias, theologiam scilicet ad salutem anime, physicam uero ad sanitatem corporis, primum excogitauerunt. Ut autem iste conuenientius et facilius addiscerentur, septem liberales artes, quas postmodum inuenerunt, ad introductionem illarum premiserunt. Has igitur nouem scientias ideo inuenerunt et scripserunt, ut rerum cognitionem haberent, et causas earum et originem perciperent.

Et quamuis multi scientias illas legant, rerum tamen causas et principia ignorant, propter quas  scientie ille inuente erant. Est autem causa, secundum Mercurium, quod est inter prima principium substantie non necessitatis ratione suum precedens effectum. Hec descriptio conuenit omni cause primordiali, id est omni principio. Et dicitur causa a causon, quod est incendens, eo quod suum effectum incendat; ut in aliquam substantiam transeat. Secundum diuersos auctores, septem sunt rerum principia que dicuntur cause primordiales; secundum theologos unum est principium, Deus creator omnium; secundum physicos, tria sunt principia; materia, forma, et spiritus creatus, id est natura; secundum Mercurium quatuor: lex astrorum, natura, mundus, et mundi machina. De  primo principio dicit Clemens papa: Cum ad considerandum quid Deus sit acie mentis intendimus; discedat a corde, quis, quid, ubi, nec semper nec ubique essentia est. De eodem Heraclitus physicus: Deus est essentia mariti iure materie copulata, cuius semen est natura. Et B . . . . . . Deus est forma sine materia. Dorotheus astronomus: Omnia ab eterno in Deo connexa unum sunt; actu uero plura; inter se diuersa sunt, quia pluralitas eorum, que communia sunt, ab unitate illa que Deus est descendit. Augustinus uero in libro De quinque heresibus dicit, quod Hermes Mercurius scribit librum qui Logostelios uocatur. Magnum nomen libri, quia de magno scriptus est. Dominus, inquit, et factor omnium deorum, secundum fecit dominum; hunc  fecit primum et solum et unum; bonus ei uisus est, et plenissimus omnium bonorum. Huic concordat Ioannes euangelista dicens : De plenitudine eius nos omnes accepimus. Idem in eodem in libro alibi: Filius Benedicti atque bone uoluntatis, quem dilexit tanquam unigenitum suum cuius nomen humano ore non potest enarrari. Augustinus: A te non potest narrari; qui non homo, sed Deus ab hominibus estimaris. Ubi Hermes dicet unigenitum, conuincit hereticum, qui dicit: Si Deus delectatus est Filio, indiguit coniugio; si horruit coniugium, solus est sine Filio. Queramus ergo lapidem, quo lapis percutiatur; percussus quassetur, quassatus comminuatur. Increpat et eum Sibylla dicens: Cognosce Dominum Dei Filium esse, ipsum et non  alium, non Martem, non Iouem, non Mercurium, sed quem confitetur Mercurius, et quem demones credunt et contremiscunt et dicunt: »Nouimus quod sis Filius Dei: cur uenisti ante tempus torquere nos .« Augustinus: Quid, Christiane, miraris quando talium testimonium de Patre et Filio audis? Parmenides quoque dicit: Deus est cui esse quidlibet quod est esse omne id quod est. Item idem: Deus est unitas: ab unitate gignitur unitatis equalitas. Connexio uero ab unitate et unitatis equalitate procedit. Hinc igitur Augustinus: Omni recte intuenti perspicuum est, quare a sancte Scripture doctoribus Patri assignatur unitas, Filio equalitas, Spiritui sancto connexio; et licet ab unitate gignatur equalitas, ab utroque connexio procedat: unum  tamen et idem sunt. Hec est illa trium unitas: quam solam adorandam esse docuit Pythagoras. De qua Marcianus dicit, quod cum eam adorare uellet philosophia, euomuit circulos et spheras. Opinor ideo cum qui illam ueram unitatem considerare desiderat, mathematica consideratione pretermissa, necesse est ad intelligentie simplicitatem animus sese erigat. Ab hac ergo summa et eterna trinitate descendit quedam perpetuorum trinitas. Ab unitate namque descendit materia, ab unitatis equalitate forma, a connexione utriusque spiritus creatus, id est natura. Hec sunt tria principia, a primo principio descendentia. Unde magister meus dicit, primum principium eternitas, que quia immutabilis  est, dicitur necessitas; secundum principium: materia que quia apta est recipere omnes formas, dicitur possibilitas; tertium principium forma, que quia materiam in alicuius statum terminat, dicitur finalitas; quartum principium spiritus creatus, qui, quia motus est rerum uniuersalis, dicitur actualitas. Secundum Platonem uero necessitas cui resisti non potest, imperat. Materia, quia ad modum cere flexibilis cedit, necessitate obtemperat, ut formas recipiat. Spiritus uero creatus, id est motus uniuersalis et naturalis formam per se inuisibilem materie ex se inuisibili compaginat, ut ex eis compositum in aliquam substantiam actualem et inuisibilem transeat. Hic autem spiritus motus est naturalis et uniuersalis: quatuor  elementa quasi hyle, id est materie ligamenta continens, diffusus in firmamento per astra; in sublunari mundo per ignem, per era, per aquam, per terram et per cetera omnia que in mundo naturaliter mouentur. Hic igitur motus a Mercurio natura dicitur, a Platone anima mundi, a quibusdam fatum, a theologis diuina dispositio appellatur. Aristoteles quoque dicit quod materia dicitur possibilitas et carentia; carentia ideo quia in se informis, ex se caret formis; possibilitas, id est apta recipere formas. Ex possibilitate generatio; ex carentia corruptio; ex possibilitate uita, ex carentia interitus. Quintum uero rerum principium Mercurius Hermes sic describit: Lex astrorum est equa et perpetua motuum eorum dispositio, que  mundi machinam efficit et moderatur, per quam mundus et mundana nulla coactione, sed benigna amicitie pace reguntur. Et cum lex astrorum duplicem habeat significationem, secundum alteram, motus omnia mouens dicitur, secundum alteram sine motu motus omnia mouens scribitur: Hic motus a theologis diuina dispositio appellatur, qui summa pace uniuersa, summa tranquillitate singula, summa quiete qualitiua moderatur. Idem quoque naturam quartum [describit] scilicet rerum principium sic: Natura est uigor quidam uniuersalis et spiritualis, ex causa et ratione nascens, primum celo innascens, in uniuersis et singulis quadripartitus, qualificatus et quantificatus, differentes qualitates successiue diffundens. Item idem  sic mundum, sextum rerum principium: Mundus est nature motus orbicularis, concors, uniuersalis, temporarius, localis, exterius nichil relinquens; interius centrata quiete proportionaliter consistens, repugnantes rerum qualitates sunzugiis constringens. Septimum itemque principium sic: Machina mundi est concors et moderatus motuum contrariorum motus, qui mundum et mundana paragorizat, id est mulcet, uiuifico calore, temperat qualitate, format quantitate. Sic igitur rerum uniuersitas, id est omnia, sunt in eternitate, id est in Deo immutabiliter, omnia in materia, apte et possibiliter; omnia in forma, incorporaliter et uisibiliter: incorporaliter in se, uisibiliter adiuncta materie;  omnia in spiritu creato, naturaliter et actualiter; omnia in lege astrorum, ordinabiliter; omnia in mundo motabiliter; omnia in machina mundi proportionaliter, id est dissimiliter, et concorditer. Hec sunt igitur illa septem rerum principia, ad quorum inquisitionem multorum philosophorum ingenia sunt consumpta, ad quorum subtilitatem Peripateticorum exorbitauerunt studia, pro quorum immensitate omnes rapiuntur in abysso multa. Propter hec, inuenta est omnis ars et omnis disciplina. Ad quorum notionem intellectus solus, nudus et purus, prescriptis sex septenis excitatus, ascendere potest diuinius: solus a materia, nudus a forma, purus ab omni macula. Ad hec resupinant materialiter, respiciunt formaliter, tendunt  spiritualiter omnia precipue, tum ad primum principium quod est causa causalissima omnium. Hec in theologia diuina natura uocatur que infinita in se. Inuisibilis a nobis, incomprehensibilis a nobis dicitur, et sic non quid est, sed quid non est dicitur. Qui enim inuisibilem dicit, non dicit esse quod est, sed non esse quod non est, unde magister meus: Magnum, inquit, sacramentum! Cum queritur quid Deus sit, hoc dici non potest, quia cogitari non potest. Non ergo s. aliqua cogitari potest Deus quod est, cum aliud est, et aliter est, et longe, et remote, et dissimiliter est, et quid est dici non potest. Si enim aliquid horum dicitur, aliud est; si scilicet aliquid horum dicitur, aliter est; si quid horum tropologie conuenientia intelligitur,  longe et remote est; si aliqua similitudinis specie anagogice percipitur, dissimiliter est. Quid ergo Deus est! Solum hoc cogitari et dici potest, quod Deus aliud est, et aliter est: et quid est dici non potest, omne enim hoc quod habemus, et omne hoc quod dicere possumus, aliud est a Deo: nec oculus uidet, nec mens capit nisi hoc uel sit hoc quod non est Deus. Et sicut nemo scit que aunt hominis, nisi spiritus hominis qui est in homine; sic que Dei sunt nemo scit, nisi Spiritus Dei et qui habet Spiritum Dei: scit per Spiritum Dei que Dei sunt. Ad hoc autem considerandum, paulo altius estimo repetendum. Tribus oculis uidet  homo ratione utens, oculo carnis quo uidet extra se mundum, et que sunt in mundo, oculo rationis uidet in se animum et que sunt in animo, oculo contemplationis, uidet intra se Deum et que sunt in Deo. Qui ergo Spiritum Dei in se habent, et Deum habent et Deum uident, quia oculum illuminatum habent, quo Deus uideri potest; et sentiunt non in alio uel secundum aliud quod ipse non est, sed ipsum in ipso quod est, quod presens est. Nec tamen id cogitari potest, quia incogitabile est, nec dici potest, quia ineffabile est; sed uidetur et sentitur et non exprimitur. Qui enim aliquid dicit, secundum aliquid dicit et cogitat quod dicit, et scit quod dicit. Deum nominas et duas syllabas formas et totum dixisse putas. Quid ergo cogitas? aut  quale, cum dicis Deus? Si enim Deum sub hocce nomine omnia inspicientem uel timorem interpretaris, quis explicare potest quomodo inspiciat Deus, uel quomodo timor sit Deus? Quomodo potest timeri quod non potest uideri? nec cogitari, uel  scire? uide ergo quid cogites uel dicas, cum dicis Deus. Ergo cum dicis Deus, cogitas quod omnia fecit et non cogitas quod est ipse qui fecit. Minus est totum hoc quod dicis, et non est hoc totum ipse de quo dicis et tamen de ipso hoc dicis, non ut ad ipsum accedas, sed ut ipsi appropinques. Magnum enim est homini nunc ad ipsum ire, etsi non detur peruenire. Dabitur autem postea, cum uenerit quod perfectum est, et ceperit uidere homo non per speculum imaginem, sed facie ad faciem ueritatem .

Nunc autem interim totum imago est, que longe a ueritate est, et tamen facit quod potest, animum scilicet conuertit, sed non perducit. Dicitur namque quod Deus ignis est et manifesta figura est, et  tamen Deus ad proprietatem ignis non est; quoniam ignis corpus est, Deus corpus non est. Est autem alia natura incorporea que magis Deo uicina dicitur: scilicet quam ad Deum nobis sublimis similitudo formatur, cum dicitur, Deus est spiritus! sapientia ratio et amor, quia anima spiritus est, et angelus spiritus est, et in ipso spiritu ratio, sapientia, et amor est. Et nouimus quid sit spiritus quantum animam nouimus, et per angelum animam nouimus. Cum ergo audimus quia Deus spiritus est, cogitamus animam et angelum, et estimamus similitudinem, quod tale aliquid Deus est; qualis anima uel angelus, quia spiritus est, et nescimus  quam longe est hoc a ueritate, quod incomprehensibilis est excellentie. In tali autem collatione, unum eternum est, aliud temporale; unum immensum, aliud comprehensible, unum semper idem manens, aliud mutabile. Et tamen quia aliud dici non potest, hoc dicitur: ne nichil dicatur, quia adhuc ipsam ueritatem non possumus donec figura transeat et ueritas manifeste pateat. Nunc ergo manent figure, ut signa ueritatis accipiantur quasi pro ueritate, donec ueniat quod perfectum est in ipsa ueritate. Propterea hoc primum principium et cetera omnes querunt studiosius in triuio, inquirunt perspicacius in quadriuio, perquirunt subtilius in theologie et philosophie scrutinio. Hec omnes querunt, sed non inueniunt, quoniam modus inquisitionis  et ignorantia ueritatis eis obsistunt. Unde notandum, quia triplex est ueritatis causarum seu principiorum inquisitio et triplex cognitio. Prima inquisitio est mathematica, que contemplatur.


[Deest unum folium.





IOANNIS SARESBERIENSIS ENTHETICUS DE DOGMATE PHILOSOPHORUM.


 Dogmata discuties ueterum fructumque laboris,
   Quem capit ex studiis philosophia suis.
Spiritus ille bonus linguam mentemque gubernet,
   Qui bona uerba docet et pia uota facit,
[5] Dirigat et gressus, operasque secundet et actus,
   Ut tibi sint comites gratia, uita salus.
Aula nouis gaudet, ueteres fastidit amicos,
   Sola uoluptatis causa lucrique placet.
Quis uenias? que causa uie? quo tendis et unde?
[10]    Forsitan inquiret, pauca libelle refer.

De Aletheia et Phronesi.

 Est Aletheia soror Phronesis, uirtutis origo,
   Grata sui specie, semper amica Deo;
Nam deformatur, quoties extrinsecus illi
   Cultus adest, fucos uirgo beata fugit.
[15] In se conuertunt oculos et corda uicissim,
   Et decor unius est utriusque decor,
Et genus et species et opus commune duarum.
   Manat ab his uite regula sancta, modus.
He tibi sint comites, curas et uerba ministrent,
[20]    Teque uelint grauibus conciliare uiris,
He tibi principium, cursum, finemque loquendi
   Monstrent, et sermo quis quibus aptus erit.
 A triuio tibi dicendi sumetur origo,
   Ante tamen uideas, que quibus apta locis.


Quod logica sapientes et discretos facit.

[25] Logica quid ualeat, aut cur placeat sapienti,
   Dicturus, faciem philosophantis adi.
Qui sequitur sine mente sonum, qui uerba capessit,
   Non sensum, iudex integer esse nequit.
Cum uim uerborum dicendi causa ministret,
[30]    Hec si nescitur, quid nisi uentus erunt?
Que bonus auditor pensat de mente loquentis,
   Non quouis sensu, quem sibi uerba ferunt,
Ut tamen assistat uerbis lex recta loquendi,
   Qua sine non poterunt pondus habere suum!
[35] Aucupium uerbi iampridem iussit ab aula
    Lex Romana, sed hoc pretor iniquus amat.


De nugacibus mentientibus logicam.

Lis est infelix, nisi forma petatur agendi,
    Quam procul arceri, Iustitiane, iubes.
Sic nisi complacito pueris sermone loquaris,
[40]    Conspuet in faciem garrula turba tuam.
Si sapis auctores, ueterum si scripta recenses,
   Ut statuas, si quid forte probare uelis,
Undique clamabunt: »uetus hic quo tendit asellus?
   Cur ueterum nobis dicta uel acta refert?
[45] A nobis sapimus, docuit se nostra iuuentus,
   Non recipit ueterum dogmata nostra cohors.
Non onus accipimus, ut eorum uerba sequamur,
   Quos habet auctores Grecia, Roma colit.
Incola sum modici pontis, nouus auctor in arte,
[50]     Dum prius inuentum glorior esse meum;
Quod docuere senes, nec nouit amica iuuentus,
   Pectoris inuentum iuro fuisse mei.
Sedula me iuuenum circumdat turba, putatque.
   Grandia iactantem, non nisi uera loqui.«


De Melidunensibus.

[55] Iste loquax dicaxque parum redolet Melidunum,
   Creditur Albrico doctior iste suo,
Corrigit errores uerbosus hic Abelardi:
   Pellitur a nostro trita moneta foro.
 »Temporibus placuere suis ueterum bene dicta,
[60]    Temporibus nostris iam noua sola placent.
Cum sit ab ingenio totum, non sit tibi cure,
   Quid prius addiscas, posteriusue legas.«
Hec schola non curat, quid sit modus, ordoue quid sit.
   Quam teneant doctor discipulusque uiam.
[65] »Expedit ergo magis uarias confundere linguas,
   Quam ueterum studiis insipienter agi.
Quos numeros aut quos casus aut tempora iungant,
   Grammatici querunt, uerba rotunda cauent:
Torquentur studiis, cura torquentur edaci,
[70]     Nulla sibi dantur otia, nulla quies.
Infelix labor est, quem commoda nulla sequuntur,
    Cui mala dulcescit sors, miser esse cupit.
Qui miser esse cupit, se conuincit furiosum,
   Sic plane miser est, qui miser esse cupit.
[75] Qui numeros numeris, qui casus casibus aptat,
   Tempora temporibus, desipit et miser est.
Magnus enim labor est, compendia nulla sequuntur,
   Tempora sic pereunt, totaque uita simul.
Absque labore graui poteris uerbosior esse,
[80]    Quam sunt, quos cohibet regula prisca Patrum.
Quidquid in os ueniet, audacter profer, et adsit
   Fastus, habes artem, que facit esse uirum.
Ausibus est fortuna comes, si gratia fastum
    Deserit, est nobis gloria grata magis.
[85] Hanc etenim solam nostri super omnia querunt,
   Gloria si desit, scire quid esse putas?
Garritus dabit hanc omni uirtute relicta,
   Si garrire potes, gloria certa manet.
Ut garrire queas, noli percurrere libros,
[90]    Esto uerbosus, scripta repelle procul.
Hos libri impediunt, illos documenta priorum,
   Successumque uetant magnus habere labor.
Disputat ignaue, qui scripta reuoluit et artes,
   Nam ueterum fautor logicus esse nequit.
[95] Disceptaturus, qui dogmata prisca sequetur,
   In patriarcharum bobus habendus erit.
Nam quo plura leges, restant tibi plura legenda,
    Et quo plura docent, plura docenda docent.
Pauca legas, ut multa scias, tibi maximus auctor
[100]    Quilibet occurrat, sic sit in ore tuo,
Ut quidquid dices, auctor dixisse putetur,
   Et mens illius spiritus esse tuus.
Non modo credaris, quod scripsit, nosse, sed omne,
   Quod uoluit, iactes dogmatis esse tui,
[105] Quod scripsit, seu quod tacuit, te posse docere
   Promittas, falsum dicere nemo uetat.
Nam queruntur opes et constat gloria falso,
    ueridicosque facit dicere pauca pudor.«
Hec ubi persuasit aliis error puerilis:
[110]    Ut iuuenis discat plurima, pauca legat,
Laudat Aristotelem solum, spernit Ciceronem,
   Et quidquid Latiis Grecia capta dedit,
Conspuit in leges, uilescit physica, queuis
   Littera sordescit, logica sola placet.
[115] Non tamen ista placet, ut eam quis scire laboret,
   Si quis credatur logicus, hoc satis est.
Insanire putes potius quam philosophari,
   Seria sunt etenim cuncta molesta nimis,
Dulcescunt nuge, uultum sapientis abhorrent,
[120]    Tormenti genus est sepe uidere librum.


De Sertorianis.

Ablactans nimium teneros Sertorius olim
   Discipulos fertur sic docuisse suos:
Doctor enim iuuenum pretio compulsus et ere
   Pro magno docuit munere scire nichil.
[125] Hec schola sic iuuenes uoluit iuuenescere semper,
   Ut dedignentur nosse uel esse senes.
Et quamuis tueatur eam numerus Garamantum,
   Quos audere monet fasque nefasque furor,
Quos gula, quos fastus captos seruire cegit,
[130]    Quos transire uenus in sua castra facit,
Tu tamen armatus clypeo uirtutis et ense,
   Ut rabiem perimas, obuius ibis eis.


De rotundatoribus uerbi.

Esse catenatum se credit Sertorianus,
   Si iubeas recte uiuere, siue loqui.
[135] Hoc onus, ecce iugum, quod uitans nostra iuuentus
   Ad summum currit prosperiore uia,
Admittit Solen, sumit quod barbarus offert,
   Inserit hec uerbis, negligit arte loqui.
Hoc ritu linguam comit Normannus, haberi
[140]    Dum cupit urbanus, Francigenamque sequi,
Aulicus hoc noster tumidus sermone rotundo
   Ridet natalis rustica uerba soli.
Sermo rotundus hic est, quem regula nulla coarctat,
   Quem gens nulla potest dicere iure suum.
[145]  uilis apud ueteres fuerat modus iste loquendi,
   Lege bona solitos uiuere, lege loqui.


De Hircano.

Sed quia temporibus Hircani floruit olim,
   Cui pre lege Dei grata libido fuit,
Qui reges falso nulla sub lege teneri,
[150]    Et quidquid libuit, credidit esse pium,
Preplacet hic usus, cui regis gratia maior
   Adfuit, et pretium sermo rotundus habet.


De Mandrogero.

Mandrogerum tali ritu florere uidemus,
   Sub quo nec turpis causa perire potest.
[155] Mandrogeri nuge sapientia summa uidentur,
   uerbaque Mandrogeri formula iuris erunt.
 Proficit ergo minus uti sermone Latino,
   Quam si contigerit uerba rotunda loqui.
Sudandum nimis est, ut lingua Latina sciatur,
[160]    Absque labore tibi sermo rotundus erit.
Insistunt studiis, artis suffragia querunt
   Quorum subsidiis lingua uenusta placet.
Est igitur satius linguas confundere, quam sic
   Temporis atque rei damna subire simul.
[165] Hec illi, sed tu que sint elementa sciendi
   Et bene dicendi, sub breuitate refer.


Que conferant sapientiam.

Ingenii natura potens cito possidet omnes
   Artes, si fuerit ista sequela comes:
Auditus uerbi, librorum lectio, solers
[170]     Cura, quies studiis apta, fidelis amor.


Que eloquentiam.

Optat in eloquio si quis preclarus haberi,
   Indubitanter ei, quod cupit, ista dabunt:
Ingenium pollens, memoris quoque pectoris usus,
   Artis opes, uocis organa, sermo frequens.


De Mercurio et Philologia.

[175] Si quis ab his titulis et pectore pollet et ore,
   Mercurium iungit Philologia tibi.
Nec moueat Maurus ponens Philologia, uersu
   Ponitur interdum syllaba longa breuis,
Et breuis interdum producitur arte, sed idem
[180]    In sermone tamen sensus utrinque manet.
 Et cum de sensu constet, pueriliter errat,
   Cui longam litem lana caprina facit.
Alterutrum uel utrumque licet proferre, sed insta,
   Ut sit Mercurio Philologia comes,
[185] Non quia numinibus falsis reuerentia detur,
   Sed sub uerborum tegmine uera latent.
uera latent rerum uariarum tecta figuris,
   Nam sacra uulgari publica iura uetant.
Hec ideo ueteres propriis texere figuris,
[190]    Ut meritum possit conciliare fides.
Abdita namque placent, uilescunt cognita uulgo,
   Qui quod scire potest, nullius esse putat.
 Rem ueram tegat interdum fallacia uerbi,
   Dum res uera subest, uera figura manet,
[195] Falsa tamen uerbi facie, sed mente fidelis,
   Dum facit arcanis rebus inesse fidem.


De Furuo et Marciano.

Qualiter arcanum lateat sub imagine falsa,
   Queritur: hoc Furuus atque Capella docent,
Excutiunt rerum causas, et federa tractant.
[200]    Mores, historie plus tibi, Furue, placent,
Sermo cothurnatus Furui discessit ab usu,
   Et raro legitur pre grauitate sui,
Sed tamen in pago Ligurino charus habetur
   Hic, ubi de florum germine nomen habet.
[205] Hunc meus a Conchis Willelmus sepe legebat,
   Hunc etiam noster Pontilianus amat.
 Clauditur archiuis Remorum, Belgica prima
   Hunc dedit, et primas Aurelianis habet.
Utilior magnis Furuus, sed lacte Capella
[210]    Plenior est, paruis sensibus apta magis.


De nuptiis Philologie et Mercurii.

Transit in amplexus Stilbontis Philologia,
   Hocque pie fieri nostra Capella docet.
Mercurius uerbi, rationis Philologia
   Est nota, que iungi Philosophia iubet.
[215] Si genio uerbi rationis suppetat usus,
   Uxoris clarus dote maritus erit:
At sibi si ratio desit, prope nudus habetur,
   Ut queat obscenas uix operire nates.
Coniugium felix, cum nature sociatur
[220]    uirtus, cui thalamus mens sapientis erit.


De gratia conciliatrice uirtutum.

Non ualet has Iuno coniungere, non Hymeneus,
   Pronuba uirtutum gratia sola potest.
Hec sine sunt steriles uerbi Genius ratioque,
   Aut oritur fructus degeneratque malus.
[225] Hac sine nature uires frustrantur, et eius
   Ad bona conatus omnis inanis erit.
Ad mala namque sumus faciles, aptique perire:
   Gratia si desit, est opus omne malum.
Gratia si desit, mens aut manus officiosa
[230]    Non erit; hec mentem preuenit atque regit,
Hec mouet affectus, operum quoque promouet usus,
    Linguam custodit, nec sinit esse ream;
Erigit affectum, rationem dirigit, actus
   Componit, reserat abdita, uera docet.
[235] Quos fouet, hos gratos et recte philosophari
   Et facit optata prosperitate frui.
Gratia naturam purgans illustrat et implet
   Deque sinu Genii nobile ducit opus.
Gentiles Genium numen duxere caducum,
[240]    Natum subiecte fata subire rei.
uerius hic natale bonum dicetur, adaptans
   Subdita gratuitis, posse subesse bonis.
Dotibus innumeris humanum gratia ditat
   Et facit angelica sorte uigere genus.


Quod philosophia precipuum munus gratie.

[245] Muneribus cunctis precellit philosophia,
   Quam peritura cauet mens, generosa petit;
Semper ubique suos cultores ornat, honorat,
   Prouehit, aduersos semper ubique premit;
uirtutes parit et nutrit, uitiumque nouerca
[250]    Pellit, et errori non sinit esse locum.


De Nursia et iocis eius.

Frangitur aduersis, extollunt prospera stultum;
   Cum dare uult populo Nursia ceca iocum,
Quid nisi fortune ludi, phantasmata mundi?
   His etenim uisum prestruit illa iocis.
[255] Prestigio rota fortune conformis inani
   Dedocet infirmos, quos docuisse potest:
 Ostentat falsas species et parua uideri
   Magna, uel e contra grandia parua facit.
Aduersas rebus facies inducit et illis
[260]    Ponit ad arbitrium nomina falsa suum.
Res falsas aliquid, et res ueras nichil esse
   Fingit, ut occludat sic rationis iter.
Quamuis laruales inducat mille figuras,
   Non caret arbitrio philosophia suo.


De libertate arbitrii.

[265] Exigit arbitrii libertas uera duorum
   Subsidium, sine quo mens rea pressa iacet,
Scilicet ut ratio recte discernat ametque
   Semper id affectus, quod pia iura probant
Non prestare potest illud natura subacta,
[270]     Quam premit inflicto uulnere culpa comes.
Culpa fouens penam rationis turbat acumen,
   uelleque precipitat, nec sinit esse pium.
Gratia naturam reparans rationis acumen
   Purgat, et affectus temperat atque regit,
[275] Liberat arbitrium, sed eorum, quos pia mater
   Consecrat ad cultum, Philosophia, tuum.


Quid philosophia.

Philosophia quid est, nisi fons, uia, duxque salutis,
   Lux anime, uite regula, grata quies?
Non equidem motus ualet exstirpare molestos,
[280]    Sed nocuos reprimit et ratione domat;
Nec nocet assultus hostis leuiter perituri,
    Qui manet, ut noceat, bestia seua minus.


Quod superbia, seua pestis, illi, quod occupat, membrum aufert.

Bestia seua rapit membrum de corpore leso
   Semper et insignit, quem docet esse suum;
[285] Nunc pede, nunc oculo, nunc lingua, nunc humerorum
   Gestu, nunc uultus frumine quemque notat
Interdum motu capitis, cultusque figura,
   Aut operum sese bestia seua refert.
Erudiunt hostes, sed bestia seua superbum
[290]    Reddit, et elatum deiicit atque necat.
Proficit ad meritum pugna tenuisse coronam,
   Hosteque prostrato, gloria maior erit.
 Pugna grauis fructum magne mercedis habebit,
   Nam meritis merces digna labore datur.
[295] Militat ergo labor semper, properatque mereri
   Et mortis causam siue salutis agit.
Ille labor solus uite seruire probatur,
   Quem mouet atque regit Philosophia comes;
Ille neci seruit, quem Philosophia relinquit,
[300]    Qua minus est, quidquid mundus habere potest.
Si quis ei tentat condignas dicere laudes,
   Deficit ingenium, uictaque lingua silet.
Aut si non sileat, balbutit, dicere gestit,
   Quod nequit effari, notaque uota facit.


Quod philosophia et caritas sunt idem.

[305] Si uerus Deus est hominum sapientia uera,
   Tunc amor est ueri philosophia Dei.
At si mundanum nichil illo maius amore,
   Et si diuinus omnia uincit amor,
Collige, quod mundum transcendit Philosophia,
[310]    Principio cuius constat inesse fidem.
Plena sacramentis uirtutem gignit alitque
   Christi uera fides, actus utramque probat;
Absque sacramentis non est hec uera, nec illa
   Sufficiunt, nisi sit ad bona prompta manus,
[315] Ad bona prompta manus, si tempus detur adulto;
    Umbra fouet pueros, Ecclesieque fides.
Omne sacramentis summum dependit honorem
   Dogma pium, reprobus hec nichil esse putat.


Quod nemo sine fide philosophatur.

Non ualet absque fide sincere philosophari
[320]    Quisquam, nec meritum prouenit absque fide.
Ergo fidem seruet, qui philosophatur, ametque
   Cultum uirtutis, et pietatis opus.
uana fides, operum quam non monimenta piorum
   uiuere testantur, non iuuat, immo nocet.


Quod philosophia ordinem et modum in cunctis exigit.

[325] Ordine cuncta geri prescribit Philosophia
   Et statuit cunctis rebus inesse modum,
Ordine cuncta docet, causamque modumque legendi
   Tradit, et in cunctis artibus ordo placet.
Hac duce prima rudes adeunt elementa loquendi,
[330]    Prouecti gradibus dogmata queque legunt
Ordine, lege, modo dispensat dogmata prudens:
   Contra nugifluis lex, modus, ordo perit.
Nugifluus uerbum sine tempore fundit ineptus,
   uerbaque prudentum factaque tempus habent.
[335]  Ne cures, stultus quid fingat, quidue loquatur,
   Cuius ab eloquio laus tibi nulla uenit.
Si laudem captas, placeat tibi lex, modus, ordo:
   His sine non exstat gloria, uel breuis est.
Ordine cuncta uigent et gaudent lege modoque,
[340]    Que si quis potuit spernere, iure perit.
Confundi meruit, quem nullus continet ordo,
   Quique modum nescit, deperit absque modo.
Quem lex non cohibet, dissoluit culpa solutum,
   In mala precipitat, precipitemque necat.
[345] Ordo sit ergo bonis uiuendi, sitque loquendi,
    Cum lingua mentem lex, modus. ordo regant.
Forsitan inquirent, ueterum quid scripta repellat;
   Accipe, quod dicit Pusio siue Tryphon:


De more antiquitus philosophantium.

   Cur procul a nobis sit patrum secta priorum,
[350]    Absoluam paucis: est operosa nimis.«
Multa legunt et multa docent prohibentque uagari
   Discipulos, urgent scire, uel esse domi,
Ingenii uires pensant, mensuraque cunctis
   A doctore datur uiribus apta suis.
[355] Nullus adulatur doctorum, munera nullus
   Donat, ut auditor illius esse uelis.
 Sed nec apud ueteres confunditur ordo legendi,
   Namque gradum proprium queque decenter habent:


De ordine discendi.

Grammaticam sequitur diasyrtica, synthesis illam,
[360]    Lexis eam, rhesis posteriore gradu.
His gradibus crescens facundia possidet arcem
   Et uarias artes absque labore docet.
Eloquii si quis perfecte nouerit artem,
   Quodlibet apponas dogma, peritus erit.
[365] Transit ab his tandem studiis operosa iuuentus
    Pergit et in uarias philosophando uias,
Que tamen ad finem tendunt concorditer unum,
   Unum namque caput philosophia gerit.
Rerum naturas scrutantur, quid sit honestum
[370]    Undeque proueniat uita beata sibi,
Inspiciunt uires et stricti iuris et eque,
   Sanis aut egris quid medicina ualet.


Quod diuina pagina omnibus principatur.

Cum cunctas artes, cum dogmata cuncta peritus
   Nouerit, imperium pagina sacra tenet.


A quibus laus oritur.

[375] Quatuor ista solent laudem prestare creatis:
   Subiectum, species, artificisque manus,
 Finis item, cunctis qui nomina rebus adaptat;
   Nam bona uel mala sunt omnia fine suo.
Materies huius Deus est, mundique supellex
[380]    Lux, a qua uerum ducitur, ornat eam.


Quod ueritas est sacre pagine forma et lux anime.

Forma quidem res est, ex qua res uera uocatur,
   Unde fit, ut constet, quod sacra Scripta docent.
Est idea boni uerorum fons et origo,
   Quorum causa nitet in ratione Dei.
[385] Lux accensa nimis et non accensa caducis,
   Ut uideant homines, se minuendo facit.
 Nullus enim totam caperet; se temperat ergo,
   Ut queat infirmus illius esse capax.
Hec eadem uero dat nomen participata,
[390]    Nam subiecta sibi dicere uera potest.
Lux anime uerum, sine quo brutescit et errans
   De uitio in uitium precipitata, perit.
Materies pretiosa nimis, nimis apta decori,
   Artificemque suum forma decora probat.
[395] Est idea potens ueri substantia, que rem
   Quamlibet informat et facit esse, quod est.
Omne, quod est uerum, conuincit forma uel actus;
   Nec falsum dubites, si quid utroque caret.
 Forma suo generi queuis addicta tenetur
[400]    Et peragit semper, quidquid origo iubet.
Ergo quod in forma natiua constat agitue,
   Quod natura manens in ratione monet,
Esse sui generis, uerum quid dicitur, idque
   Indicat effectus, aut sua forma probat.
[405] Hinc aliud uerum rerum connexio monstrat,
   Quam sine compositis nemo uidere potest.
Est intellectus uerus, quia concipit ipsam,
   Sicque triplex ueri dictio rebus inest,
Est sermo uerus, quoties designat eamdem,
[410]    Si se res habeant, ut data uerba ferunt.
Res, intellectus et sermones quoque ueros
   Dogmate dispensat pagina sacra suo.
Artificem sese testatur Spiritus almus,
    Illius existunt organa quique boni.
[415] Mente, manu, lingua, si quid bene quilibet actum.
   uiderit, illius hoc opus esse sciat.
Hoc sine nil recte geritur, sed nec male quidquam
   Hoc auctore gerunt mens rea, lingua, manus.


Quis finis philosophie.

Finis amare Deum, uitii fuga, cultus honesti,
[420]    Sese nosse, Deum scire, tenere modum,
Cognitio ueri, mundi contemptus, amare
   uirtutes, felix uita, modesta quies,
Sana fides, spes certa boni, uiteque perennis
    Arrha, sub aspectu semper habere Deum.
[425] Mens humana licet in cunctis rebus abundet,
   Quas polus ostentat, quas dare terra potest,
Distrahitur multis et magnis anxia curis
   Perpetuamque famem sustinet atque sitim,
Torquetur semper, requiem non inuenit usquam,
[430] Se nisi cum retegit gloria uera, Deus.


De gloria uana et uera.

Gloria uana facit miseros, sed uera beatos,
   Illa tumet uitio, gaudet et ista Deo.
Fine suos tali sacra pagina donat amicos,
   Cultorique pio calculus iste datur,
[435] Calculus optandus, quia continet omnia mentis
    uota, nec admittit, si quid obesse potest;
Si quid obesse potest, a se propellit et arcet
   Et facit ad nutum currere secla suum.
Nemo referre potest bona, que sacra pagina confert
[440]    Illis, qui satagunt iussa tenere Dei.


Quod diuina pagina regina est aliarum.

Hec scripturarum regina uocatur, eamdem
   Diuinam dicunt, nam facit esse deos.
   Est sacra, personas et res que consecrat omnes;
   Hanc caput agnoscit philosophia suum;
[445] Huic omnes artes famule; mechanica queque
   Dogmata, que uariis usibus apta uides,
 Que ius non reprobat, sed publicus approbat usus,
   Huic operas debent militiamque suam;
Practicus huic seruit, seruitque theoricus; arcem
[450]    Imperii sacri philosophia dedit.


De dogmate Stoicorum.

Stoicus hanc sequitur, dum semper in ultima uisum
   Dirigit et uitii germina falce secat,
uirtutum causam statuit uiteque beate,
   Ut mens assuescat cauta timere mori.
[455] Hic timor expellit uanos a corde tumultus,
   Mundanusque fugit hoc ueniente timor,
Conteritur fastus, calide perit impetus ire,
    Et cessat luxus, depopulator opum.
Frena uoluptati dantur, malesuada libido
[460]    Deponit stimulos territa fine suos.
Omnia contemnit leuiter, qui se moriturum
   Cogitat et recolit cuncta perire breui.
Si tamen absque modo fuerit meditatio mortis,
   Subruat ut nimio corda pauore stupor
[465] Spesque perempta cadat uariis turbata procellis,
   Excedit licitum mortis imago modum,
Excedit fines, quos lex prescripsit ad usum,
   Et mortem ueram mortis imago parit.


De timore moderando et desperatione uitanda.

Lex iubet, ut timeas, sed desperare timentem
[470]    Non sinit; hoc omni crimine maius habet.
 Omnem cum soluat confessio pura reatum
   Et lauet internus crimina cuncta dolor,
Hoc scelus excludit ueniam, penamque meretur,
   Quam prece uel pretio flectere nemo potest.
[475] Crimina criminibus cumulat, male gesta fateri
   Negligit, absorbet uota precesque timor,
Clementem negat esse Deum, nec parcere pronum
   Culpis, sed cupidum sanguinis esse putat.
Principis offensi nullus sic mitigat iram,
[480]    Sanguinis, ut dicat, semper habere sitim.
Desipit orator, animos quicunque feroces
   Iudicis allegat, ut cadat ira grauis.
 Numinis est proprium misereri semper ab ipso,
   Hoc quisquis remouet, denegat esse Deum.


Quod desperatio blasphemiam parit.

[485] Qui negat esse Deum, plane blasphemat et ignes
   In se succendit, tela crucemque parat,
Prouocat eternam mortem, quam nemo cauere
   Sufficit absque Deo, quem furor esse negat.
Proficit ergo bonis iugis meditatio mortis,
[490]    Unde perit stultus, qui timet absque modo.


De timore probato.

Est maiestati gratus modus ille timendi;
   Crimina qui uitat omnia, spemque fouet,
Qui ueritus iustum recolit pietatis, et inde
[495]     Iudicis agnoscit nomen, et inde Patris,
Quique potestatis sic iram uitat, ut instet
   Dulcibus obsequiis promeruisse Patrem.


Definitio uocis.

Aer subtilis, quem guttur format et oris
   Organa, qui sonitu possit ab aure capi,
uox est, que reserat uni, quid cogitet alter,
[500]    Inque uicem reddit peruia corda sibi.


Quod Stoicus fatalem inducit necessitatem.

Stoicus arctatus fato, putat esse necesse
   Currere cuncta modo, quo modo secla fluunt,
Numinis arbitrium disponens omnia fatum
   Dicit, quod nullus euacuare potest.
[505] Inde genethliacus solerti sidera cura
    Circuit et tumidus uersat utrumque polum,
Euentus dulces spondens, male mulcet amicos
   Et falsus uates sepe timere facit,
Colligit astrorum motus, ut colliget astris
[510]    Fata, pari studio numen et astra colit.


Quod Prouidentiam putat esse causam necessitatis.

Pronois errorem quia non admittit, ab illa
   Concipit errorem dogma senile grauem;
Pronois in partu fati nimis omnia pressit
   Et duras leges imperiosa dedit.


Que inconuenientia sequantur fatalem necessitatem.

[515] Libertas perit arbitrii, si fata coactis,
   Obsequiis, mentes, ora manusque mouent.
Premia pro meritis nulli debentur, in ipsum
   Auctorem fati crimina cuncta cadunt.
 Errores istos incommoda multa sequuntur,
[520]    Quos uitare pium, sed numerare labor.
Exequat culpas penaque cequat eadem
   Stoicus, at contra pagina sacra facit.
In multis igitur legi consentit et idem
   Aduersus legem multa docere solet.
[525] Dogma fides recipit, nisi lex manifesta repugnet,
   uel ratio potior hoc reprobare queat.


De Epicureorum dogmate.

Esse boni summam, putat alter, gaudia mentis,
   Atque uoluptati cuncta subesse docet.
Hoc equidem recte, sed si sit pura uoluptas,
[530]    Si ratio dicti gaudia uera capit,
 Si status appetitur, ut, quod uult adsit, et absit
   Quod non uult animus, ad pia uota studens,
Si labor aspirat ueram conferre quietem,
   Si mens tranquille gaudia pacis habet.
[535] Militat ad pacem labor officiosus et ambit,
   Quod sibi letitiam perpetuare queat.
In uirtute labor positus dulcescit, et in se
   Mens benefactorum conscia leta uiget.


De pugna laboris et quietis.

Sed labor et requies ineunt in corpore bellum.
[540]    Angit hic, illa fouet, hic fugit, illa manet:
Ut multum duret bellum, cum tempore cessat,
   Sed finem pacis tempora nulla dabunt.
 uera quies aderit tunc, cum caro subdita menti
   Morte triumphata spiritualis erit,
[545] Et caro nil recipit, nisi quod ratione probatur,
   Et mentem puram firmat agitque Deus.
Unitur menti caro subdita, mensque beatur
   Plena Deo; finem non habet ista quies.


Quod mundus non habet ueram pacem.

Non habet hanc mundus, qui lites, bella, rapinas
[550]    Prestat et humanis cedibus usque madet,
Qui sordes parit, auget, amat, qui fallit amantes,
   Cultoresque suos commaculare solet.


Quod gratia Dei dat ueram quietem.

Hanc requiem sacra Scripta docent, sed gratia prestat,
   Qua sine nulla quies pacis amena datur.
[555] Nam gaudere semel, iterum gaudere iubemur
   In Domino, qui dat gaudia dupla suis.
In spe nunc gaudens animus letabitur, in re
   Sumens militie premia plena sue.


De gaudio duplo et simplo.

Premia duplantur, cum mens, caro glorificantur,
[560]    Si sit in alterutro gloria simpla datur.
Sed quoties anime precedit gloria, constat,
   Quod caro pro meritis munus habebit idem.


De errore Epicureorum.

 Sobrius exaudit leges Epicurus, et idem
   Ebrius est ueneri subditus atque gule.
[565] Hic faber incudem, quam circumuallat inani,
   Figit in incerto, cetera casus agit.
Conflat in immensum corpuscula casus aceruum,
   Ut fiat mundi maximus iste globus.
Fixaque sint elementa locis sub lege perenn.,
[570]    Utque uices peragant tempora certa suas.
Hec quoque secta docet, animam cum carne perire
   Et frustra leges iustitiamque coli.
Flatibus assimulat subtilia corpora mentes,
   Mentiturque piis premia nulla dari.
[575]  Qui deceat, nescit; uenus, alea, somnus, odores,
   Crassa culina, iocus, otia, uina iuuant.
Istis addantur plausus, fallacia, nuge
   Et quidquid mimus, histrio, scurra probant.


Quod Epicurus casum pro Deo colit.

Mancipium uentris non curat, quid sit honestum,
[580]    Fortunamque putat numinis esse loco.
Nil ratione geri, sed casu cuncta; uoluptas
   Numen excolitur, res mala, uenter edax.
Nil Epicurus amat, nisi quod uentri uenerique
   Immolat, at uentri uictima prima cadit.
[585] Ordoque membrorum uitiorum germina nutrit,
    Et gula dat ueneri semina, spemque fouet.


Quis fructus Epicureorum.

Hostia, quam mactat uentris uenerisque sacerdos,
   Congrua pro meritis premia semper habet.
Premia mactantis sunt ignes, stercora, uermes
[590]    Talis enim merces talia sacra decet,
Ista uoluptatis stolide sunt gaudia, finis
   Ultimus erumna, gloria summa pudor.
Numina digna sacris sunt et sacra numine digna
   Et cultore Deus, cultor et ipse Deo.


De dogmate Peripateticorum.

[595]  Philosophos agiles agitat discussio rerum,
   Ut uerum possint fonte uidere suo.
ueri fons, idea boni, quod sunt, facit esse
   Singula pro generis conditione sui.
Hoc rerum cause manant de fonte, suisque
[600]    Respondent causis omnia lege data.


De lege nature et natura creata.

Lex est causarum series, natura creata
   Effectus causis assimilando parit.
Causarum seriem disponit summa potestas,
   In forma numeri, ponderis atque modi
[605] Quodque potestatis ratio disponit ab euo
Dispensante manu, tempora certa uident.


Quid natura.

Causarum series natura uocatur, ab illa
    Sensilis hic mundus contrahit esse suum.
Et si uicinis concordant plasmata causis,
[610]    Tunc natura parens omne figurat opus.
Si sit ab euentu uicino dissona causa,
   Contra naturam turba quid esse putat,
Et, quia causa latet, dicit ratione carere;
   Sed plane nichil est, quod ratione caret.


Quod nichil contra rationem.

[615] Precedit ratio rerum quarumlibet ortum,
   Et natas eadem prouehit atque mouet:
Hec eadem finem prestat rebus perituris,
   Et motus omnes optima causa regit.
At causas inter que precedit, dominatur
[620]    Et uires omnes inferioris habet.
 Non tamen inferior dominantis iure potitur,
   Ast equis illi passibus ire potest.
Hoc Scriptura docet, iubet hoc natura creatrix,
   Ut cedant superis inferiora suis.


Quid omnium causa.

[625] Unica causarum ratio diuina uoluntas.
   Quam Plato nature nomine sepe uocat.
Illius imperio seruit natura creata,
   Ordoque causarum totus adheret ei.


Quid humana ratio.

Est hominis ratio summe rationis imago,
[630]    Que capit interius uera docente Deo.
Ut data lux oculis, tam se quam cetera monstrat,
    Que sub luce patent et sine luce latent,
Claraque fit nubes concepto lumine solis,
   Cum dependentes flatus abegit aquas:
[635] Subdita sic ratio formam summe rationis
   Sordibus expulsis induit, inde micat.
Tunc mens tota nitet et uero lumine plena,
   Res falsas abigit et bona uera colit.


Quid illuminet rationem.

Sicut nemo potest aliquid nisi luce uidere,
[640]    Sic hominis ratio ceca fit absque Deo.
uera Deus lux est et luminis illius auctor,
   Quo solo sese quisque uidere potest.


Qui sunt usus luminis.

Ut se quis uideat, est summi luminis usus,
[645]    Muneris est usus munus amare datum,
Muneris est usus discernere cuncta potenter,
   Muneris est usus cultus amorque boni,
Muneris est usus rerum cognoscere fructus,
   Muneris est usus ad meliora trahi,
Muneris auctorem cognoscere muneris usus,
[650]    Muneris est usus summus amare Deum.


Quod uerus philosophus Deo carere non potest.

Si uis nulla potest disiungere, quos amor unit,
   uerus philosophus non erit absque Deo.
Sed nec mors poterit istum dissoluere nexum,
   Perpetuo uiuet, qui sapienter amat.


Quod ratio speculum est et oculus et manus ad res uidendas et capiendas.

[655] Est igitur ratio speculum, quo cuncta uidentur,
    Officioque oculi fungitur atque manus,
Conscia nature uerum scrutatur et equi,
   Arbitra uirtutum sola ministrat opes.
Res triplici spectare modo ratio perhibetur,
[660]    Nec quartum potuit mens reperire modum.
Concretiuus hic est, alius concreta resoluit,
   Res rebus confert tertius atque refert.
Naturam primus, mathesim medius comitatur,
   uindicat extremum logica sola sibi.
[665] Mens uersatur in his, et singula pensat ad unguem,
   Ut rerum uires cauta uidere queat,
Quam ne delusam uirtutis imagine falsa
   In mala precipitem nubilus error agat,
 Et ne pro rebus teneat phantasmata rerum,
[670]    Notitiam ueri secta fidelis amat.


Quod notitia ueri summum bonum secundum Aristolelem.

Esse bonum summum rerum cognoscere causas,
   Credit, quod docuit, magnus Aristoteles.
Labitur e facili, species quem fallit inanis,
   Nec species aliquem fallere uera potest.
[675] Confirmatur enim uero res uera, beato
   Res bona, perpetuo res habitura statum,
Falsaque res fallit, perimit peritura, cadensque
   Opprimit, infelix quisquis adheret ei.


Quis fructus secte Peripateticorum.

Contemptum mundi parit hec speculatio rerum,
[680]    Que casu proprio cuncta perire probant.


De contemptu mundi et fructu eius.

Contemptus mundi uerus uia prima salutis,
   Fallit enim mundus precipitatque suos.
Nam mundanus amor excecat lumina mentis,
   Ut cadat in miseram ceca sequela necem.


Amor mundanus contrarius est amori Dei.

[685] Nullus amare Deum mundumque potest, quia semper
   Unius aduentu pellitur alter amor.
Nullus amatorum mundi nomen sapientis
   Possidet, oppositus est amor iste Deo.
Qui mundum spernit, illi dominatur et hostis
[690]    Debilitat uires et pede colla premit.
Spes, dolor, ira, metus et honorum ceca cupido,
   Gaudia, damna, lucrum sunt uelut aura leuis.
Mundus pressuram tribuit, sapientia pacem,
   Et mala cuncta fugat et bona queque fouet.


Timor Dei mundi contemptum facit et deificat homines.

[695] Contemptus mundi conditus amore superno
   Omnia, que spernit, in sua iura trahit,
Hoc sine nemo sapit, fouet hunc timor ille beatus,
   Qui dat principium, philosophia, tibi.
Insitus hic sanctum timor introducit amorem,
[700]     Hoc fit homo sapiens, hoc fit amore Deus.


Quod unus Deus est per naturam, multi per gratiam.

Natura Deus est unus, sed munere plures,
   Gratia quos numen participare facit.
Natura Deus est unus, sed gratia multos
   Consortes uoluit numinis esse sui.


Quod tres persone unus Deus, suis tamen distincte proprietatibus.

[705] Nam Pater et Natus cum Flamine sunt Deus unus,
   Sed retinet proprium prosopa queque suum.


Quod tres persone unius nature sunt, uoluntatis et operationis.

Sint licet unius nature, numinis, actus,
    Censentur propriis prosopa queque suis.
Filius eterni Patris et uirginis alme
[710]    Natura Deus est, munere factus homo.
Muneris est, quod homo uerus uerus Deus idem,
   Exequans meritis premia lance pari,
Et quod eum flexis genibus res omnis adorat
   Aequalemque Deo predicat esse Patri.
[715] Et qui tanta Patris accepit munera gratis,
   Scit dare militibus optima dona suis,
Acceptum munus dedignat solus habere,
   Quos amat, illustrat et facit esse deos,
Prouehit ad summum, quos gratia mater adoptat.
[720]     Proque gradu meriti summa tenere facit.


De triplici superbia, que impedit hominis deificationem, scilicet rationis, uoluntatis et uite.

Sed fastus rationis obest, erroris amicus,
   Quo maculante fides euacuata perit.
Pessimus erroris comes est elata uoluntas,
   Que fractas mentes curuat ad omne malum.
Tertia predictis adiuncta superbia uite.
[725] Omnem uirtutem subruit atque necat.


De dogmate Academicorum, quorum Arcesilas princeps est.

Distrahitur miser Arcesilas et in omnibus anceps
   Fluctuat et nescit, quo uelit esse loco.
 Peruigili studio semper fugientia querit
[730]    uera, nec in studiis nouit habere modum.
Omnia perlustrat sapientum dogmata, tandem
   Ignorare decet omnia uera suos.
Perpetuo nam uera latent, si creditur illi,
   Non ea mortalis peruia sensus habet.


De Zenone.

[735] Posse nichil sciri laudatur Zeno probasse,
   Herens in cunctis et dubitare iubens.
Scire nichil finis opere, longique laboris
   Et questus magnis sumptibus iste datur.


De Pythagora et dogmate eius.

Ad Samii nomen nullus conscendit, in ipso
[740]    Ut ueteres perhibent, plena Sophia fuit.
Ad frugem uite melioris molle Tarentum
    Pertrahit, ut morum summus in orbe sator.
Quinque polum zone distinguunt, era quinque,
   Est eadem ponti sectio siue soli.
[745] At Samius tres esse docet, mediamque colonis
   Tradit, at in reliquis algor et estus agunt.
Tradere rem dubiam seclis putat esse profanum
   Neque uelit sapiens esse peta uetat.
Et quia certa trium ualet esse scientia, ueras
[750]    Tres docet, in reliquis esse pema sinit.
Temperiem medie faciunt extrema, iubetque
   Ut medium teneat, qui bonus esse cupit.
 Grataque temperies, animalia corpora nutrit,
   Ut natura iubet, hec magis, illa minus.
[755] Peruia spiritibus sunt corpora densa, sed illos
   Nunc cohibet maior arbitriumue Dei.
Corpus spiriteum non ledunt algor et estus.
   uis elementorum nulla nocere potest.
Sed torquetur ab his animalis uita, capitque
[760]    Congrua pro meritis premia quisque suis.
Feceque decocta cunctis recreatur origo
   Purior et redeunt aurea secla Patrum.
Multa probe docuit illoque perutilis euo,
   Inter precipuos summus in orbe fuit.
[765] Hinc tamen arguitur, animas quod ab ethere lapsas
   Asserit, et corpus carceris esse loco,
 Et quod eas propriis exclusas in noua mitti
   Corpora pro morum conditione putat,
Et quod eas proprios tandem deducit ad ortus
[770]    Corporis, ut cupide rursus ad ima cadant.
Cum semel hec fuerint illo tradente recepta,
   Conuincit ratio plurima falsa sequi.


De Socrate et auctoritate eius et dogmate.

Ante pedes Socratis humiles sternuntur alumni,
   Indigetemque deum Grecia tota colit.
[775] Querere, si cunctos precessit uera docendo,
   uixerit an sancte, creditur esse scelus.
Exercent alii numeros et pondera rerum,
   Que mensurandi regula, quiue modi;
Parcarum mentem sunt qui speculentur in astris
[780]     Et rerum motus, consiliumque Dei;
Sunt qui rimantur nature uiscera, sunt quos
   Nexio causarum, signaque sola tenent:
Sic aciem mentis uexant et in extera spargunt,
   Et priuata suo lumine corda manent.
[785] At Socrates hominum curas contemnit inanes,
   Et latebras cordis quemque uidere monet,
Extera cuncta notat et contemplatur ad usum
   Et, quanti nouit singula, tanta facit.


Quod Socrates animum hominis Deum putet.

Contrahit in sese mentis radios; Deus illi
[790]    Est animus, mundus uictima, serua caro,
 Illicitos motus corrupte carnis abhorret,
   Natureque malum sub ratione domat,
Instituit mores uitamque serenat, eoque
   Iudice uirtutum maxima scire pati.


Quod mundus animo minor est et re et dignitate.

[795] Si commetiri mentem mundumque liceret,
   Hec maior, minor hic, seruit hic, illa regit.
Nam carni mundus, seruitque caro rationi,
   Que pars est animi participata Deo.
Omnia sic leto Socrati famulantur, eique
[800]    Quem uis nulla potest ledere, mundus obit.


De errore Socratis.

Hec hominis doctrina fuit, tamen error in illa est,
    Quod cuiusque animum credidit esse Deum.
Hinc hominis mentem pro numine dicit habendam,
   Ut cui diuinus est tribuendus honor,
[805] uix aliquem tanta sors dote beauit, ut illum
   Non queat erroris precipitare malum.


De Anaxagora et eius dogmate.

Tradit Anaxagoras animas ex traduce nasci
   Et causam teneris ossibus ossa dari.
Quod de carne caro, sanguis de sanguine manat,
[810]    Transit et in sobolem tota figura patrum.
Sectio particule corpus minuit, sed in ipsam
   Simplicitatem anime sectio nulla cadit;
Ut calor ex estu, lumen ex lumine prodit,
    Sic ortum ex uno, spiritus alter habet.
[815] Pura fides prohibet animas de traduce credi,
   Quas Deus infundit et facit usque nouas.
Ex nichilo fiunt et nunc in corpore clause,
   Nunc sine corporibus iussa creantis agunt,
Nec pereunt, quoniam ratio uirtusque perennis
[820]    Efficiunt, ut in his constet imago Dei.


De Aristotele et dogmate eius.

Magnus Aristoteles sermonum possidet artes
   Et de uirtutum culmine nomen habet.
Iudicii libros componit et inueniendi
   uera, facultates tres famulantur ei:
[825] Physicus est moresque docet, sed logica seruit
   Auctori semper officiosa suo.
 Hec illi nomen proprium facit esse, quod olim
   Donat amatori sacra Sophia suo;
Nam qui precellit, tituli communis honorem
[830]    uindicat, hoc fertur iure peta Maro.


De errore Aristotelis.

Sed tamen errauit, dum sublunaria casu
   Credidit et fatis ulteriora geri.
Non est arbitrii libertas uera creatis,
   Quam solum plene dicit habere Deum.
[835] Quidquid luna premit, de quattuor est elementis,
   Et que transcendunt, simpliciora putat.
Illaque perpetua definit pace uigere,
   Que supra solem circulus altus habet.
 Non ibi committunt aliquod contraria bellum,
[840]    Nam tranquilla quies ulteriora fouet.


Quod anime de quinta essentia.

Ut fierent anime, substantia quinta creatur,
   De qua signiferi constat origo poli.
Illa beatorum sedes, hec aula deorum,
   Nam magis apta Deo, que grauitate carent.
[845] Aeternum mundum statuit tempusque ceuum,
   Hisque ceternus dicitur esse locus.
Nilque perire docet, sed in orbem cuncta rotari,
   Et loca temporibus quelibet apta suis.


Quod natura singularia tantum nouit, uniuersalia quasi quedam rationis figmenta sunt.

 Est indiuiduum, quidquid natura creauit,
[850]    Conformisque status est rationis opus.
Si quis Aristotelem primum non censet habendum,
   Non reddit meritis premia digna suis.
Cunctis principium finemue dedisse probatur
   Artibus; euincit, quidquid habere cupit.
[855] Quod potuit quemquam ratio mundana docere,
   Huic dedit, ut fierent dogmata plena fide.


Quod Aristoteles dictus est filius Apollinis.

Quidquid enim docuit, docuisse putatur Apollo,
   A quo progenitum fabula Greca refert.


Quod Aristoteles omnibus studuit obuiare.

Plurima cum recte doceat, tamen errat in illo,
[860]    Quod semper reliquis obuius ire parat;
 Nam licet in summis fuerit preclarus habendus,
   Captator laudis immoderatus erat.
Philosophum uirtus clarum, non gloria uana
   Reddit, honor uerus laudis amore perit.


Quid deceat philosophum.

[865] Philosophus satagit, ut mens respondeat ori,
   Ut proba sit uerbis consona uita bonis.
Non ut quis recte loquitur, mox philosophatur,
   Sed qui sic uiuit, ut bona semper agat.
Nam uenerem culpare potest lasciua puella,
[870]    uirtuti laudes dicere scurra potest,
Indocti possunt sapientum uerba referre,
   Peccat et interdum lingua perita loqui.


Quod Aristotelem uicit gloria, quam uerbis impugnauit.

 uincit Aristoteles alios, hunc gloria uana,
   Quam tamen impugnat et docet esse nichil.


Quod philosophia uanam gloriam fugat, uicta prius uoluptate et auaritia.

[875] Hec est, prestantes que deserit ultima mentes,
   Quam tandem uictrix philosophia fugat.
Indicit bellum uirtuti prima libido,
   Cum caro, cum sanguis uritur igne nouo.


Que cerceant libidinem.

Hunc poterunt sedare labor tenuisque dieta,
[880]    Quique placet cautis, res fugitiua, timor.


Que reprimant auaritiam.

Bella secunda mouet amor irrequietus habendi,
   Succendens animas pronus ad omne nefas;
Instigant oculi mentem, cum singula spectant,
    Ut uelit esse suum, quod putat esse bonum.
[885] Conterit hoc uitium rerum speculatio cauta,
   Et diuinus amor, suppliciique metus.


Quod alia uitia oriuntur ex aliis, sed superbia etiam ex uirtute.

Ex uitiis aliis aliorum constat origo,
   Et de principiis sunt mala multa malis.
Aestus auaritie gignit plerumque rapinas,
[890]    Sepe facit cupidum luxuriosa uenus.
Immoderata parit uenerem gula, dat furor ausum,
   Liuor edax odium, fit uetus ira furor.
Sic uitium uitio dat causam datque sequelam,
   Res etenim turpis sola manere nequit.


Quod negligentia paruorum magna uitia generat.

[895] Si modicum spernis, paulatim magna sequentur,
   Et uenit a minimis sepe ruina grauis.
Gloria nobilium manans de fonte bonorum
   Pretendit generis nobilitate decus.
Nam cum fermento uirtus corrupta tumescit,
[900]    De misero coitu nata superba uenit.
Hec paribus sese prefert spernitque minores,
   Nescit et auctori stulta subesse suo.
Et sic de meritis ueniens aut sanguine claro
   Est ingrata Deo, munera cuius habet.


De uitio ingratitudinis.

[905] Ingrati crimen, cui gratia nulla coheret,
   Ingratum prohibet ciuis habere locum.


De uana gloria.

Est ingrata Deo, que doni captat honores,
   Que laudes operis uult retinere boni.
Preripit auctori quisquis titulos meritorum,
[910]    Prouocat ultrices in sua damna manus.
Gloria uana quid est, nisi fumus et umbra sonusque,
   Qui simul, ut cepit, incipit esse nichil?
Hanc tamen affectant omnes, quia semper adesse
   uere uirtutis testificatur opus.
[915] Gloria, dulce malum, magnorum pectora mulcet
   Et tamen hec eadem languidiora facit.
Quos caro non flectit, nec amor peruertit habendi,
    Gloria de facili precipitare solet.


Que reprimant uanam gloriam.

Hanc tandem perimunt rerum speculatio, mundi
[920]    Contemptus, pene terror, amorque Dei.
Si sua quis plene recolit mala, si bona semper
   Cogitat alterius, unde superbus erit?
Si meritum uite penset, si uindicis iram
   Posseque respiciat, unde superbus erit?
[925] Unde superbus erit, si se speculatur ad unguem,
   Terra, cinis, uermis, fex, uapor, umbra, lutum?


De uitio elationis.

Non habet elatus uirtutum dona, sed illi
    Et Deus est hostis, hostis et omnis homo.
Elati uitium, quo nullum maius habetur,
[930]    Non sinit elatum fratris amore frui.


De uirtute humilitatis.

Digni sunt humiles uirtutum munere, digni
   Scire Deum, dignis uita beata datur.
Qui docet hec uerbis, pretendit philosophantis
   Nomen, philosophus hec facit atque docet.
[935] Hec et Aristoteles fertur docuisse loquendo,
   Fortius exemplis quilibet ista docet.


De Platone et dogmate eius.

At Plato symmystes ueri distinguit in ipsis
   Scibilibus, quid res scire creata queat.
Nam licet interdum fidei contraria dicat,
[940]     Sunt tamen illius plurima grata bonis.
Principio docet esse Deum, distinguit ab euo
   Tempus et ideas applicat, aptat hylen.


De hyle.

Inuenit hanc animus, dum cuncta resoluit, agitque,
   Ut prodant causas cuncta creata suas.
[945] Si specularis hylen, nunc est substantia queuis,
   Contra nunc, eadem creditur esse nichil.
Quam, dum uestigat ratio, quasi somnia sentit,
   Dumque tenere cupis, mox fugitiua latet.
Auris abesse sonum sic audit, dum nichil audit.
[950]    Sic oculis tenebras cerne uidendo nichil.
Defectuque suo sic tactus tangit inane,
   Insipidum gustus nil sapiendo probat,
 Et nichil olfaciens procul esse reuincit odores,
   Qui prius argutus censor odoris erat.


De Deo, cuius potentia est efficiens causa mundi.

[955] Est Deus eternus, mundus cum tempore cepit,
   Hic manet, at tempus cetera cuncta mouet.
Per numeros elementa sibi contraria nectens
   uincit et eterna pace uigere facit.


Quod numerus, pondus, mensura, locus, tempus sibi commensurabilia non sunt.

Subdita primorum generum sibi symmetra non sunt
[960]    Nec simili antigena sub ratione cadunt.
Temporis atque loci non est proportio nota,
   Mensure ratio ponderis esse nequit.
Predictis numerus asymmeter est, et in istis
    Quinque suum munus philosophia gerit.
[965] Additur his series causarum uel rationum,
   Quas intellectus cernere solus habet.
Multiplicando modum nescit uirtus numerorum,
   Et finem magnis sectio nulla facit.
Crescit in immensum numerus, sine fine resoluit
[970]    Continuum quoduis, sed ratione potest.


Quod ingenium hominis circa prima et ultima deficit,

Deficit ingenium, cum tendit ad ultima; solus,
   Qui facit atque regit, prima uidere potest,
Cognitus ille sibi plene solisque beatis
   Spiritibus, quantum gratia cuique fauet.
[975] Nec de principiis recte censere licebit
    Preter eum, qui dat omnibus esse suum.


De anima hominis.

Mens hominis, numerus simplex aptusque mouere
   Sese, conformis dicitur esse Deo.
Nam Deus ut mundum totum regit, implet et ambit,
[980]    Sic anime corpus subditur omne sue.
Materies anime diuersa subest, eademque
   Ex indiuiduo est diuiduoque simul,
Moleque corporea premitur uirtus animarum,
   Hinc magis, inde minus, ut caro iuncta sinit.


De motu rationabili et irrationabili.

[985] Suntque duo motus erroneus et rationis,
    Hic uiget in summis, alter ad ima trahit.


De immortalitate anime et corporum resurrectione.

Sunt immortales anime, corpusque caducum
   Interit, et tandem pristina uita redit.


De magno anno.

Pristina uita redit, cum magni terminus anni
[990]    Ad primum reuocat sidera cuncta locum.
Annus tunc renouat nouus omnia, corpora rursus
   Accipiunt anime, tempora lege fluunt.
Si renouant mundum solis luneque recursus,
   Fortius hoc facient sidera cuncta simul.
[995] Presidet humori uaga Cynthia, solque calori,
   Humor ab adiuncto cuncta calore parit.


De radiis solis et lune et officiis eorum et significatione.

Lunares radii carnes fructusque perurunt
   Et uitiant, radius solis utrisque fauet.
Sic mundana perit sapientia, ueraque prodest
[1000]    Naturamque fouet, plena calore Dei.
Sed calor immensus uermes parit, ut tibi constet,
   Scrutandi quid habet immoderatus amor.
Sol fouet et reprimit uisum, quia sobrius esse
   Debet, qui satagit mystica scire Dei.
[1005] Subdita sole uides, tibi luce creata patescunt
   Diuina, plene nullus utrumque uidet.
 Est celeste bonum solemque Deumque uidere,
   Solaque mortales inferiora uident.
Lux immensa tegit solem, diuinaque semper
[1010]    Maiestas sic est lumine tecta suo.
Est in solari fons luminis atque caloris
   Corpore, spiritibus fons utriusque Deus.


Quod nulla substantia perit.

Nulla perire potest substantia, formaque forme
   Succedens prohibet, quod mouet, esse nichil.
[1015] Motibus his recreata manent elementa uigentque,
   Dum uetus abscedit et noua forma datur.
 Portio fessa statu grata nouitate resumit
   Robur et a formis accipit esse nouum.
Alterat hec species, aliud facit illa, genusque
[1020]    Dicitur et confert cuilibet esse rei.


Quod informis Deus et forma formarum.

Informis Deus est, formarum forma uigorque,
   In quo res omnis perpetuata manet.
Semper enim uiuit ratio diuina, perenne
   Res omnes uiuunt in ratione Dei,
[1025] Immoteque manent idee, constat in illis,
   Quidquid ad occasum temporis unda rapit.
Dispensat rerum motus ratio sine motu,
   Et stabilis uirtus tempora cuncta mouet.
 Non sunt informes dii, quos natura creatrix
[1030]    Ex uariis ortum rebus habere facit,
Quo circumscribit ratio, naturaque facta
   Formaque concretis redditur atque genus.
Informis Deus est, quia simplex, non aliunde
   Constans nec debens pluribus esse suum.


Quod res uere simplex absoluta est.

[1035] Absoluit ratio rem uere simplicitatis
   Et quidquid nullo claudere fine potest.
Quod uere simplex, nullo motu uariatur,
   Non antiquatur tempore, semper idem.
Alternat mundus facies nescitque manere,
[1040]    Et perimit tempus, quidquid ad esse uocat.
Omnia sic in se redeunt, sic lege perenni
   Numinis eterni perpetuatur opus.


Quod terra in imo est, et quod singuli orbes suos habent habitatores.

Summa tenent superi, medio iacet infima tellus,
   Et medios orbes incola dignus habet.
[1045] Spiritus in cunctis elementis est, et in astris
   Cuique suus, mundum spiritus unus agit,
Maximus hic, omnes alii sunt particulares,
   Hic totum, reliqui singula membra mouent;
Omnis enim regio propriis est plena colonis,
[1050]    De quorum motu rebus origo uenit.


Quod ignis omnia purgat.

Aer corruptus solo purgatur ab igne,
    Purgat et infecte crimina motus aque.
Diluit hec terre sordes, res celsior omnis
   Subdita sic purgat cuncta uigore suo.
[1055] Celsior interdum sordescit ab inferiori,
   Ast ignem purum nil maculare potest.
Purius hoc nichil est, qui sordes decoquit omnes.
   Unde locum summum res deiformis habet.


Quod sublunaria aguntur motu superiorum.

Res sublunares nasci motu superiorum
[1060]    Constat, et immotum cuncta mouere Deum.


Quid natura.

Principium motus rerum natura uocatur,
   Est in nature nomine causa latens,
 Causa latens, proprium que singula ducit ad ortum,
   Et similes riuos fontibus esse facit.
[1065] Contra naturam sunt plurima posteriorem,
   Sed contra primam, quid ualet esse? nichil!


De zodiaco circulo.

Zodiacus bis sex obliquat signa rotatu,
   Aequalesque sibi non sinit esse dies.
Arcticus est medii notum nobis caput axis,
[1070]    Sed reliquum prohibet terra uidere polum.


Quod globus terre planetarum circulis excentricus est et fex elementorum.

Septem terra uagis excentrica subiacet astris,
   Quam tamen ut centrum maximus orbis habet.
 Inferior paret semper globus exteriori,
   Terra subest cunctis orbibus apta pati.
[1075] Hec immota manet, sed in orbem cetera currunt,
   In medium recidunt pondera cuncta locum.
Fex etenim semper in fundo tarda quiescit,
   Attactuque suo sordida queque facit
Omnia sordescunt, que turpi fece replentur,
[1080]    Que, nisi purgentur, uasa perire facit.
Sic infecta diu deuictaque fecis acore
   uix caput attollit mens onerata luto.
Nam prope tellurem sunt fumi, flamina, nubes,
   Que turbant oculos et rationis opus.
[1085]  Contra naturam facies humana reflectit
   Ad terram uultus, nata uidere Deum.
Sed tamen interdum terrena uidentur ad usum,
   Nec peccat, si sit tetra libido procul.
Principis hec tradit sapientum dogma Platonis
[1090]    A quo posteritas dogmata uera capit.
Sicigitur docuit, quid cui sit scibile, quid non,
   Ut teneant proprium cuncta creata modum.


Quod Deus solus omnia nouit, et omnis rationalis creatura scientiam accipit ad mensuram.

Res ut sunt, plene nouit diuina potestas,
   Angelus assistens plurima uera uidet.
[1095]  Spiritus immundus natura pollet et usu,
   Doctus et a sanctis plura uidere solet.
Fallitur in multis priuatus luminis usu
   Et pater erroris fallere semper amat
Corpora detrusas animas in carcere ceco
[1100]    Culpaque sublato lumine scire uetant.
Culpa caro tenebras inducunt, lumina pellunt
   Nec miseras animas cernere uera sinunt.


Quod ueritas lux est anime, ratio oculus.

Lux oculos pascit, rationem uisio ueri,
   Hi fugiunt tenebras, hec quoque falsa cauet.
[1105] Est oculus menti ratio, pro lumine uerum.
   Usum cernendi lumina scire uocant.
Ingenio, studiis uerum queratur et arte,
    Preter opinari non habet ullus homo


Quod in pluribus utilis doctrina Platonis.

Non nocet errantem cautis audisse Platonem,
[1110]    Qui male pauca docet et bona plura malis.
Docta manus cauet urticas herbasque salubres
   Tollit et a spinis intemerata rosas.
Errores uitat ratio, sensusque pudicos
   Cautus ab insanis absque furore capit.
[1115] Fortius euitat audita pericula prudens,
   Nam prouisa minus tela nocere solent.
Hinc sapiens audire cupit, quecunque nocere
   Possunt, ut caueat, quidquid obesse potest.


De Endymione et dogmate eius.

 Cuiuscunque rei firmetur opinio uera,
[1120] Hoc uetus Endymion censuit esse fidem.
Asserit errorem, si fiat opinio fallax,
   Falsaque nesciri dicit et arte probat.
Falsum nescitur, quia nulla scientia fallit,
   Nec permisceri lux tenebreque ualent.
[1125] Interdum ueri specie falluntur inanes,
   uotiueque rei dulcis imago tenet.
Sunt quos nec uerum, nec ueri mulcet imago,
   Sed uitii species falsaque sola iuuant.


Quod ueritas assimilatur soli, uerisimilitudo lune.

Est sol conformis uero, falsoque Selene,
[1130]    Que lucem simulat et maculosa manet.
Nam quod sub luna uanum, mutabile nutat,
   Sed circa solem, fida quieta manent.
 Regnat in excelsis uerum, uiget error in imis
   Et fallit populos, quos uaga luna premit.
[1135] Clara super lunam superos ueri tenet aula,
   Inferius mundum nubilus error agit.


De Arcesila, principe Academicorum, et dogmate eius.

Arcesilam sequitur Academia prisca docentem
   Et genus humanum luce carere facit.


De Antisthene, Academico.

Doctior Antisthenes Academicus, omnia solum
[1140]    Scire Deum dicit et ratione probat.
Asserit et superos quam plurima scire, nec omnes
   Omnia, mortales paucula scire putat,
Hesitat in cunctis, nisi que ratione probantur
    uiua, cui stupor est non habuisse fidem.


Quid sit ratio uiua.

[1145] uiuit enim ratio, que per se nota patescit
   Aut per se notis semper adesse solet.
Asserit hec sciri, dubitanter cetera tradit.
   In quibus ex usu maior habenda fides.
Nam solitus rerum cursus facit esse probanda,
[1150]    Que semper simili sub ratione uides.
Hec tamen interdum quoniam secus accidit esse,
   Non sunt certa satis, nec tamen absque fide.
Ergo quod affirmat uerum, putat esse necesse,
   In reliquis dicit: Credo uel esse puto.
[1155] Mensque modesta solet sic castigare loquelam,
   Ut falsi nullus arguat esse ream.
 Sic adiectiuis sermonem temperat omnem,
   Debeat ut merito semper habere fidem.


Unde Greci Academicorum temperamentum in sermone acceperint.

Hinc etiam placuit Grecis modus ille loquendi
[1160]    Quem magni laudant a grauitate uiri,
Conditione, die, causaque modoque cercent
   uerba, cauent nimia simplicitate loqui.
Sed quandoque dolus obducitur arte loquendi,
   uerbaque pro rebus dat bona fictus amor.


Quod Romani Grecos imitantur in uerborum temperamento.

[1165] Hunc morem sequitur ciuis Romanus, amicis
   uerba dat, argentum sumit auara manus.
 Distrahit ad pensum iudex aduerbia cautus,
   Nam pretium maius utiliora dabit.
Adiectiua suis pretiis equata dabuntur
[1170]    Chartula uel calamus rarus inemptus erit.
Captat opes Crassus, ut eas conuertat in aurum,
   Et recoquit purum, possit ut esse putum.
Urbs uitiis corrupta suis corrupit et orbem,
   Et caput egrotum languida membra facit.
[1175] Curia nam queuis Grecos imitatur, et urbis
Esuriem sensit orbis, amator opum.


De uarrone et dogmate eius.

Inferior nullo Grecorum uarro fuisse
   Scribitur, hunc Patrem Roma uocare solet.
Plura quidem nullus scripsit, nullus meliora,
[1180]    Nec potuit quisquam deteriora loqui.
 Mystica nature pandit ritusque sacrorum,
   Officiumque Dei gestaque prisca Patrum.
Numina uirtutum, que fingit, uanus adorat,
   Et quot sunt pestes, tot putat esse deos.


De Plinio uno et altero.

[1185] Plinius hunc sequitur in multis gratus uterque,
   Sed tamen in multis pulsat utrumque fides.


De Museo, qui putatus est Moyses.

Museum ueterem preclaris laudibus effert
   Grecia, sed uarro, quod docet ille, refert.
Ergo uarronem satis est legisse uolenti
[1190]    Scire, quid alteruter utilitatis habet.
Esse putant dictum Musei nomine Mosen,
   Qui leges hominum primus in orbe tulit.
 Esto, sed etatum ratio manifesta repugnat,
   uitaque dissimilis arguit esse duos.
[1195] Romanos uarro, Grecos Museus, Hebreos
   Instituit Moses uiuere more suo.


De Moyse, quod ipse sit fons Scripturarum.

Errat Museus nimium, uarroque cerrat,
   Sed Mosi mentem spiritus almus agit.
Plena sacramentis sic quinque uolumina scribit,
[1200]    Ut sit in historia sensus ubique triplex;
Ut pariter doceat pueros iuuenesque senesque;
   Quantum quisque capit, littera cauta docet.
Ubera dat natis, infligit uerbera seruis
   Et facit illorum colla subesse iugo.
[1205] Et licet inuoluat arcanis uera figuris,
   Scindit uela tamen, et uetus umbra perit.
 Inter philosophos uocat hunc gentilis agrestem,
   Et tamen illorum maximus hoc minor est.
Hic Scripturarum fons est et origo piarum,
[1210]    Quo de principio pagina sacra uenit.
Fons aliis, aliis stagnum puteusue profundus;
   Inde sitim reprimas, crescit et inde sitis;
Quod satis est, possunt omnes haurire, sed ipsum
   Exhaurit plane nemo uel imminuit.


De Cicerone et dogmate eius.

[1215] Orbis nil habuit maius Cicerone Latinus
   Cuius ad eloquium Grecia muta fuit;
Omnibus hunc Grecis opponit Roma uel effert,
    Sed tamen hic dubium dogma probare solet.
Transiit huc tandem, cum se natura deorum
[1220]    Angeret, ut dubitet, quid putet esse Deum;
Qualiter arbitrii libertas consona fato
   Exstet; nam fatum si manet, illa perit.
Ut sibi conueniant casus fatumque repugnans,
   Nescit; ob hoc uates ora tenere monet.
[1225] Nam genus humanum premit ignorantia ueri,
   Nec sinit in claro cernere uera die;
Que si forte patent, obscura nube uidentur
   Nec falsi plene suspicione carent.
Scire Deum solum credit uentura, sed ipsum,
[1230]    Quid statuat, nescit, sed tamen esse probat.
Nam corpus putat esse Deum, sed corpore maius,
    Quod nec homo sensu, nec caro bruta capit.


Quod res corporee sensu, ratione uero comprehenduntur incorporalia.

Solis corporeis sensus carnalis inheret,
   Res incorporee sub ratione iacent.
[1235] Illum sola fides capit et dilectio uera,
   Naturamque sequi cultus amorque Dei est;
Quisquis enim satagit rationis iura tueri,
   Naturam sequitur, seruit amatque Deum.
Ille tamen cultus non est seruilis habendus,
[1240]    Sic seruit matri filia, sponsa uiro.
Et si uita foret Ciceronis consona uerbis
   In summis poterat maximus esse uiris.
Os hominis cuncti mirantur, non ita pectus:
   Imperium lingue par fuit, immo minus.
[1245]  Illius eloquio minor est Romana potestas:
   Nam linguam pariter ciuis et hostis amant.


Quod uirtus eloquentie prefertur.

Quem magis euexit uirtus, superat Ciceronem,
   Datque locum uite lingua perita loqui:
Nam quamuis linguam formet, componet et actus,
[1250]    uiuere precipue philosophia docet.
uiuere sincere pars optima philosophandi est,
   Qua sine quid prodest lingua diserta? nichil!
Namque diserta nocet, si sit deserta superno
   Munere, prudentes quod facit esse uiros.
[1255] Sed quantum prosit sapiens facundia, lingua,
   Sit licet insignis, dicere nulla potest.


De Seneca et Quintiliano.

 Ingenium Senece commendat Quintilianus,
   Sed tamen eiusdem uerba stylumque notat.
Res queritur magnas frangi sermone solutio,
[1260]    Dicendique genus arguit esse uagum.
uerbaque iuncta parum sine calce uocauit arenam,
   Dum peragit sensum clausula queque suum.
Sed quamuis calamum tantus culpauerit auctor,
   Obtinuit uirtus et stylus ipse placet:
[1265] uicit enim uite grauitas et gratia uerbi,
   Et noua dicendi grata figura fuit.
Stoicus est acer, morum compendia captat,
   uerbaque semper habet sensibus apta suis.


Quod gentiles omnes superat Christianorum fides.

Sed cur gentiles numero, quos error adegit?
[1270]    Omnis enim ratio deficit absque fide.
Christicole soli sapiunt, et philosophantur
   uere, quos tibi dat pagina sacra duces.
Censeo Christicolas cultu, non nomine Christi,
   Quem prestant homini uita pudica, fides.
[1275] Gratia multorum dabitur tibi uera sequenti
   Dogmata, que prestant moribus atque fide.
Non tamen hec illa produces tutus in aula,
   In qua rara manet gratia, rara fides.
Pura fides non sola tamen placet omnibus, illa
[1280]    Gratior est merito, quam bona uita fouet.
Est uere uite fons pura fides, fideique
   uita boni mores: donat utrumque Deus.


Quod sanius est paucis placere bonis, quam multitudini stultorum.

Sed quia nemo potest stultis ratione placere,
   Sufficiat grauibus te placuisse uiris.
[1285] uix indoctorum poterit quis ferre cachinnos,
   Si non sit forti pectore, mente graui.
Sannas et rhonchos geminat lasciua iuuentus,
   Audit ab ignoto si noua uerba libro.
Non fugies rhonchos, linguasque, manusque procaces
[1290]    uix fugies, nisi sit, quo duce tutus eas.


De Theobaldo archiepiscopo et Thoma cancellario.

Qui iubet, ut scribas, solet idem scripta fouere,
    Queque semel recipit nomina, clara facit.
Ille Theobaldus, qui Christi presidet aule,
   Quam fidei matrem Cantia nostra colit,
[1295] Hunc successurum sibi sperat, et orat ut idem
   Presulis officium muniat atque locum.
Hic est, carnificum qui ius cancellat iniquum,
   Quos habuit reges Anglia capta diu,
Esse putans reges, quos est perpessa tyrannos;
[1300]    Plus ueneratur eos, qui nocuere magis.


De moribus Hircani.

Huic, qui priscorum mores legesque reuelli
   Precepit, libitum pro ratione fuit,
uicit auaritia Midam, feritate leonem,
    Astutam uulpem fraudibus atque dolis,
[1305] Qui populum pressit, qui ius contempsit et equum,
   Quo lupus et tigris mitior omnis erat;
Plus sue pollutus, quouis petulantior hirco,
   uenditor Ecclesie, proditione potens,
Sanguinis humani cupidus uindexque ferarum,
[1310]    Qui titulo regis publicus hostis erat.
Ponitur exemplar legum populumque regendi,
   Et bene uiuendi formula certa datur.
Iuuit eum pacis cultus, sed more tyranni,
   Cerneret ut pedibus subdita cuncta suis.
[1315] Hoc sub rege lupus metuit suspendia pauper,
   Absolui dignus, si dare possit ouem;
Si dare posset ouem furtiuam seu uiolentam,
    Ablatam uidue, tunc erat absque nota;
Qui tondere pecus poterat lupus et dare lanam
[1320]    Nouerat, hic insons, hic oue dignus erat.
Non nocuit uulpi fraudem fecisse uolenti
   Cum pastore suum participare lucrum.
uox erat auditu conuicti digna latronis:
   Dicens de regis utilitate loquar.
[1325] Nam fur, consortem qui regem ducit habendum,
   Non perit et iustos sepe perire facit.
Sed cruce dignus hic est, qui furto solus inherens
   Non curat socius iudicis esse sui.
Criminibus iudex pretio sociatur auarus,
[1330]    Absoluitque reos immeritosque necat.


Quod Hircanus modernis prauitatibus et originem dedit et auctoritatem,

Hec illo manant de iuris fonte, quod olim
   Tradidit Hircanus, officiumque suum.
Officium regi conforme fuit, quia mentem
   Auctoris sequitur ingeniosa manus.
[1335] Iulia lex illo dormiuit rege sepulta,
   Crimen adulterii nil nisi ludus erat.
Siluia Quartille cessit, Lauronia Flore,
   Syllaque dum uiguit, nulla Sabina fuit.
Hic metui gaudens, dedignabatur amari,
[1340]    uicinos subigens munere, fraude, dolis.


De pace tyrannorum.

Illa tyrannorum pax est, ut nemo reclamet,
    Quidquid agant, possint omnia, iura nichil
Iura uacant, sacras leges euertit abusus,
   uelle suum statuunt iuris habere locum.
[1345] Tali iustitia perhibent uiguisse leonem,
   Prepositum reliquis dicere iura feris.
Libertas hec est populi dominante tyranno,
   Ut, quod precipitur, quilibet optet idem.
Qui nimis optat opes aut cultum regis iniqui,
[1350]    In scelus omne ruit, pronus ad omne nefas;
Hostis censetur, quisquis sacra iura tuetur,
   Preuenit officiis iussa fidelis amor.
Perfidie genus est aliquid discernere iussum,
   Et scelus est aliquod pertimuisse scelus.


Qua ratione quis cancellario placeat.

[1355]  Si uirtus animum componit, formaque ueri
   Linguam, si foueat gratia mater opus,
Tunc uindex uere te libertatis amabit
   Et faciet tutum qualibet ire uia.
Hoc duce tutus eris in claustro, tutus in aula,
[1360]    Tutus in insidiis, undique tutus eris.
Hic est, qui cleri pro libertate tuenda,
   Mandrogero grauis est complicibusque suis,


De Mandrogero.

Mandrogero, qui se solum seruare coronam
   Et legum regni iactitat esse patrem,
[1365] Qui  iura tuetur
   Integra, quo per eum regius exstet honor,
Mandrogero, nomen quem libertatis adurit,
   Illud in Ecclesia si quis habere uelit.
 Diuitis Ecclesie libertas nulla carentem,
[1370]    Hoste premit grauius regis iniqua manus.
Publica sic seuit tutoris honore potestas,
   Ut quiuis predo mitior exstet ea.
In bona pupilli tutor grassatur iniquus,
   Nec tutore dato nequior hostis erit.
[1375] Factio Mandrogeri licitum libitumque cequat,
   Quoque semel placuit, predicat esse bonum.
Hoc auctore perit libertas Ecclesiarum,
   Antipatrique manus arma nefanda rapit.


De Antipatro, et quare sic dicatur.

Presbyteros tanquam Patres populus ueneratur.
[1380]    Et fidei pars est iussa subire Patris,
 Iussa subire Patris, presertim recta iubentis,
   Pro quibus expletis uita beata datur.
At ferus Antipater hos persequitur uelut hostes
   Intentansque dolos undique bella mouet,
[1385] Hinc illi nomen datur Antipater, quia Patres
   Ledit et infligit damna, necemque parat.
Sedulus in saccum pertusum congerit omnes
   Christo subtractas, quas male querit, opes;
Ecclesiam seruire iubet, clerum populumque
[1390]    Decernit similem iure tenere locum.
Opprimitur clerus, priuatur honore sacerdos,
   Sed delatoris nomen ubique uiget.
Publicus exactor summo precellit honore,
   Gratior ille tamen, qui mala plura facit.
[1395]  Hi si forte uolunt aliquid peruertere, dicunt:
   Dedecus hinc regni uertitur, inde decus.
Princeps non cupidus meriti, sed laudis auarus
   Precipuum sine re nomen honoris habet,
Non curat, quid honor, sed quid uideatur honestum,
[1400]    Nec bona uera placent, sed iuuat umbra boni
Sic ratio sub pretextu cecatur honoris,
   uanaque dum petitur gloria, uera fugit.


De uera gloria et uana.

Gloria uirtutem sequitur, non laudis amorem,
   Et semper meritis est sociata bonis.
[1405]  Laude probus claret potius, quam laudis amator,
   Contra, polluto nomine sordet iners;
Fetor enim sordes uitii comitatur et horror,
   Et uirtus grato replet odore bonos,
Sed uirtutis odor est illis perniciosus,
[1410]    Quos agit Antipatri perniciosa manus.
Fetet barbaries, que nulla lege tenetur,
   Fetet odore graui carnificina uetus.


Quod domus tyrannorum carnificina est.

Carnificina uetus est aula subacta tyrannis,
   Est domus Antipatri carnificina uetus.
[1415] Tollitur e medio sacre reuerentia legis,
   Carnificum scitis dant sacra iura locum.
Exigit a cunctis munuscula Sporus, at illa
    Si dederis, perdes; nil dabis, hostis eris.
Si sit amicus, obest, si non sit, querit obesse,
[1420]    Quidquid agas, oberit, aut uolet esse nocens.
Rem fortasse tuam poteris seruare, sed eius
   A uitiis animum non reuocare potes.
Munus amicitie speciem producit, at ipsam
   Rem gignit uirtus uera, probatque fides.
[1425] Augetur tamen obsequiis, sumitque uigorem,
   Nam probitas meritis premia digna refert.
Dinomaches et Poludamas dominantur in aula,
   Nil Cato, nil Curius, cuncta Photinus agit,
Cuncta Photinus agit Labeone sibi sociato:
[1430]    Horum uita scelus, singula uerba doli.
 Thrasonis fastum gestusque uidere molestum est,
   Quem uix ferre potest munere capta Thais.
uir grauis hic, uisu grauis est gratusque Sabinus,
   Dum puer et tener est non fruticante pilo.


Quod cancellarius se conformat aulicis, ut reuocet ab errore.

[1435] Tristior hec cernit iuris defensor et artem,
   Qua ferat auxilium, consiliumque parat.
Ut furor illorum mitescat, dissimulare
   Multa solet, simulat quod sit et ipse furens;
Omnibus omnia fit, specie tenus induit hostem,
[1440]    Ut paribus studiis discat amare Deum.
 Ille dolus bonus est, qui proficit utilitati,
   Quo procurantur gaudia, uita, salus.
Balbutit nutrix, ut linguam formet alumni,
   Et uerum ficto cauta dolore fugat,
[1445] Lasciuum risum lacrymis compescit obortis
   Et teneros sensus decipit arte pia.
Excitat ad lacrymas facies lacrymantis amicum,
   Et facies hilaris gaudia sepe facit.
Fortius ut miles pugnacem conterat hostem,
[1450]    Dux facit armatus, dum fera bella gerit.
Miles ab exemplo ducis hostes acrius urget,
   Dux fugiat, miles dat quoque terga fuge.
Prouocat affectu discentes officiosus
   Doctor, ut effectum possit habere labor.
[1455]  Nemo libens audit suspecti uerba magistri,
   Que, licet aspera sint, dulcia reddit amor.
Illaqueat citius homines et ualdius arctat
   Formula uiuendi, quam grauis auctor amat.
Hac igitur ratione tui mens sana patroni,
[1460]    Ut patienter eum perferat aula furens.
Conciliare studet sibi conuiuentis amorem
   Turbe, ne peragat ebria mortis iter.


Quod multi successus ausum dederunt errori.

Ebria fortune donis noua curia, rege
   Sub puero credit cuncta licere sibi.
[1465] Insanire putes eque iuuenesque senesque,
   Insanit iudex officiumque suum.
 Curia nugaces solos amat, audit, honorat,
   Artes exosas aulicus omnis habet,
Artes uirtuti famulantes aulicus odit,
[1470]    Sed famulas carnis aulicus omnis amat.
Hos aule mores funambulus intulit ille,
   Qui, quod presumit, lege tuetur aui.
Qui sapiunt nugas et crimina, lege uocantur,
   Qui recte sapiunt, lex iubet ire foras.


Quod in correctionibus insinuatione utendum.

[1475] Ergo quos ratio directa nequit reuocare
   A uitiis, reuocat insinuantis opus,
Nam sicut uerbi, sic insinuatio uite
   Sepe reluctantes ad sua uota trahit.
Fortior est uite, quam sit persuasio uerbi,
[1480]     Nam paribus studiis conciliatur amor;
Conciliatus amor animos ligat, imperat, urget,
   Ut duo non duo sint, quos pius unit amor.
Sic amor ad queuis sanctus bona cogit amantes,
   Nam facit hic uotis, quod facit ille manu.
[1485] Sed uereor, frustra ne cancellarius instet,
   Ut mutet mores aula superba suos.
Mundus enim lucris inhiat, iuuenesque senesque
   Muneris incestat imperiosa fames,
Excecatque uiros, quibus est collata potestas,
[1490]    Tendat ut ad sordes quelibet ampla domus.
 Aestus auaritie sapientum corda perurit,
   Polluit ecclesias, sancta profana facit.
Orbis amatores omnes hac peste laborant,
   Aeris contemptor rarus in orbe manet.
[1495] Hec ubi, quando, quibus uel qualiter insinuentur,
   Cura ne pereas garrulitate tua.
Est indocta loqui, que nescit linguat acere,
   Floccida, que uerbi nescit habere modum.
Sunt nugatores inimici, suntque tyranni
[1500]    Falsus philosophus, ganeo, scurra tibi,
Quos agitat cachethes scribendi, quosue loquendi,
   Qui uitiis sordent, quos leuis aura fouet.
Horum tendicule dicenti uera parantur,
    Et nisi precaueas, publicus hostis eris.
[1505] Assertor ueri personam nescit amici,
   Decernit meritis premia nulla uiris,
Personis parcit, iudex in crimina seuus,
   Et uitii labem semper ubique notat.
Aut taceas prorsus aut pauca loquaris in aula,
[1510]    Aut queras, in quo rure latere queas,
Nam si non parcis uerbis, nemo tibi parcet,
   Preuenietque dies impia turba tuos.
Sub duce prefato si forte recedis ab aula,
   Sospes et ut tutus quolibet ire queas,
[1515] Pauca tui tandem stillabis in aure patroni,
   Que recolens nequeat immemor esse sui.
Lex diuina bonis uiuendi sola magistra,
    Non ueterum ritus, qui ratione carent.
Peruigil hanc studeas cura seruare perenni,
[1520]    Nam seruatores seruat et ipsa suos.
Lex humana, Dei si sit contraria legi,
   Auctorem damnat, quo pereunte perit.


Quod leges ciuiles comparantur aranearum telis.

Retia soluuntur leuiter, que texit arachne,
   Arte tamen mira fila coire facit;
[1525] Impediunt eadem muscarum corpora parua,
   Magnaque si ueniant, quolibet ire sinunt;
Sic, Anacharsis ait, cohibent ciuilia iura
   Inualidos, magnis quolibet ire licet.
Non ita lex eterna potens torquere potentes
[1530]    Atque fouens humiles, quos uidet esse pios.


De diuersitate hospitiorum et hospitum.

His dictis abeas iubeasque ualere patronum,
   Natalique solo te reuocante, redi.
Quanta fides sit in hospitiis, inquire, uiator;
   Nam res in pretio est, uilis ubique fides.
[1535] Hospes in insidiis sedet hospitibus peregrinis,
   Et malus auditor singula uerba notat,
Linguaque si profert uerbum leue siue iocosum,
   Mantica si paucis rebus onusta iacet,
Inuolat aut rebus aut uerba recenset iniquus
[1540]    Hospes, et interpres perniciosus erit,
Et testes adhibet Bauium uanumque Dolonem,
   Ut pereas rebus, aut tua cuncta tibi.
Si sit uera fides et honestas pura domorum,
   Est uultus hilaris, officiosa manus,
[1545]  Defectum rerum uerbis uultuque faceto
   Hospitis instaurat cura cliensque bonus.
Non quecunque domus titulum pretendit honoris,
   Rem tenet, aut meritis est ueneranda suis;
Sed quemcunque uides in Christi laude sacratum,
[1550]    Quisque eum teneat, dignus honore locus,
Et quoniam capiti respondent consona membra,
   Et domus est domino concolor ipsa suo.
Si ueneranda domus te duxerit accipiendum
   Hospitio, uel si forte ministrat opem,
[1555] Quis bona dispenset, prudens aduerte, sub illo
    Stat fortuna domus et color ipse loci;
Nam bona fama perit, si rusticus est uel auarus,
   Frontis ab urbane munere fama uiget.


De Carino.

Inflex domus est res dispensante Carino,
[1560]    Hospes et hostis agunt conditione pari.


De Catio.

Fronte graui Catius uitam mentitur honestam,
   Cauda tamen quid sit indicat atque gula,


De Corydonianis.

Qui Fabium gestu, uerbi grauitate Catonem
   Exprimit, humanum cum Corydone sapit.
[1565] Sordet iis clerus, uite communis abhorrent
   Nomina, se solam secta superba probat.
 Unde tamen populus sibi commoda querit et isti,
   Quos pariter fallit utilitatis amor?
Pane, mero, pannis uulgato more fruuntur,
[1570]    Et placet, ut nobis, lauta culina sibi.
Diuitias captant, iuuat absque labore uoluptas,
   Et capit interdum blanda latensque uenus.
Seria nunc agitant, modo cedunt seria nugis,
   Et stomachum placat hostia grata gule;
[1575] Escas dat commune forum, potumque taberna
   Communis, uestes una ministrat ouis,
Sed de communi uestes alimentaque sumunt,
   Dummodo communis cerdo sit atque coquus;
Nam sibi formari uestes uictumque parari
[1580]    Lautius exposcit nomen honorque domus.


De Bauianis et Meuianis.

Consonat erranti Bauius, benedicta remordet
   Meuius, oblatrant; error utrinque grauis.
Quilibet istorum dat secte nomen, et auctor
   Exstat eis, quos tu sepe uidere soles.
[1585] Meuius et Bauius semper caueantur ut hostes,
   Et fugias Catium cum Corydone suo.


De Carinianis.

Quem uitare nequis, studeas placare Carinum,
   Cuius ab arbitrio sors tua sepe uenit.
Illi paucorum satis est meruisse fauorem,
[1590]    In quorum uentres lauta culina ruit,
Quorum cura penum solet euacuare bibendo,
   Et bona marsupiis publica tecta latent.
Hi metuunt sumptus faciemque uiantis amici,
    Nam meretrix illis plus peregrina placet.
[1595] Ergo quid exspectas, ut sit tibi commodus hospes,
   Cui, nisi colludat, nulla puella placet?


Qualiter uersandum apud hospites.

Sed quia turpe nimis peregrini lite moueri,
   Hospitium, quidquid dicat, habeto modum;
Et ne suspectum quis possit habere rigoris,
[1600]    Sit tua iucundis lingua referta iocis,
Sintque sales sine dente tui, sit lingua modesta,
   Compositus gestus, uita pudica tibi.
Sit bonus auditor patiens et tardus ad iram,
   Sitque cliens humilis, qui uolet esse tuus.
[1605] Hospitibus gratus sumptus moderare suboptans,
    Ut dignam ualeas cuique referre uicem.
Et benefactorum reddatur gratia plena,
   Que bonus interpres singula magna facit.
uir bonus et prudens modo res conseruat ad usum,
[1610]    Et modo dispensat, et docet esse suas,
Querit ut expendat, cum causa locusque requirunt,
   Seruatasque diu tempore spargit opes,
Et sumptus gaudet fecisse locoque modoque:
   Stultus in expensis nescit habere modum,
[1615] In proprio parcus et prodigus ex alieno,
   Quam solam captat Cherea, laude caret.
Hospitio non est oneri, quicunque modestus
    Contentus modicis sumptibus esse potest.
In summa uideas, cum quo tibi res sit agenda,
[1620]    Et quantum poteris, moriger esse stude.
Hoc, quantum poteris, dictum sic accipe semper,
   Ut sit honestatis regula salua tibi.


Quod mendaces et bibuli fugiendi.

Mendaces itidem fugies, bibulosque cauebis,
   Et quibus est uenter siue Lauerna deus.


Qualem oporteat habere comitem.

[1625] Sit suspecta uenus, sit sobrius atque pudicus,
   Quem comitem longe queris habere uie.
Commodius nichil est seruo socioque fideli,
   Nullus in obsequio commodus absque fide.


Que expensa ubique necessaria.

Est expensa uie querenda tibi, dabit illam
[1630]    Morum fama, grauis actio, sermo placens
Quo magis hec abeunt in sumptus, et mage crescunt;
Nummus in expensam non rediturus abit,
Hi, quocunque uoles, poterunt perducere sumptus,
   Usu nam crescit ista moneta suo.
[1635] Ergo uia, quocunque placet, securus abibis,
   Sed tamen ad patriam dulcius ire tuam.


Quod Cantia caput regni, et qui ibi cauendi, qui non.

Pontificum regumque parens te Cantia fouit,
   Hospitiumque tibi preparat immo domum,
Hec petit, ut redeas et in illa sede quiescas,
[1640]     Que caput est regni iustitieque domus.
Parebis matri presertim recta monenti
   Queque tuos tendit perpetuare dies.
Intrabis claustrum, sed, si potes, absque cucullo,
   Ut post, si libeat, egrediare tuus.
[1645] Inuenies illic, quid semper scire laborant,
   Et quibus est grandis pena carere libro
Sunt alii, qui sic sapientum scripta licentur,
   Ut non semissem cuncta ualere putent.
Legis amatores adeas et scripta colentes,
[1650]    Contra nugaces nummicolasque caue.
Quas contemnit opes sapiens, admittit ad usum,
    Querit et interdum, non tamen absque modo.
Frustra querit opes, quia non satiatur, auarus,
   Quamuis, quidquid habet, conferat ipse Deus.
[1655] Nummus ei Deus est, qui semper torquet amicos
   Et solet eternam perpetuare famem
Gratia rore suo nocuum restringit amorem,
   Sed cupidam mentem non facit absque fame.
Omnia posse Deum notum satis est, sed auarum,
[1660]    Sit licet omnipotens, non satiare potest.
 Nequius hoc nichil est, quia nulli parcit agitque,
   Ut sit cum reliquis semper et ipse miser.
Nequior est aliis, qui uerbis Gillia, rebus
   Demea, Flaminium uiuit, agitque Numam.
[1665] Tantalus est auctor cupidis, est auctor auaris
   Perpetuaque siti deperit atque fame.


De Britone.

Inuenies letum Britonem, si caseus adsit
   Plus tamen interdum gaudet adesse libros.
Nam quantum patitur Britonis natura uel ordo,
[1670]    Indulget studiis carminibusque uacat;
Dispensanda domus illi commissa resurgit,
   Atque mali species hoc ueniente fugit.
 Non amat hunc Balathro, non Dauus, Pamphilus odit,
   Cuique nichil grauius, quam residere domi.


De Odone.

[1675] Odo libris totus incumbit, sed tamen illis
   Qui Christum redolent, gratia maior inest,
Hic grauis Eumolpis; Encolpius hunc et Adonis
   Dum Gittone cauent, et uenus ipsa timet.
Cauta manus Britonis, Odonis et aurea lingua,
[1680]    Cum Christum loquitur: plenus uterque fide.
Hi tibi sint comites, illis tua cuncta reuela,
   Nam Brito, quod ludis, quod sapis, Odo probat.


De Querolo.

Plautinum Querolum miraris ubique uideri,
   Mancipio tali non caret ulla domus;
[1685] Non illum placare potest fortuna, Deusue,
   Quin forti semper detrahat atque Deo.
Diuitibus cunctis uideas adstare uolones,
   Ut modo nec Gnatho possit habere locum.
Si doleat diues cupidus spoliante uolone,
[1690]    Quis doleat? satis est, quidquid auarus habet.


De Zoilo.

Computat expensas seruorum, facta reuoluit
   Zoilus, ut domini stillet in aure sui
Ergo fidelis erit, quia sumptus pensat heriles?
    Non, sed adulando querit et auget opes;
[1695] Fureque deterior, cui res extrinseca cordi est,
   Ut mentes proprio lumine fraudet, agit,
Nec rebus parcit, stulto quas tutius aufert,
   Nam sapiens uigilat et sua damna cauet,
Dicit enim, dum fallacem cupidumque repellit,
[1700]    Assentator, abi, Zoile, te uideo


De Matone.

Miraris famulos aule cessisse Mathoni;
   Hoc mens plena dolis, hoc mala lingua facit,
Hoc auditorum leuitas, ut tressis agaso
   Possit ab ingrata pellere quemque domo
[1705]  Credulus auditor fidi uetulique clientis
   Immemor est, et amat semper habere nouos.
Nam quoties facili pede uilis in aure susurrat,
   Toxicat interius cordis et oris opus.
Aetates, mores, fortunas, conditiones
[1710]    uersat et appendit garrulus ante focum.
Eius ab arbitrio dominus male sanus et excors
   Aut beat aut torquet, odit, amatue suos.
Infelix igitur domus est et pena bonorum,
   Que rectore carens sub ciniflone gemit,
[1715] Infelix equidem nimis est et preda uolonum,
   Que reiicit ueteres non fruitura nouis.
Stellio de furtis maculam contraxit inanem,
   Nec est fur, ex quo destitit esse reus.


De uitio inuidie et cura eius.

Subiacet inuidie stimulus sors leta miserque
[1720]    Solus ab his liber, solus et hoste caret.
Liuor edax alios dum ledere gestit et ignes
   Excitat, in primis uritur igne suo,
Confoditurque suis stimulis, se dente cruento
   Rodit et impulsu deperit usque suo.
[1725] Nemo ualet morsus rictumque cauere caninum,
   Quos schola, quos claustrum, quos fouet aula nocens.
Hos humilis cautela fugit uirtusque probata,
   Sed tamen interdum liuor utramque ferit.


De Euphorbianis.

Non est apta loqui, sed sordes lingere nata
[1730]     Lingua loquax, semper ad maledicta procax.
Euphorbi rabies hac peste laborat agitque,
   Gratia ne uigeat siue fidelis amor,
Ne qua domus pacem teneat, ne claustra quietem:
   Curia ne queuis tuta manere queat.
[1735] Lingua nocens planos incrustat, sancta prophanat
   Semper, et in cunctos toxica seua iacit.


De Baccara.

Quidquid habet, quecunque potest, exponit et offert
   Baccara, teque suis rebus egere uetat,
Grandia promittit, nec parua daturus, amicos
[1740]     Sic beat, ut nullam sumat egenus opem.
Si petis auxilium, negat hoc, si consulis, heret,
   Ergo quid exspectas? Baccara semper erit.


De Dauo.

Garrulitate, dolis conturbans omnia Dauus
   Omnibus illudit, risus et ipse domus.
[1745] Sergiolum cernis gestu promittere Sceuam,
   Exspecta modicum, Sardanapalus erit.


De schola Thersite.

Thersite similes producit curia multos,
   Quos schola, quos urbes, quos fora uana ferunt,
Quos aluit pagus, quos mittit barbara tellus,
[1750]     Quos uenus in thalamis, castraque Martis habent,
Quos etiam mittunt uiuaria rupta uirorum,
   Cum uenus impellit, cumue Lauerna trahit.


Quod mores attendendi.

Depinxi mores hominum, quo cautior esses,
   Nam pro persona quisque colendus erit.
[1755] Moribus est tribuendus honor cultusque probatis,
   Et merito fidei conciliatur amor.
Nam solet interdum uis extorquere timorem,
   Sternit et inuitos atque subesse facit,
Seruiat ut nolens aliis captiua uoluntas,
[1760]    Territa uerberibus et stimulata minis,
 Sed perfectus amor procul hunc facit esse timorem,
   Nam facit ingenuum quemque pudicus amor.


Quod libertas philosophum decet.

Libera philosophi uita est et libera lingua,
   Est libertatis auctor utrique Deus.
[1765] Ergo philosophus colit hos, quos credit amicos,
   Aut quos a uitiis posse redire putat.
Non homines, hominum sunt umbre, quos habet orbis
   Brutescens uitiis, cum ratione caret.
Quid tibi cum laruis sapientiam dogma sequenti?
[1770]     Dicent, ni fugias ocius ito foras.


Quod locus uitia non excludit.

Plena supercilio si turba repellit, abito
   Et contemptores spernere disce tuos.
Nec tibi sit cure, si contemnaris ab illis,
   Quos captos mundi retia uana tenent.
[1775] In claustro capitur, quem torquet amor uitiorum,
   Nam paries claustri peruius exstat iis,
Irrumpunt arces, nullamque resistere posse,
   Si semel insurgant grandia, scito seram.
Non adamas obstat uitiis, non ferreus agger,
[1780]    Non aqua, non fosse, sed nec iniqua palus.


De triplici obstaculo uitiorum.

Ergo tam seui qua possunt arte repelli
   Hostes? aut quid eos cogit inire fugam?
Si timor ante fores, et si pudor atria seruet,
   Et si castus amor interiora tenet,
[1785] Deuitat penam timor officiosus et omne
   Quod, nisi precaueat, posse nocere putat.
Nominis ingenuus maculam pudor arcet odores
   Spargit ubique bonos, unde placere queat.
Castus amor rebus sic semper adheret honestis,
[1790]    Quod nec uis maior dissociare potest;
uirtutes locat in castris, sic omnia munit,
    Ut nullum possit hostis habere locum
Sed timor in seruo, ualeat dum pena caueri,
   Ad facilem questum cedet eritque nocens;
[1795] Et fame custos, dum possit culpa latere,
   Consentit uitiis absque rubore pudor.
Non sic uerus amor, qui casu fidus in omni
   uirtutem solam gaudet inesse sibi.
Ob causas uarias queruntur cetera, uirtus
[1800]    Se contenta sui premia semper habet,
Omnia uirtuti fatalia commoda cedunt,
   uirtutis fructus est in amore pio
Sicut casta fidem cupiens seruata marito
   Coniux declinat et studiosa fugit,
[1805] Ne corruptori pateat locus ullus ad ipsam,
   Aspectum, risus, munera, uerba, iocos
 Contemnens, meritum et nomen mechantis abhorret:
   Sic omnem culpam sanctus abhorret amor.


De gratia et libero arbitrio.

Gratia sola pium parit et confirmat amorem,
[1810]    Cui timor inseruit ingenuusque pudor.
Illud sola nichil meritum non asserit esse,
   Nam bona que facimus, spiritus intus alit,
Istud sola docet, quoniam, si gratia desit,
   Ad bona nature nisus inanis erit,
[1815] Istud sola docet, quod causa sit una salutis
   Gratia, que meritum prouehit atque parit.
Arbitrium carnis est gratia, mentis imago,
   Mente caro uiuit arbitriumque Deo.
 In cineres caro lapsa redit, si spiritus absit,
[1820]    Hoc abit in terram destituente Deo.
uermibus esca datur fetens caro mente remota,
   Hoc cibus est fetens uermibus absque Deo.


Nulla secta sine gratia libera a fastu

Quelibet admittit, si desit gratia fastum
   Secta, nec hec arcet parua uel ampla domus,
[1825] Non facit, ut sapias, habitus nomenque magistri,
   Nec conuiuarum turba beare potest:
Non caput attonsum, non uestis pulla ue alba
    Te trahit ad uitam, gratia sola trahit;
Nam stulti possunt in quauis ueste perire,
[1830]    Redduntur uite premia nulla toge.
Oderunt uerum, quod honestas sanxit abhorrent
   Unde fit, ut ceci precipitesque ruant.
Excipit infernus pereuntes ueste remota,
   Nec minuit penam tetra uel alba suam.


Benedictio uiatoris.

[1835] Sepe diu multum monui, nunc accipe pauca,
   Que bene dum seruas, res tibi nulla nocet;
Flecte genu, submitte caput, benedictus abito,
   Sepe maturis profuit ista manus.
uerba Dei forment animum, linguamque refrenent,
[1840]     Sint eadem uite formula certa tue;
Diriget affectus, linguam componet et actus
   Gratia, si tribus his causa sit una Deus.


Quid liber auctori debeat.

Cuilibet auctori debentur iure perenni
   Obsequium, cultus, officiosus amor.
[1845] Cum tenearis ad hec, animum lectoris amici
   Auctori studeas conciliare tuo,
Et quoscunque potes, inducere perge fideles,
   Ut pro me Christum sollicitare uelint.
Sed quid multa moror? properas exire; uideto
[1850]    Quid facias; ceptum perfice cautus iter
Ut ualeas, memor esto tui; si gratus haberi
   uis, cura semper uiuere lege Dei.






IOANNIS SARESBERIENSIS CARMEN DE MEMBRIS CONSPIRANTIBUS.


 Concilium celebrant humani corporis artus
   Inter se, de se plurima uerba serunt.
Incidit in uentrem sermo, de uentre queruntur
   Quod grauis is dominus et nimis urget eos.
Tandem rhetorico pingens sua uerba colore,
   Aggreditur fratres lingua superba suos:
»Quis furor, o ciues, que tanta licentia uentris,
   Audeat ut nobis ponere turpe iugum?
Turpe iugum certe, quando seruis dominatur,
   Et dominus seruit: hic iubet, ille facit.
Certe nos serui turpes, digni cruce, cunctis
   Ludibrium, miseri, degeneresque sumus.
Nam uentrem dominum nobis elegimus, ipsi
   Omnia colligimus que sibi grata putat?
 Nulla quies nobis, mouet hunc, iubet huic, uocat illum;
   Surge, piger, somnos excute, tolle moras;
Quere cibos, epulasque para, uinumque propina.
   Mensam pone, dies preterit, hora fugit.
Ecce duo ueniunt hostes mortemque minantur,
   Imminet inde fames, imminet inde sitis.
Ergo deficiam, nisi subuenias mihi uelox,
   Preueniasque famem, preueniasque sitim.
Sic me, sic alios pulsat lasciuia uentris,
   Et me plus aliis turgidus ille premit.
Me quasi preconem causarum, iurgia sepe
   Exercere iubet, paruaque dona sequi.
Et modo patronus, modo iudex, et modo testis
   Clamo, iura Patrum contero, falsa loquor.
Sub specie ueri curans inducere falsum
    Fallo, periuro, pretereoque fidem.
Fasque nefasque simul equali pondere librans,
   Per licitum pariter illicitumque uagor.
Si lateri uel pontificis uel principis adsto,
   Tunc unguenta paro blanda, placere uolens.
Ungo blanditiis, ut delicias sibi uenter
   Accumulet, ac me distrahit ille nocens.
Nonne manus nostre uentri seruire laborant?
   Nonne minas eius imperiumque timent?
Furantur, rapiunt, operantur, et omnia uenter
   Suscipit, et sorbet omnia Scylla uorax.
Huic oculus seruit uenator, currit ubique,
   Nuntiat hic domino, que meliora putat.
Heu pedibus quantos induxit sepe labores,
   Quos nimis affligit, quos sine lege premit.
 Inde dolor nostri consumit corporis ossa,
   Membra quatit, uires haurit, aratque cutem.
Est ad seruitium nobis studiosa uoluntas,
   Gratia nulla tamen: conqueror inde magis.
Nam cum seruitio respondet gratia, multum
   Temperat, imo facit dulce laboris onus.
 Huic uero cum multa damus, cum multa paramus
   Non cessat querulus dicere: Pauca datis.
Si dederis hodie, nisi cras dederis, nisi rursum
   Et rursum dederis, perdere prima potes.
Et si forte suis dicit: Satis est, satis illud,
   Post modicum tempus incipit esse parum.
Dicite, quid tantam possit satiare Charybdin?
   Dicite, quanta cupit, quis dare tanta potest?
Hic etiam nostros auget cumulatque labores,
   Et gula nos nimium pessima sepe premit.
Illi gustus adest, hic portam seruat, et ille
   uilis leno, procax garcio, scurra uagus.
Hi duo per mundi currunt elementa; quid er,
   Quid pariat tellus, quid freta, scire uolunt.
Non uolucris penna, non euadit fera cursu,
    Non cetus toto gurgite tutus erit.
Nouerunt uarios hi dispensare sapores,
   Ut magis alliciant, illiciantque cibis.
Gustus discernit quod transmittit gula, uenter
   Abscondit; probat hic, hec rapit, ille capit.
O uenter, quanto deturpas crimine mundum,
   Immundumque facis, turpia queque mouens!
Propter te fiunt homicidia, furta, rapine,
   Insidie, strages, iurgia, bella, doli,
Currit ad ecclesiam monachus, miles gerit arma,
   Nauita sectatur lucra, colonus arat.
Ex te uirtutum casus, animeque ruina,
   Membrorum pestes, luxurieque lues.
Tu Nabusaradan princeps, dominusque cocorum,
   Namque tibi sero et mane coquina strepit.
 Tu follis tumidus, uas plenum sordibus; imo
   Plenus fece locus, non locus, imo lacus.
uos ergo, fratres, mecum discernite qualis
   Hic dominus, mecum cernite quale iugum.
Turpe iugum credo, quando seruus dominatur,
   Et dominus seruit; hic iubet, ille facit.
Turpe iugum uere, quando ratione sepulta
   In nobis uenter imperat, illa silet.
uiuere debemus, non uentri, sed rationi;
   uir bonus hanc, non hunc, optat habere ducet,
Paulus ait: uenter esce datur, escaque uentri,
   Sunt duo iuncta sibi, perdet utrumque Deus.
Nos ergo pudeat tali seruire patrono,
   Gloria nostra per hunc nobilitasque perit.
Surgite, state, precor, animo pugnate uirili:
    Magna parat nobis premia pugna breuis.
Aeternum pereat, qui uentri seruiat ultra;
   Sit procul a nobis qui sua regna feret.
Sit sine fine labor, sit naufragium sine portu,
   Continuus sit ei perpetuusque labor.«
His socios animat uerbis facundia lingue,
    Et mouet et munit, et docet esse uiros.
Ergo simul iunctos confederat una uoluntas,
   Adstringitque sibi, quos legat unus amor.
Indicunt uentri bellum, iurantque quod eius
   uincula dissoluent, discutientque iugum.
Sic statuunt et sic confirmant, federe facto,
   uentrem destituunt, nec famulantur ei.
Iam pes, lingua, manus, et cetera membra quiescunt,
   Pes negat ire, loqui lingua, iuuare manus.
Prima dies illis tranquillo tramite currit,
   Nec quidquam poscit ille, nec illa ferunt.
Altera ieiunum nescit compescere uentrem,
   Latrantemque gulam pacificare nequit.
Tertia consumptos macie uix sustinet artus,
   Namque maligna nimis urget ubique fames.
 Pes torpet, manus egrotat, languet caput, ora
   Pallent, suspirant pectora, lingua tacet.
Omnia turbantur in corpore, nullus in illo
   Est uigor, eger ibi luctus, ubique dolor.
Rursus post longos gemitus conamine multo,
   uix hos balbutit languida lingua sonos:
»Quid facimus? Nil proficimus, magis et magis omnes
   Deficimus, premimur, conficimurque fame.
A uentris rabie uenit hec iniuria nobis,
   Hoc eius nobis parturit ira malum.
Sentio grande malum, sed causa mali mihi clausa:
   Quod nocet, ecce patet; cur nocet, ansa latet.
Nunc igitur, fratres, uobis presentibus, ipsum
   Conueniam, queram, que sit origo mali.«
 Tunc se conuertens ad uentrem lingua; »Quid,« inquit,
   »Tam male nos ledis? Hic furor unde tibi?
Respice, nonne tuos conciues perdere curas?
   Quando uides casum, non releuare paras?
Hostis es et ciuis, hec recta fronte repugnant
   Iuncta sibi melius, ciuis, amicus erunt.
Et uacuum et plenum te semper habebimus hostem,
   Semper erit nobis tristis uterque status?
Quando tumes plenus, nimia de mole grauatus,
   Tunc semper tecum nos facis esse graues.
Ergo precor, miserere tui, miserere tuorum,
   Ne tecum pereant, teque tuosque iuua.
Exponas, cur non quereris, uel quid tibi queris?
   Et ne, queso, noce, sed facienda doce.«
 His uerbis claudit sermones lingua, uicemque
   uenter ei reddens, incipit ista loqui:
»Audiui lingue strepitus, et eos sapienter
   Sustinui, fratres, ledimur inde parum.
Lingua quidem membrum modicum, sed molle, citoque
    Labitur et loquitur sepius absque modo,
Nam de scintilla magnum fouet et mouet ignem,
   In fornace sua fabricat inde dolos.
Inde nimis nostros agitat discordia ciues,
   Nam pacem turbat, et mihi tela iacit.
Me dominum, fratres, uobis ostendit et hostem,
   Sed scio, quod uobis seruio, uosque colo.
Cum nos de massa rerum natura uocauit,
   Et nobis formam materiamque dedit,
Corpore compegit uno, coniunxit amico
   Federe, nos semper iungat ut unus amor,
Omnia precepit fieri communia nobis
   Omnibus, ut proprium nullus habere uelit.
Omnibus officia distinxit: neque ministrum
   Constituit uobis, et dedit esse cocum.
 Inde puro uobis escas, alimenta ministro,
   uitam conseruo, pauca reseruo mihi.
Quod datis accipio, susceptum decoquo, coctum
   Distribuo uobis, fercula queque gero.
Si uos ingeritis, ego digero: quod nocet, illud
   Egero: quod prodest, hocce cuique gero
Pauper sum seruus, nil possum ponere uobis,
   Si nil confertis: nam mea byrsa uacat.
Nec nimium curo, nec ego minimum mihi quero.
   In medio positus opto tenere modum.
A nimio ueniunt fastidia, crimina, morbus,
   Crapula, luxurie fax, laterisque dolor.
A minimo ueniunt infeste mortis imago,
   Frons tristis, facies pallida, laxa cutis.
A medio ueniunt mens semper sobria, corpus
    Robustum, felix uita, serena quies.
Ergo sibi caueat diues, ne deuoret ultra
   Quam satis et pauper curat habere parum.
Et uos, si sapitis, seruate modum mihi dando,
   Dispensator ero pro ratione dati.
Sepe mihi dabitis, quia uultis sepe cibari:
   Namque per hoc uobis uita salusque datur
Surgite, ne mortis inducat inertia somnum:
   Somno desidie iudico sepe mori.
Turpiter occumbit, quem torpor uulnerat. Ergo
   Surgite, mors properat: sentio, uita fugit.«
uentris ad has uoces, membrorum turba resumit
   uires, et rediens induit arma uigor.
Surgunt, officiis insistunt, debita soluunt,
    Inuigilant operi singula membra suo.
Quos socios uite fecit natura, laboris
   Atque oneris socios mutua cura facit.
Sic litem sepelit leto concordia fine,
   Hic quoque uult finem carmen habere suum.





uITA SANCTI ANSELMI ARCHIEPISCOPI CANTUARIENSIS, AUCTORE IOANNE SARESBERIENSI.



PROLOGUS.


Ad depellendas infidelitatis errorumque tenebras Deus mirabiliter operatur: et sic ab initio nascentis mundi misericordiam suam semper et ubique dispensat, ut Ecclesie sue ministros procuret idoneos, per quos proficiat ad uirtutem, et per fluctus labentis seculi traiecta prouehatur ad gloriam. Sicut enim in noctis caligine, aliis occidentibus stellis, alie ut mundum illuminent oriuntur, sic ad Ecclesiam iugiter illustrandam pro Patribus succedunt filii; per quos cognitio Dei et cultus perpetuo propagetur a generatione in generationem. Sancti siquidem uiri filii sunt apostolorum et prophetarum; qui sicut eis successerunt in fidem, ita uirtutis operumque mirabilium hereditatem, et retributionis  eterne gloriam assequuntur. Inter quos beatus Anselmus, Cantuariorum archiepiscopus, uelut clarissimum sidus effulsit; et non modo Latinum illustrauit ordinem, sed claritatis sue radios uibrauit in Greciam in concilio Barensi, cui Romanus pontifex Urbanus presedit, Grecorum detestabilem de processione Spiritus sancti conuincens errorem. Si quis autem, quod cuiuis expedire non dubito, quantus iste sit desiderat intueri, libros, quos ex uariis causis scripsit, et Epistolas, diligentius relegat, reuoluat historiam de ipso et modernis Anglorum regibus scriptam; duos quoque libros, quos de uita et conuersatione eius Edmerus monachus uenerabilis presbyter luculento stylo ueracissime edidit; utpote uir religiosus, qui ei familiaris admodum  fuerat; legat et miracula, que post transitum ipsius mirabiliter operatus est Dominus, et que ad memoriam eius crebro fiunt, uisitationes Altissimi ueneretur. Utique quod ante me de Antonio dixit alius, de isto publice protestari non uereor, quoniam grandis perfectio est Anselmum nosse quis fuerit. Accedens ergo ad predicta librorum monumenta, Domino miserante qui a glorie sue preconiis peccatores non semper repellit, de uita et conuersatione tanti Patris aliqua curaui perstringere, succincta quidem breuitate et sermone satis plano; ut, si quis ad copiam omnium, que ab eo uel de eo scripta sunt, aspirare nequiuerit, saltem ex hac stilla tanti fluminis gustare possit, quam bonus, quam suauis est Dominus, quam beatus quam necessarius qui eum fideliter coluit Pater Anselmus.



CAP. I. De patre et matre ac pueritia Anselmi, et de uisione eius.


Natus autem in Augusta ciuitate, patre Gundulfo, matre Ermenberga, que una erat prudentium feminarum, concepit ab initio uite timorem Domini; e quo consequenter salutis sue peperit fructum, unde uere iustitie postmodum opera processerunt. Matris uero mores ideo magis exprimere studebat. Quod enim ei patre circa alia occupato totius domus sollicitudo incumberet; sapienter omnia disponebat, insistensque operibus misericordie diligenti studio frequentabat ecclesiam, orans et tota mentis auiditate excipiens uerba Dei, et precepta sapientie fideliter exsequens. Nam que audierat communicabat aliis iucunda relatione, et se et alios  ad obsequium incitabat. Audiuit ab hac puer unum esse Deum omnium conditorem, regnantem in celis, largitorem remuneratoremque bonorum, et credidit, et iam in tenera etate ad illius notitiam aspirabat. Pueriliter autem opinabatur celum uicinis montibus inherere, ibique Dei de quo audierat esse palatium, et eum cum angelis et sanctis corporaliter conuersari. uisum est ergo ei una noctium in somniis, quod illuc ascenderet, et quod in deuexitate montis quem ascendebat uidebat famulos Domini metentes quidem triticum sed ualde negligenter; ut eius fidei zelo accensus super hoc ante Deum disponeret accusare. Ascendit, Deumque sedentem in palatio solum reperit, excepto solo dispensatore; per quem accitus et sedens ad  pedes Domini, ipso mandante, panem accepit candidissimum, unde ibidem comedit et satiatus est. uisionem retulit sociis, seque pane diuino pastum gloriabatur; interim suspicans hec circa se corporaliter gesta esse. Exinde tanto Dei amore ebriatus est, ut totum contemnens mundum, etiam grauem aliquam desideraret infirmitatem, cuius occasione monachorum, quod plurimum optabat, posset ascribi consortio. Et quidem pro uoto, sicut orabat, infirmatus est, sed ne monachus fieret, tunc ut putabatur, obstitit pater: quod autem uerum est, eum Dominus ad aliud reseruabat. Litteris duntaxat et honestati applicat animum; et in utroque proficiens super omnes cetaneos suos expleuit in breui tempore multa. Adolescentior autem factus, matre defuncta, proficisci disponit in Galliam, litterarum tractus auiditate; quarum desiderio immenso  estuabat, et ut patris qui eum tractabat acerbius saltem fuge presidio declinaret offensam. Cum uero patriam exiens in ascensu montis labore pariter et fame fere deficiens niuem manderet, ut uel sic ei repararentur uires; compatiens ei minister, quem unicum itineris habebat socium, diligenter inuestigare cepit, an aliquid alimentorum habebat in sacculo, quem deferebat asellus, et statim contra spem nitidissimum panem reperit; quem quis imposuerat ignorabat. Itaque recreatus est ad uiam et laborem, muneris sui Deo gratias agens.



CAP. II. De actibus Anselmi in Burgundia, Francia et in Normannia. Anselmus secutus est consilium Rotomagensis archiepiscopi, et factus est monachus Becci.


Exactis dehinc partim in Burgundia, partim in Francia tribus annis, Lanfrancum illum, cuius memoria in iucunditate et benedictione est, in Normannia adiit, uirum quidem litteris et uirtutibus insignem, conuersationis per omnia probate, et ad quem audiendum de diuersis mundi partibus confluebant quicunque eloquentie uel sapientie appetebant profectum. Is enim omnium iudicio prestantissimus habebatur. Factus est ergo ei Anselmus familiaris pre ceteris, et magistri quodammodo exhausit spiritum. Totus litteris occupatur, et eas sine intermissione aut discit aut docet. Insistit proposito, perseuerans in fame et siti, in frigore et nuditate, tanta quidem peruicacia studii,  ut minoris uideretur emi posse regnum celorum. In se ergo reuersus, et uias suas prudenter examinans, unum necessarium esse prospexit, et quod eloquentie torrens aut philosophia huius mundi ueram non confert beatitudinem. Hec sepe tumorem pariunt; timorem Domini, qui initium sapientie est, nunquam aut raro. Reprimunt interdum littere uitia quedam, et mundi contemptum afferunt; sed plane contemptus mundi inutilis est, ubi amor Dei non conualescit. Audita patris morte, amplius mouebatur, et cum ad obsequium Dei omnino animum inclinasset, quam tamen preeligeret uiam dubius hesitabat. An enim expeteret eremum, an claustrum monachorum, an ex proprio  patrimonio domum construens, peregrinis pro facultate et pauperibus ministraret, habebat incertum. Nam circa hec tria fluctuabat animus eius. Ceterum ne leuitas precipitaret sententiam, unde penitentia non recte factorum familiaris et iugis pedissequa sequeretur, motum mentis exponit Lanfranco, et ex consilio eius Maurilium uenerabilem Rotomagorum archiepiscopum aduenit, ipsius super hoc sententiam petiturus, credebatur enim habere Spiritum Domini. Itaque ex consilio eius uitam monachicam aliis omnibus preferentis, Anselmus Becci factus est monachus, anno etatis sue XXuII. Erat autem prior eiusdem loci memoratus Lanfrancus sub sancto abbate Herliwyno, qui de patrimonio suo Beccensem a fundamentis edificauit  ecclesiam. Ab his elementa monastice professionis Anselmus accipiens, et obliuiscens eorum que retro sunt, et se ad Apostoli formam in anteriora semper extendens , studuit implere monachum, et emulationi sanctorum tanta diligentia incumbebat, ut esset in breui perfectioribus imitandus. Siquidem in triennio sic profecit, ut uniuersis uideri possit ex merito lucidissimum uere sanctitatis et monastice perfectionis exemplum.



CAP. III. Lanfrancus prior Becci assumptus est in regimen monasterii Cadomensis. Anselmus succedit in prioratum Beccensis cenobii. De Waltero Tyrell, dum pranderet cum Anselmo, et de grandi sturio.

Assumpto uero Lanfranco in regimen monasterii  Cadomensis, ei in prioratum Beccensis ecclesie succedit Anselmus. Studuit autem, ut pro adeptione honoris et gradus ipse quoque in religione proficeret, et Deo, cui deuouerat obsequium suum, fidelius militaret. Iam crucifixus mundo et concupiscientiis eius celestia cogitabat, et ea duntaxat exercebat in opere, que ad eternam proficiunt uitam. Non enim mores hominum habebat exemplum uite, sed uerbum Dei. Siquidem diuina Scriptura, ut ipse dicere consueuerat, optima bene uiuendi forma est. Sunt autem quatuor, unde ei poterant iustitie riuuli scaturire: scilicet legis Dei meditatio iugis, exsecutio cauta, fida relatio, oratio deuota. Quid enim perfectius quam in lege Domini  meditari die et nocte, quam exercere mandata a quibus intelligere propheta gratulatur, quam annuntiare gloriam Dei, a cuius preconio piscatores inclyti facti in doctrina ueritatis et philosophos gentium confuderunt. In his occupatus Anselmus obsequium suum deuotis orationibus Domino consecrabat, tanta seipsum mactans inedia, ut modo illecebram gule reprimeret, scilicet ab initio prioratus sui delectationem cibi aut potus omnino non sentiret. Sed non famem patiebatur a ieiunio, qui iam comedendi amiserat uoluptatem. Quante deuotionis fuerit, orationes quas scripsit indicant, et si quis meditationum eius librum excutit, patenter inueniret. Quod de Martino scriptum est, certissimum sit de Anselmo, quod ori eius nunquam  defuit Christus, siue iustitia, siue pax, nil quidquid ad ueram pertinet uitam. Habebat semper ante oculos timorem Domini, et omnem peccati faciem super omnia que dici possint exhorrebat: adeo quidem, ut si hinc inferni dolorem, inde peccandi malitiam corporaliter cerneret, sicut confiteri solitus erat, si necessitas alterum importaret, retrudi mallet in infernum quam peccatis inuolui. Dicebat et aliud: Se malle innocentem teneri a gehenna, quam peccatis sordentem tenere regna celorum.

Hanc autem assertionis sue reddebat rationem, quod innocentes et bonos diligit Deus ubicunque sint, et e contra omnem malitiam odit et detestatur. Profecto summa iustitia non beatificat malos, et amicos suos bonitas summa nequaquam miseros  facit. Pius erat, ut omnibus impenderet paternum affectum. uere scientie sic scrutabatur uias, ut fidelia scripta perlegeret, corruptiones librorum que ex consuetudine tunc erant plurime emendaret; diuinis Scripturis hanc attribuens auctoritatem, ut quidquid asserunt, uerissimum fateretur. Fortitudinem uero animi a professione ueri et cultu iustitie nil deflexit. uigebat in eo consilii spiritus; ut ad ipsum turmatim fluerent undique desolati. Illuxerat ei tanta claritate et affluentia facies ueritatis, ut intelligeret prudenter enigmata Scripturarum, nodos questionum potenter dissolueret, manifesta frequenter haberet occulta cordium, et quadam prophetandi gratia plerumque prediceret arcana futurorum. Accidit autem ut, nocte quadam,  ante uigilias nocturnas secum meditans, miraretur quonam modo prophete preterita simul et futura, sed et absentia quasi presentia uiderint, et fideliter confidenterque protulerint. Et cum in his totus esset, uidit per medias maceries oratorii et dormitorii, quomodo custodes ecclesie altaria et luminaria preparabant, et quomodo unus eorum pulsabat campanam ut alios excitaret. Quibus surgentibus miratus est, coniiciens Deo esse facillimum prophetis et sanctis suis reuelare occulta, qui radios oculorum ipsius per parietum densitatem introduxerat, stupente natura.

Urgente necessitate diuertens ad hospitium monachi pauperis, et de inopia piscium quos hospiti tanto apponeret grauiter conquerentis, non enim  habebat domi nisi panem et caseum: »Noli, inquit, frater, pro defectu alimentorum, que nobis ministraturus est Deus, sollicitari, sed mitte citius rete in amnem uicinum, et piscem capies, qui sufficiet omnibus nobis.« uix precipienti paritum est, eo quod res incredibilis uidebatur et maiestatis diuine manifesta tentatio. Sed tandem cum immenso stupore omnium, iuxta uerbum uiri Dei, mire magnitudinis extractus est piscis. Alia quoque uice, cum nobilis uir Walterus cognomento Tyrillus eum ut secum pranderet detinens de penuria piscium anxius quereretur, »Tu, inquit uerus Dei cultor Anselmus, consolans hominem de inopia deliciarum, quereris, et tibi sturio grandis affertur?« Ridet  ille et omnino diffidens; illico, iuxta uerbum Anselmi, pregrandem sturionem sibi uidit afferri a duobus hominibus, qui eum a pastoribus suis inuentum in ripa Alcie fluminis transmissumque Domino asserebant. Unde, sicut de beato Benedicto celebre est, ita et iste creditur habuisse spiritum prophetandi.



CAP. Iu. Anselmus acquirebat gratiam diuinam, ut profiteri posset seruire Deo cum corde puro et conscientia bona. De quodam sene decrepite etatis. De quodam iuuene [qui ob] nullam occasionem unquam manum secretis membris admoueret. De Osberno monacho. De quodam fratre odioso contra Anselmum. De uisione Ryculfi monachi.

Presidebat ei sapientie Spiritus, ut nichil ei saperet nisi Deus, ad quem omnia referebat, ortum,  processum, finemque uirtutum ac uitiorum, deprehendens et exponens in singulis et quomodo apprehendi ualeant aut uitari. Apostolicum implebat uirum, ut nisi eum humilitatis cautela reprimeret, profiteri posset cum Apostolo de corde puro et conscientia bona et fide non ficta: Quis infirmatur, et ego non infirmor? Quis scandalizatur, et ego non uror?  Et quod de discipulo quem diligebat iehsu scriptum nouimus, quia quidquid loquitur, caritatis igne uaporatur: ita et Anselmus, etsi ad parilitatem tanti apostoli non assurgat, eius tamen diligenti studio uestigia imitatus est, ut totus eius sermo, tota uita, scripta quoque omnia diuine dilectionis igne qui in eis lucet, uideantur esse succensa. Crederes eum non sibi uiuere  sed aliis, imo tanto uerius sibi, quanto utilius aliis et fidelius uiuebat Deo. Aliorum quoque profectum curans, diuinam sibi gratiam acquirebat. Cum uero salutem omnium procuraret, infirmis tamen etate uel morbo et iuuenibus ampliorem diligentiam impendebat. Nam magis indigenti citius occurrit, et liberalius subuenit caritas, et acerbius patienti compatitur magis. Unde ei pro uoto frequentius succedebat, ut conualescerent egrotantes, confortarentur senes, ad frugem melioris uite reuocarentur errantes, in uere uirtutis cultu proficerent et solidarentur adolescentes. Nam

Quo semel est imbuta recens seruabit odorem
Testa diu; 
 et mores, quibus tenera etas imbuitur, difficilius et non sine quadam egritudine auelluntur.

Hos eius successus paucis expediamus exemplis. Herowaldus uir etate decrepitus, tanto quoque languore prostratus, ut solam linguam haberet in potestate, et non cibo posset uti aut potu, in domo infirmorum imminentem, ut putabatur, exspectans exitum, eo ipso conualuit, quod Anselmus eum potauit manu sua uino, quod de racemis in collectam palmam expresserat. Iuuenis quidam inconsulti feruoris proposito se obligauerat, ut nulla unquam occasione manum membris genitalibus admoueret. Sed quia frequens est ut inconsulta uota tentatio grauior prosequatur, tantus eum in partibus illis  dolor inuasit, ut moles plumbea ibidem pendere uideretur. Quem cum dissimulare non posset, admonitus ab Anselmo, ut modum egritudinis manu tenus probaret, frater uoti reuerentia recusauit. Sciens itaque Dei famulus esse omnia munda mundis, adhibito secum grandeuo fratre in locum secretiorem ducit iuuenem. Caro sanissima reperitur, et ex quo a sancto uiro uisa est, dolor omnis abscessit, nec iuuenem ulterius fatigauit.

Osbernus quidam, professione monachus, etate adolescentulus, ingenio perspicax, manibus ad artificia pollens, adeo peruersis moribus erat, ut de salute eius posset merito desperari. Exercebat hic dentem caninum, et odio insatiabili prosequebatur Anselmum. At ille compatiens errori, sancta quadam  calliditate puerilem animum cepit, et nunc leniens a cerbitatem blanditiis, nunc puerilia quantum uigor sinebat ordinis tolerans et prece uel exhortatione sepius utens, iussis raro, peruersitatem morum non tam eripuit quam surripuit, et quodammodo ignarum adolescentem diuine legis nexibus compediuit. Nam primo omnium repressit odium, post exstinxit, in se deinde prouocauit affectum, et sensim in iam exculto pectore seuit et aluit sincera gramina caritatis. Sic itaque ex benignitate et beneuolentia iuuenis promptissimam obedientiam procurauit, ut qui ante non admittebat a quocunque uel uerba, nunc amplecteretur et uerbera. Qui omnium peruersissimus fuerat, omnes cetaneos de uirtute in uirtutem proficiens antecessit,  et ad perfectiores accessit in breui. Alii namque in eo, uelut in quodam speculo diuine gratie, quod imitarentur et unde uitam suam componerent, facile poterant intueri. Sed cum maximus inde fructus Ecclesie speraretur, iuuenis morte immatura cum ingenti dolore et lacrymis omnium preuentus est. Eo uero in ecclesiam pro more delato, Anselmus secessit in secretiorem orationis locum, ceteris circa defunctum in orationibus occupatis. Qui cum ex tristitia et lacrymis, ut fit, in somnium lumina paululum declinaret, uidit personas candore uultus et uestis insignes, ut de Osberno suo dictaretur iudicium, considere. Adest et ille similis homini, quem aut minutio nimia uel  languor fecit exsanguem. Anselmo uero sollicite inquirente, quam sententiam excepisset, respondit: »Ter insurrexit in me serpens antiquus, et ter cecidit in seipsum, et tandem Ursarius Domini liberauit me.« Probabile quidem est fuisse tertio impetitum, qui et de originali ante baptismum, et de actualibus postea commissis ante monachatum, et de preuaricatione professionis monastice poterat accusari per calumniam hostis antiqui. Ursarium uero bonum angelum dici puto, qui cohibet et punit aduersarias potestates, qui hunc ratione fidei et caritatis retente et penitentie in extremis a calumniatoris laqueo expediuit. Conuenerat autem inter eos, dum egrotanti Anselmus assidens tam anime quam corporis necessaria  ministraret, et multo affectu obsequendi preriperet officia aliorum, ut ei, si Deo placitum esset, sortem conditionis sue post exitum indicaret. Mortuus quoque uiuo exhibuit obedientiam, cuius formam studio uiuentis acceperat. Concipiens ex uisione spem salutis, et defunctum Osbernum posse sanctorum suffragiis adiuuari, per singulos totius anni dies Deo pro ipso per se aut per alium diuini sacramenti hostiam procurauit offerri. Epistolis quoque circumquaque missis obtinuit, ut pro Osberno suo orationes facerent priuatas et solemnes; unde factum est ut successionem Osberni omnes appeterent, et ipsius benignitas plures Domino lucraretur, quam si cum austeritate et cum potentia imperaret.

 Nihil tamen de uigore ordinis remittebat; sed erat ad misericordiam quam ad seuitiam pronior. Nam si pro alterutro damnandus esset, mallet, ut dicebat, apud Deum inueniri nimis misericors quam crudelis. Nouerat enim auctoritatem et austeritatem inferre timorem potius quam amorem. Nec sine amore est ordo; quia nulla uera est sine caritate religio. Utique non extorquebis amari; hoc alterna fides, hoc simplex gratia donat. Operibus caritatis et misericordie semper insistens fructum plurimum Domino acquirebat. Sed quia interim negotiorum tumultibus plurimum uexabatur, disposuit prioratu cedere. Sed consultus Maurilius, Rotomagensis archiepiscopus, iugum impositum secundo precepit in uirtute obedientie in finem  sustinere, eadem auctoritate adiiciens, ut cum ad maiora uocatus fuerit, diuine dispositioni non reluctetur. Nam se multos uidisse et fere semper asseruit, qui cum pastoralem curam, sue quietis causa, refugerent, per desidiam ambulantes de malo semper in peius defecerunt. Paruit Anselmus tristis et gemens, et Deo se totum committens, utilitati fratrum omnino studuit inseruire. Licet autem omnibus obsequi, neminem [ledere] gestiens, etiam cum his qui eum oderant esset pacificus, inuidiam tamen, quam aut uirtus aut felicitas aut horum opinio semper accendit, non potuit declinare. Nam qui eum precesserant, nouitium sibi preferri murmurabant. Quorum unus, qui nullo  poterat obsequio mitigari, ad extrema perductus est. Ibi agens, pallere et tremere et miro modo delitescens uultum cepit in diuersa mutare. A fratribus causam interrogatus, ait duos immanes lupos ipsum iam compressis dentibus iugulare. Refertur hoc ad priorem; qui paululum diuertens in oratorium consuetum, rediit in domum infirmorum, et erecta manu signum sancte crucis edidit, dicens: In nomine Patris et Filii et Spiritus sancti. Quo facto, quieuit eger dicens, quod ad introitum Anselmi et manus erectionem lanceam uiderit igneam ex ore eius in lupos iaculari; que territos celeri fuga lupos abegit. Accessit ad egrum minister illius Spiritus, qui apostolis datus est in linguis igneis, et fratrem ad penitentiam et confessionem  inductum absoluit, predicens quadam prophetandi uirtute etiam horam qua erat transiturus.

Una uero noctium, cum Riculfus quidam, secretarii fungens officio, ante ostium capituli iturus in dormitorium pertransiret, introspiciens orantem uidit fratrem globo igneo circumcinctum. Attonitus rei nouitate discedit, sed Anselmum in lecto quesitum non reperit. Rediens seruum Dei orantem inuenit, sed igneus ille iam disparuerat globus. Martinum sacrificantem globus igneus insigniuit, et orantem circumcinxit Anselmum. Apostoli Spiritum sanctum in linguis igneis receperunt, et eumdem in igne uibrat lingua Anselmi. Demonibus quoque imperat, morbos expellit, futura prenuntiat,  legem Dei facit et docet, et multis esse uir apostolicus comprobatur.



CAP. u. Anselmus in monasterio Becci scripsit uI libros: I De ueritate, II De libertate arbitrii, III De casu diaboli, Iu De grammatico, u Monologion, uI Prosologion dicitur. Anselmus graui infirmitate corripitur, in qua raptus spiritu. De quodam abbate [qui] ad Anselmum uenit querens consilium. De pueris nutritis in claustro. De quodam milite Cadulo nomine.

His temporibus Anselmus scripsit tres libros, unum De ueritate, alterum De libertate arbitrii, tertium De casu diaboli. Scripsit autem dialogum cuius inscriptio est, De grammatico, et alium, quem eo quod ibi solus loquitur, Monologion appellauit; ubi quidem tacita omni auctoritate diuine Scripture,  quod de Deo fides predicat ratione conuincitur. Sextum quoque, cui Prosologion titulus est, in quo breuiter probat ea que de Deo secundum se dicuntur, ut omnipotens, bonus, et cetera huiusmodi omnia in ipso unum esse. Sed cum in huius probationis inuestigatione adeo uexaretur, ut non modo somnum sollicitudo excuteret, sed cibum quoque et potum, ita ut ex desperatione quadam scrutinium hoc tentationi ascriberet, ei subito inter nocturnas uigilias quod querebatur illuxit. Sententiam exarauit in tabulis, custodique commendat. Sed quis eas subripuerit, cum nusquam potuerint inueniri, semper mansit incertum. Reparatur in aliis tabulis, sed cum postmodum exigerentur a depositorio, in pauimento ante locum repositorii  reperte sunt cera auulsa frustatimque discerpta. Quis autem hoc commiserit, hactenus ignoratur, nisi, quod credibile est, hostis antiqui liuor. Tertio itaque conceptum est in chartis, sicque permansit.

Graui deinde infirmitate corripitur, in qua raptus in Spiritu fluuium precipitem uidit et magnum, in quem rerum omnium purgature, sordes et queuis immunditie defluebant. Rapiebat quoque omnem, quam contingere poterat, supellectilem mundi, uiros et mulieres, senes et iuuenes, pauperes et diuites simul. Cum uero compateretur his, quos talibus spurcitiis cibandos potandosque a ductore audierat: »Ne mireris, inquit, quia  hic torrens mundus est, qui seculares inuoluit.« Adiecit quoque ductor: »uisne uidere, quid sit uerus monachus?« uolentem ergo duxit in claustrum, cuius parietes obducti erant argento purissimo, pratum quoque argenteum uirentibus herbis mire fragrantie uestiebatur. Et licet flexe pausantibus molliter cederent, surgentibus illise erigebantur et herbe. Cum illius habitandi desiderio caperetur Anselmus, »Eia, inquit ductor, uis uidere quid sit uera patientia?« Quod cum ille immenso desiderio postularet, disparuit ductor, et Anselmus in se reuersus est. Et quidem probabile est eum taliter restitutum, ut in tribulationibus, quas erat passurus pro Domino, quid sit uera patientia comprobaret. Nam exinde semper magis ac magis  mundum cum oblectationibus suis exhorruit, et uerum monachatum studiosius et ardentius amplexatus est. Unde ad eum undique uelut ad quemdam religionis fontem etiam de remotis regionibus undique confluebant, consortium aut auxilium aut consilium expetentes. Inter quos abbas quidam religiosus accessit, et cum de multis egisset, tandem de pueris monasterii consilium querit. »Non proficimus, inquit, uerberantes eos tota die, et illi praui enim sunt et incorrigibiles, semper in peiora deficiunt.---Quales, inquit Anselmus, tandem adulti?---Hebetes, ait abbas, et bestiales.---Laudabiliter, inquit Anselmus, profecistis, qui imaginem Dei hominem deformastis in bestiam! An nescitis quod in proceritatem ramorum nequaquam  planta consurgit, que ab initio durioribus obstaculis undique coarctatur; nec radices agit altas, nec ramos erigit, nisi libertate aliqua potiatur? Humore feruorem necesse est temperari, ut seminum germina coalescant: alioquin iste consumit, ille dissoluit. Ut ex argento speciosam formes imaginem, non modo malleus opus est incude, sed celte sculptorio, plumaxi, et aliis quibus peragitur res fabrilis. Neque enim solis tonsionibus procuratur. Quis paruulos cibis initiat solidioribus, lacte subtracto? Hoc siquidem strangulare esset, non pascere. Quo progreditur qui incipit a perfecto? Cera durior sigilli imaginem non admittit, tenera nimis et liquens non retinet. Age cum eo, qui secularitate nimis induruit, de subtilitate spiritualium, et sermonem  tuum, pre duritia, non admittit. Puerulus quid loquaris non intelligit quidem. Aetas media, quoniam ex his temperata est, utrumque potest. Sic adolescentia, si opificem peritum habeat, facile informatur; et institutionis imaginem fideliter retinet. Unde et in his utilius laboratur, si secundum Apostolum lacte preparentur ad solidos cibos, et singulis per competentes gradus utantur . At uos ab eis exigitis, ut in tribulationibus gaudeant, diligant persequentes, et similia, que perfectorum titulis ascribuntur. Sicut itaque caritas timorem, ita timor inordinatus eiicit caritatem. Unde fit ut prauas et spinosas nutriant cogitationes, suspiciosi, queruli, murmurantes, inuidi,  ambitiosi, infideles; et qui nullam in prelatis experti sunt, nullam eis uel aliis referunt caritatem. Et quantum crescunt in dissensione membrorum in corpore, tanto incremento uitia propagantur in mente. Nunquid hoc uobis uelletis fieri? Iustitia autem uestra, ne aliter dicam, in propatulo est.« Familiare siquidem habebat probatis moribus exemplisque uulgaribus asserere, et sermonem, non ut multa scire et facundus uideretur, auditoribus ut proficerent intimare. In eis quoque erudiendis, cum quemcunque magistratum gereret, operam multam dabat, eo quod illorum institutio potest omnibus uel prodesse uel obesse subiectis.« His auditis abbas ingemuit, et se a uia ueritatis errasse palam confessus est.

 Graui interim morbo abbas Herlewinus conficitur, et Anselmo dispositio commendatur. Equi et cetera itinerantibus necessaria eius specialiter usibus preparantur. Sed ipse audito proprietatis nomine expauescit, et uniuersa sociis precepit communicare. Neque suum esse nil dici quidquam uolebat, sed ut sibi et fratribus essent communia. Unde que ei sic offerebantur, omnia respuebat: etiam que procurabat deuotio illorum, qui ad hoc accesserant ut hominem nossent. Die quadam, dum in dormitorio ad lectum diuerteret, annulum reperit aureum, qui cuius fuerit aut unde uenerit hactenus ignoratur. Creditum tamen est eum fuisse futuri pontificatus indicium. Inuidit autem diabolus saluti multorum, quam famulus Dei procurabat.  Et ad eum undique confluentibus suas tendebat insidias. Ut ad presens alii taceantur, miles quidam, Cadulus nomine, deuotione concepta, se totum Domino precibus immolabat, et ecce extra ecclesiam uelut scutiferi sui uocem audiuit, equos et omnia que habebat a latronibus diripi miserabiliter deplorantis. Miles tamen in oratione persistit, pluris habens deuotionis quam possessionis dispendium. Hostis uero deuoti militis constantiam dolens, ursi speciem induit, et ante eum a tecto corruens horrore casus et forme terribilis orantem uoluit impedire. At ille perseuerans, monstrum securus irridet. Egressus tandem ab ecclesia inter eundum audiuit uocem clare dicentem sibi: »Cadule, quo tendis? Quo tendis, Cadule? Cur ad priorem  hypocritam uadis? Nudabit te bonis more suo, et precipitabit te in fontem erroris. Utique tunc penitebis. Siquidem opinio eius a conuersatione plurimum distat.« Ille uero, uocem audiens, neminem uidens, signo crucis orationibusque munitus peruenit ad Anselmum, et ex consilio eius monachum induit apud Maius Monasterium in pago Turonensi. Consueuerat unumquemque in illum locum mittere, quem inspirante Domino preelegit. Nam plerumque ad alia transeuntes penitentia comitatur.



CAP. uI. Herlewinus abbas Becci decedit. Anselmus succedit ipsi in abbatem Beccensis cenobii. Dubitatio Lanfranci archiepiscopi de sancto Elphego si sit martyr uel non. Interrogatio facta ad Anselmum abbatem Becci. Responsio Anselmi ad interrogatum Lanfranci de hac causa.


Abbati uero Herlewino decedenti succedit Anselmus, inuitus quidem et renitens, sed coactus a fratribus, et maxime urgente mandato quo eum Maurilius Rotomagensis archiepiscopus uinxerat. Ut autem orationi, lectioni et officio uerbi liberius uacaret, causas et forinseca fratribus ad hoc idoneis delegauit. Precepit ut semper preeligerent pati quam facere fraudem, et ut pro uiribus sine damno enormi omnino iurgia declinarent. uix enim aut nunquam exercentur lites sine dispendio caritatis. Cum uero ad causas egredi cogebatur, rarissime loquebatur, nisi de moribus aut uerbo uite: sepe autem contemptis uersutiis calumniarum dormitabat.  Expergefactus autem, dolos quos machinati erant sic denudabat, ac si eos accepisset a confitentibus aut interim lectos reperisset in actis. Tantam humilitatem hospitibus exhibebat, ut sepe eorum gratia refectorium spoliaret. Tantam spem de misericordia Dei conceperat, ut nunquam uideretur de crastino cogitare. Proueniebat quoque ei secundum fidem suam, ut monasterium semper in omnibus necessariis abundaret. Et sicut alter Nicolaus, gemma sacerdotum, adeo circa pauperes misericordie uisceribus affluebat, ut hoc solum quodammodo nosse uideretur: Omni petenti te tribue .

Cum uero in Angliam tam causa possessionum monasterii, tam maxime ut uideret Lanfrancum  archiepiscopum, descendisset, multis hinc inde sermonibus habitis, tandem de beato Elphego Lanfrancus uerbum fecit. »Angli, inquit, inter quos uiuimus, quosdam sibi instituerunt sanctos, quorum incerta sunt merita. Quorum unus in nostra requiescit ecclesia, Elphegus scilicet predecessor noster: uir quidem bonus, quem non modo ut sanctum sed etiam ut martyrem colunt. Cum autem discutio causam eius: eum ob hoc a paganis lapidatum et tandem post multas iniurias, contumelias et flagra, ferro peremptum deprehendo, quod ad redemptionem corporis sui pecuniam que exigebatur ab hominibus suis noluit extorquere. Cum itaque martyrem non faciat pena sed causa: an cohibendi sint an sequendi, sententiam uestram audire desidero.«  Nondum enim Lanfrancus, utpote nouus Anglorum incola, plene historiam nouerat. Nam et Elphegus pro Christo passus est. Anselmus tamen ad audita respondit. »Martyr, inquit, uidetur egregius: qui mori maluit, quam iniuriam presertim his quos tueri debebat irrogare. Et plane qui hoc quod paruum uidetur tantum exhorruit, conuentus in confessione Christi fidelissime staret. Nam qui deuitat minima, grauia facile non admittit. Sic ergo Ioannes pro ueritate, sic et Elphegus pro iustitia passus mihi martyr habetur insignis. Nam uterque pro Christo, qui, sicut ueritas, ita quidem et iustitia est.« Acquieuit Lanfrancus: et historiam legi et festum martyris instituit solemniter  annis singulis celebrari.

Anselmus autem non modo ecclesias et loca uenerabilia circumibat: sed ciuitates et castella et nobilium domos, hac et illac inuitatus et tractus, et uerus apostolorum sequipeda, uerbum fidei et salutis omnibus erogabat. Nam et omnibus omnia factus est, ut lucrifaceret omnes: adeo quidem, ut etiam his qui sine lege erant, esset et ipse tanquam sine lege. Cum tamen omni studio indesinenter uersaretur in lege Christi: unde eum perhorrebat nullus, uenerabantur omnes, plurimi sequebantur: omnis etas, omnis professio, omnis conditio utiliter docentem audiebat, et fatebatur Anselmum. Rex etiam, qui Anglos subegerat, etsi cunctis esset formidini, erat tamen subditus illi.  Confirmabat enim Dominus sermonem eius sequentibus signis. Siquidem curabat egros: et, natura cedente Creatori, constat eum curasse leprosum. uir etenim nobilis in confinio Flandrie et Pontiui ea laborans infirmitate, in uisione monitus est, ut aquam biberet, qua Anselmus Beccensis abbas in celebratione misse manus abluerat. Factum est ita, et ille illico restitutus est. Alius de congregatione Beccensi a ualida curatus est infirmitate, respersus aqua ab Anselmo purificata. Hoc enim in somniis monitus fuerat, dum fere in uite exitu laborabat. uir litterarum eruditione et morum honestate laudabilis, Boso nomine, his ferme diebus per Anselmum monachorum est associatus collegio. Sed in breui adeo tentatus est, ut cogitationibus  distractus, nullam omnino haberet requiem. Tandem post dies aliquot Anselmo quid patiatur exponit. At ille pio compatientis affectu refert: »Consulat tibi Deus:« et exinde mentium tota tentatio discessit. Referre quot egros curauerit, sed maxime febrientes, uel manus impositione uel aqua manuum uel pane benedicto, perlongum esset. Nam ad reliquias mense egrotantes plurimos conualuisse celebre est et uerum.



CAP. uII. De glorioso rege Willelmo primo: decedit ab hoc seculo: successit ei in regnum Anglie Willelmus Rufus filius eius, uir parum iustus aut pius. Anselmus scripsit librum De Incarnatione uerbi in Anglia.

Decedente glorioso rege Willelmo, successit  filius suus Willelmus, qui Rufus cognominatus est: uir quidem armis strenuus, sed parum iustus aut pius: prodigus sui, appetens alieni, ferarum amantissimus, sed negligentissimus animarum, fautor militie et malitie, sed Ecclesie et innocentie uehementissimus oppugnator, uoluptatis sectator acerrimus: utpote in quo sine modo et mensura uigebant pariter amor mundi et contemptus Dei. Quod uero maxime principem dedecet, nullam corporis reuerentiam habens, omni se immunditia deturpabat. Non solum mobiles, sed etiam plebs licet afflicta quatenus poterat, ut fieri solet, principem sequebatur. Celebre siquidem est quod qualis rector est ciuitatis, tales sunt habitantes in ea. Siquidem

    Componitur orbis
Regis ad exemplum. Non sic inflectere sensus
Humanos edicta ualent, quam uita regentis. 
Unde cum Ecclesia undique pateretur, eo grauior erat uexatio, quod non erat qui se opponeret murum pro domo Domini. uenerabili Patre Lanfranco translato ab hoc mundo ad Dominum huius persecutionis anno quarto, a proceribus inuitatus, ab Ecclesia coactus Anselmus Angliam ingressus est. ueniens autem Cantuariam pridie natiuitatem Beate Marie uirginis, summo mane discessit: eo quod presagientes undique conclamabant illum archiepiscopum fore. Deinde progressus ad curiam, et ab occurrente sibi rege honorifice et amice susceptus  est. Post pauca communiter dicenda omnes monet emitti. Omissis itaque propriis, publica concepit curare negotia: et solus cum solo loquens que priuatim et publice dicebantur exposuit, statuitque regem contra faciem suam. Non enim attulerat oleum peccatoris, quo mercenarii demulcent errantium capita potestatum. Digrediuntur ab inuicem: et post paucos dies rex grauiter infirmatur. Languore tactus, et sapientium motus consilio, acquiescit, ut in archiepiscopum promoueatur Anselmus: dicens eum summo honore dignissimum, et predicatorem ueritatis illustrem.

Rapitur ergo inuitus anno gratie 1093, pridie Nonas Martii, prima Dominica Quadragesime. In sequenti autem solemnitate paschali, cum esset Wintonie,  subito incendio cepit ciuitas conflagrare. Et quia iam hospitium eius circumcingere uidebatur, domina domus res suas asportare ab amicis monita est. At illa se non timere respondit, sed tanti hospitis tutam esse presentia. Nec aliquo modo uoluit acquiescere, ut aliquid asportarent. Moti igitur uenerabiles uiri Gundulphus Roffensis episcopus et Baldwinus monachus, Anselmi procurator, hominem astrinxerunt, saltem ut uideret incendium et salutifere crucis signum opponeret. Mira res, ille manum extendit, et flamma deiicitur, et ignis quam inuaserat domum semiustam reliquit, ac si Anselmo prohibenti progredi non auderet. Ille quidem diu repugnans electioni, tandem coactus est consentire; et pridie Nonas Decembris ab omnibus  episcopis Anglorum Cantuarie consecratur. Inuenta est autem super eum illa Euangelii sententia: uocauit multos, et misit seruum suum hora cene dicere inuitatis ut uenirent, quia iam parata sunt omnia; et ceperunt omnes simul excusare. .

Inde profectus ad curiam, tres dies Dominice Natiuitatis in letitia transegit: rege grauissimam indignationem aduersus eum concipiente ex tunc, eo quod mille libras argenteorum rependere noluit ei, quia sine pretio et obsequio et omni interuentu uoluerat in archiepiscopatum promoueri. Discedens inde uenit ad uillam suam, que Herga uocatur, ibique parochialem ecclesiam dedicauit. Porro clericus quidam a Lundonia ministris episcopi associatus, inter agendum chrismatorio clam subrepto,  in fugam dilapsus est. Sed, Deo dispensante, sic erroneus frequenter ibat et reuertebatur, uie antea notissime omnino ignarus, ut manifesto erroris indicio conuictus culpam fateretur, et uas restitueret, et postea uiam que Lundoniam ducit sine omni errore teneret.

Redit post paucos dies uocatus Anselmus ad curiam, ut transfretaturum regem sua benedictione muniret. Interim dum uentus differt, regem pro ecclesiarum pace sollicitat, benignus admonens ut legem Dei auctoritate regia non sinat conculcari. Unde rex exacerbatus ipsum precepit discedere; et ne transitum eius ibi diutius exspectaret inhibuit. Ab illo ergo die Ecclesia Dei magis concutitur,  minuuntur et auferuntur possessiones, litibus et sumptibus uexantur homines, et fiunt semper in dies posteriora peiora prioribus . Ut autem palam fierent mala, quisque nocens optabat. Gaudebant enim, ut Sodoma, in sui publicatione peccati. Nam quisquis Anselmum offenderet, gratissimum regi uidebatur officium prestitisse. Non erat ei requies, nisi cum forte se claustro immergebat. Fatebatur hoc cum lacrymis, huiusmodi adhibita similitudine. »Sic inquit in cauerna bubo letatur cum pullis, egredientem uero corui corniculeque laniant et discerpunt. Continete uos intra quantum licet, dilectissimi filii, satis est, quod me bubonem suum negotia secularia tumultusque consumunt.« Nam et domestici eius ex magna parte  aduersabantur ei. Erat autem sic infirmus ad mundana, ut quoties aliquandiu ex necessitate secularibus causis intererat, aut animo deficeret, aut grauem aliquam incurreret egritudinem. Ratiociniis interesse non poterat, sed Baldwino, de quo dictum est, imminebat omnium cura. Unde quoties licitum erat, secretiorem adibat locum; et non diebus neque noctibus sed nec inter prandendum a colloquiis diuinis et oratione cessabat. Scripsit interim librum De Incarnatione uerbi; quem epistolari stylo conscriptum Romanus pontifex Ecclesie approbauit. Nam et Urbanus rationibus inde sumptis in concilio Barensi usus est contra Grecos.



CAP. uIII. Quomodo Anselmus adit regem, humiliter petens Romam redire pro pallio officii sui exercendi. De perturbatione et causa inter regem et archiepiscopum et episcopos Anglie.


Regem de transmarinis partibus redeuntem Anselmus adiit, humiliter petens, ut pro necessitate officii et more ecclesiastico Urbanum papam adire liceat pro pallio, sine quo plenitudinem officii sui exercere non poterat. At ille ad Urbani nomen intumuit, asserens in regno suo neminem sine ipsius electione debere apostolicum nominare. Prefigitur archiepiscopo dies et locus, ut de hac temeritate respondeat. Adsunt partes, et uoluntati regis omnes acclamant. Precipue tamen episcopi argutius allegabant papam non recipiendum in regno Anglie,  nisi regis electio precessisset. Quos cum Anselmus, uolens reddere Cesari que sunt Cesaris, et malens Deo quam hominibus obedire, canonicis et plane diuinis rationibus infrenasset, uno impetu uociferati sunt eum deliquisse in regiam maiestatem, qui uoluntati eius suas preposuerat leges. Nam nec Deo miseri quidquam nisi rege consulto audebant ascribere. Igitur ad unam regis uocem quidam archiepiscopo suo omnem obedientiam abnegant, et fraterne societatis communionem abiurant; alii uero in his que preciperet ex parte Urbani Romani pontificis. Omnes enim, excepto Roffensi, solo obedientie uinculum soluunt, et prestite promissionis fidem. Insuper rex archiepiscopo et suis omnem securitatem adimens, manifestas denuntiat  inimicitias; nisi se exinde Romano pontifici non obediturum publice profiteatur. At ille perseuerans in fide conductum et recedendi licentiam petit a rege. Tandem uero procerum interuentu aliquot mensium inducias obtinet, et sibi et suis interim rex pacem pollicetur. Ceterum a fide promissi cito recedens, Baldwinum eiecit a regno; et in hominibus et terris suis archiepiscopum uehementer afflixit. Interea dominus Walterus, Albanensis episcopus, archiepiscopi pallium afferens, domini regis et pape concordiam procurauit; effecitque ut a rege in gratiam uel specie tenus reciperetur Anselmus. Post aliquantulum temporis cum rex de Wallensibus triumphasset, exquisitis occasionibus, sopita cum archiepiscopo cepit iurgia  instaurare; nam in successionibus insolentior erat et fere intolerabilis. Redit Anselmus, et iterato eundi ad dominum papam licentiam petit. Iubet rex, ut cepto desisteret, cum huius itineris aut nulla aut uacua sit causa. Ait enim prudentiam Anselmi non indigere consilio, nec absolutione puritatem.

Reuertente archiepiscopo ad uillam suam, cui Hersa nomen est, lepus, quem canes agitabant, infra pedes equi cui Dei famulus insidebat presidium quesiuit. Substitit Pater; instantesque canes accedere propius non audebant. Mirantur omnes et stupent; uir Dei bestiole compatitur infelici, asserens agi circa animam peccatoris de corpore exeuntem. Deinde edita uoce leporem precepit abire,  et auctoritate solius uerbi canes continuit. Alia uice auicule pedem filo innixum uidens et puero tenente filum, nunc auem retrahi nunc dimitti; optauit ut auicula rupto filo liberaretur. Impletum est illico desiderium, et puer auem euolare fleuit. Exsultat Anselmus, auicule congaudens: adiecit sic flere diabolum euadentibus his quos laqueo peccati tenebat innexos. Nam fere omnia, que habebat, audiebat uel uidebat, conuertere solebat ad informationem uite.

A rege denuo reuocatus Anselmus et inter cetera petitam licentiam tertio repetit. Turbatur rex, et se nimis uexari conqueritur: iubens in furore suo per internuntios, ut incontinenti regnum exeat sine spe redeundi, aut cepto desistens iureiurando promittat  se nunquam beatum Petrum uel sedem apostolicam pro negotio quolibet appellaturum. Et subiecit quod, si remanere uellet, iudicium curie sequeretur, quod a rege petierat, in quo non fuerat perseueraturus. Ad hec Anselmus: »Dominus est, quod uult dicit. At ego uado quo me necessitas trahit: oportet me illud exsequi quod professus sum, et mandatis eius obedire cuius ministerium gero.« Curia turbatur ad hec, reum maiestatis Anselmum asserit, contumelias profert, et proposito sui applaudit. At ille patienter sustinet indignationem concilii, gaudens quod et ipse dignus inuentus est pro nomine Iesu contumeliam pati  Ingreditur ad regem uultu placido, offerens ei benedictionem  suam ante discessum, si eam ille non respuat. Quam cum rex conquiniscens se non abiicere responderet, persecutori suo benedixit ex animo archiepiscopus, et egressus est. Qui uero Deum timebant, Anselmum affectu et uotis prosecuti sunt, et quantum licebat precibus et commendationibus iuuabant. Rex autem in sua feritate persistit, ut uideretur merito Deus recessisse ab eo.



CAP. IX. Anselmus in exsilium est relegatus. Cantuariam ueniens, causa itineris conuentui suo ecclesie Saluatoris Cantuariensis exposita, ante summum-altare Christi sumpta pera et baculo, cum benedictione commendat seipsum Deo et fidelium orationibus. Commendatio Romani pontificis Anselmo.


ueniens inde archiepiscopus Cantuariam, primo a fratribus suis, deinde a locis uenerabilibus et omni clero et populo licentiam accepit, exposita publice causa itineris. Sumpta itaque ante altare Christi more peregrinantium pera et baculo, Deo et fidelium orationibus suam commendans peregrinationem, prosequente eum gemitu et lacrymis omnium fere inconsolabiliter, Douoriam profectus est; ibique inuenit clericum quemdam nomine Willelmum de Warewast, quem rex sine Deo ad Anselmum direxerat. Moratus est is diebus quindecim in mensa Anselmi, ut domesticus in omnibus et ubique intrans et exiens: nec alicui indicat ad quid missus sit. Cum autem naute nauem urgerent  ascendere et sarcine proferrentur, ecce idem Willelmus cum stupore omnium et indignatione archiepiscopum uelut fugitiuum et alicuius criminis reum in littore detinet, manticas et clitellas euoluit, et quid in tota supellectili haberetur sollicitus perscrutator explorat. Delusa est autem sollicitudo querentis, pecunia non inuenta. Tunc autem licenter Anselmo recedente, cum precibus et lacrymis circumspectans multitudo prosequitur, et in nuntium redeuntem acerbissimas increpationes et imprecationes intorquet.

uix aliquanto maris spatiodigressi sunt peregrinantes, et ecce mutato uento prius murmurant naute, deinde palam protestantur et clamant  omnibus aut moriendum aut redeundum esse. Quo audito, Anselmus lacrymis suffusus ingemuit, et recurrens ad consueta orationum suffragia, ait: »Dispenset Deus, dispenset Dominus in me, quod uoluerit, et in pristinas retrudat erumnas: aut in obsequium suum, sicut ipso inspirante disposui, progredi patiatur et faciat. Neque enim meus sum, sed illius.« His dictis in momento agnosceres uicarium eius, qui imperat uentis et mari uento e regione surgente qui ad optatum littus uectores cum ingenti letitia citissime appulit. Naui autem que archiepiscopum uexerat exonerata, res mira apparuit, quoniam in tabula una foramen ferme duorum pedum inuentum est: nec aliquid omnino liquidi elementi admisit, dum sanctus  uir remaneret in naui. Audito autem transitu archiepiscopi, rex immanis omnes possessiones eius confiscari precepit, in irritum ducens omnia que ille gesserat.

Anselmus autem indicto sibi letabatur exsilio: arrham quoque future beatitudinis nouerat, quod eum pro iustitia pati Dominus dignabatur. Ecclesiarum compatiebatur erumnis sortique suorum, quorum calamitates uix sine lacrymis referet qui fideliter meminerit tempestatis illius. Fidelis autem Deus, qui sperantes in se non deserit, serui sui pro ipso patientis comitabatur exsilium, ut quoquo gentium aut locorum ueniret, humane reciperetur, benigne coleretur, honeste tractaretur, et exaudiretur ab omnibus pro sua reuerentia. Nam in ipsa  facie hominis quedam diuine dulcedinis gratia relucebat, ut ab omnibus amaretur; et ueneranda canities senis timentis Dominum aspicientibus ingerebat reuerentiam pariter et timorem. Cuiusque etatis et sexus homines, quaqua locorum aduentum eius fama prenuntiauerat, ei turmatim occurrebant, ut sacra benedictione eius potiri mererentur. Nam qui nichil in transitu uidere meruerunt, se felices arbitrabantur. Eloquia eius Deo condita, et auditoribus grata erant, et Deum timentibus dulciora super mel et fauum . Quanto amplius colebatur, tanto cautius uirtutem humilitatis custodiebat; et uerus Christi discipulus, cum esset omnium maximus, inter socios uersabatur ut iunior, et qui precedebat sicut ministrator.

 Transiens autem usque Lugdunum, ibi nuntior quos Romam direxerat, infirmitate corporis et aliis quibusdam causis prepeditus ab itinere, exspectauit. Quibus redeuntibus, uocatus a Romano pontifice peruenit Lateranum, et cum honore summo recipitur. Agit ei gratias Ecclesia Romana: ipse quoque Romanus pontifex, [in presentia] totius curie et nobilium populorum, qui tanti exsulis causa conuenerant, longum protendit sermonem: atque inter cetera ait: »Cum hunc utpote peritissimum in omnibus liberalibus disciplinis et in religione nutritum et tritum magistri loco habere debeamus: sitque uelut quidam alterius orbis apostolicus et patriarcha iure uenerandus; menti tamen eius tam  sincera fides, tam excellens humilitas presidet, ut nos magis indigentes consilio eius censuerit consulendos, et ut a reuerentia beati Petri quem adiit non potuerit periculis terre aut maris arceri.« Hec et plura Romanus pontifex. Sed his omnibus Anselmus in silentio suo cautele et diuini timoris opposuit. Exposita uero aduentus sui causa, miratur et stupet Ecclesia, subuentionemque plenissimum pollicetur. Iussus autem morari, declinauit ad montana, Romani eris inclementiam fugiens; receptusque est cum honore et uenerabili uiro Ioanne quondam monacho Beccensi, tunc autem abbate Sancti Saluatoris Telesini, et ductus in uillam, cui Sclauia nomen est.



CAP. X. Anselmus compleuit in prouincia Capuana uolumen. Cur Deus et homo. De penuria aque. De puteo aque. De duce Apulie. De comite Sicilie, et de amicitia cum papa Urbano. De concilio Barensi. De confusione Grecorum, et de heresibus eorum. Anselmus uocatur a uiris Romanis Sanctus Homo. De inuestituris ecclesiarum. De concilio Rome celebrato.


Igitur ibi degens, et in summitate montis ubi uilla erat, salubritate eris et uelut quadam solitudine exhilaratus, ait: »Hec requies mea, hic habitabo.« uacans autem Deo et sibi, insigne uolumen, inceptum quidem in Anglia, ibi in prouincia scilicet Capuana compleuit; quod Cur Deus homo intitulatur. Incole autem uici uexabantur aque penuria, eo quod fontes, putei et cisterne fere omnino  deerant illis. Unicus autem puteus eis in deuexitate montis subueniebat, tenuiter quidem, quoniam diebus singulis ante dici horam nonam adeo exhauriebatur, ut nichil exinde usque in alterum diem ministraret humoris. Explorans autem monachus qui in eo preerat suscepti hospitis sanctitatem ex perspicuis signis, incommoditatem exponit, orat opem, et in cacumine montis, quod summa desipientia uidebatur, aquam dicit esse querendam. Laudat Anselmus pium desiderium. Rogatur ergo Anselmus, ut locum eligat, terram primus aperiat, et aquam uiuam exoret a Domino. Ille, uelut Clemens alter, morem gerens hospiti, petitionem implet; et in breui salubris et iugis aque abundans inuenta est uena. Nam, sicut incole ferunt,  aduersis infirmitatibus aqua in potum hausta curantur egroti; et usque in hodiernum diem Cantuariensis archiepiscopi puteus ille, qui uberrimus et minime profunditatis est, appellatur. His diebus Rogerus dux Apulie, Capuam obsidens, ad se uirum Dei uenire facit. Quem cum summo honore recipiens, ei in capella quadam commodum officium procurabat, ut ex remotione exercitus non haberet tumultum, ex uicinia quotidie sepius secum haberet ducem. Ubi cum quadam nocte ceteris quiescentibus Anselmus egrederetur, in ueterem cisternam multe profunditatis cecidit, cadensque clamauit dicens: Sancta Maria! Accurrentes socii Patrem uident in profundo fere exanimatum; sed ipse, signo dato, indicat se nil lesionis esse perpessum, et  omnino incolumis eductus est. uenit illo Urbanus Romanus pontifex; et in ciuitate hospitiorum adeo iuncti sunt, ut fere quicunque accedebat ad Urbanum, diuerteret ad Anselmum. Nam quam illi maiestas, hanc isti reuerentiam sanctitas conferebat. Pagani quoque, qui duci in eodem exercitu militabant, magis deferebant Anselmo, optantes ei prospera et precantes: plurimique eorum per eum accessissent ad fidem, nisi timor ducis et comitis Sicilie eos cohibuisset. Non enim permittebantur uenire ad fidem. Soluta obsidione celebratum est Barense concilium; ubi Anselmus catholica ratione conuincit Grecos, et Spiritum sanctum a Patre et Filio procedere docuit. Inde Romam cum apostolico reuersus est. Ipso precipiente Anglos Romam  uenientes ad pedem iuxta Romani pontificis instar admisit. [Id quidem] Anselmi humilitas repulit, donec apostolicus ei precepit, ut sic moderaretur humilitatem, ne quorumcunque benefacere uolentium impediret deuotionem.

Preterea ciues urbis nobiliores Anselmo quandoque tetenderunt insidias ob fidem imperatoris Ecclesiam persequentis, uidentes plurimum auctoritatis conferri Urbano ex presentia eius. Ceterum ut eum christum Domini esse constaret, et uerum discipulum Christi, mox eo uiso, proiectis armis, ceciderunt in terram; et qui ad malefaciendum accesserant, sacre benedictionis querebant munus. Adeoque in tota urbe inualuit religionis eius auctoritas, ut non archiepiscopus, non primas, sed sanctus  homo antonomastice, id est excellenter uelut proprio nomine uocaretur. Rome interim concilium celebratur; et inter cetera decreta statuitur, ut excommunicationis sententia feriantur laici, qui inuestituras ecclesiarum faciunt, et qui eas accipiunt de manu laicorum; eadem quoque sententia percelluntur, qui in officium sic adepti honoris aliquem consecrare presumunt.



CAP. XI. Anselmus archiepiscopus peruenit Lugdunum, et a uenerabili Hugone archiepiscopo cum honore exceptus est. Willelmus rex Anglie nuntios misit Rome. Causa differtur inter archiepiscopum et regem per papam Urbanum. De morte Urbani pape. Anselmus susceptus est a Widone uienne archiepiscopo. De duobus militibus querentibus. De micis mense Anselmi. De prima uisione, secunda et tertia mortis Willelmi regis Anglorum.


Lugdunum abinde reuertitur Anselmus; et a uenerabili uiro Hugone prime sedis Galliarum episcopo exceptus est, ut tanquam loci dominus haberetur. Siquidem archiepiscopus et comprouinciales sic ei deferebant in omnibus, ac si Cantuariensis Ecclesie suffraganei essent. Et profecto Cantuariensis Ecclesia his diebus plus fidei reperit in extraneis quam in suis. Filii enim persequebantur Patrem, et inimici hominis domestici eius. Nam ex suorum consilio a rege impio destinatus Romam uenerat, adhuc ibi degente Anselmo, Willelmus ille, cuius in exitu Anglie mentio facta est: et inter cetera obtinuit ab Urbano, ut causam Anselmi  differret a solemnitate paschali in diem festum Sancti Michelis. Unde archiepiscopus, quoad rex uiueret, uiam redeundi in Angliam sibi credidit esse preclusam. Sed custos Isrel, qui non dormit, quidquid humana temeritas somniaret, consilii eterni interim sententiam dispensat; et Urbanum, qui causam uiri Dei ad petitionem tyranni distulerat, eximit rebus humanis, et prefixum diem non uideat. In exsilio tamen prosperatur Anselmus; et non modo in Lugdunensi sed in contiguis quoque prouinciis clarificante illum Deo ab omnibus communiter celebratur.

Rogatus autem a Widone archiepiscopo nobilis uienne, que dicta est maxima Galliarum, festiuitatem beati Mauritii, que ob presentiam capitis  eius ibi solemnis est, celebrauit. Expletis diuinis, cum ad refectionem corporis consedissent: duo milites uoce tremula, uultu pallenti, debiles et fere membris arentibus astiterunt, supplicantes ut de micis panis sui iis aliquid dignaretur conferre. At ille: »Ut uideo, inquit, non tam micis quam pane solido indigetis. Abundant cibi, et locus amplus est: ite sessum cum benedictione, comedite quantum uultis.« Adiecit etiam: »Nihil aliud faciam uobis, intelligens quo intendissent.« uitabat enim quidquam facere, quod miraculo posset ascribi: non enim suam sed Dei gloriam appetebat, querens in omnibus non que sua sunt, sed que Iesu Christi. Porro a dextris sedentium sancti uiri propositum uidens, quasi importunitate petentium uictus,  fragmenta rapuit, prebuitque petentibus, monens cito discedere, ne hominem diutius fatigarent. Gustant, et cum benedictione hominis Dei recedentes, sanitati a quartanis, quod ex uerbis eorum innotuit, illico restituti sunt. Unus principum terre illius eodem languore diutius uexatus, famulorum manibus in ecclesiam Beati Stephani, ubi Anselmus diuina celebraturus erat, inductus est: et audita missa sanus exiuit. Unde post paucos dies Patri gratias reddidit, asserens se a febribus quartanis illius benedictione curatum. Accepitque ab eo salutis monita, quibus instructus ex conscientia multorum Deo dignius, mundo gratius, et sibi utilius uixit.

His fere temporibus eunti Cluniacum sacerdos  quidam occurrit, petens ut sororem suam in amentiam uersam respicere et benedicere dignaretur. At ille uelut aure surda pertransiit. Instat presbyter, et populus undique confluens instat; et ille Deum in huiusmodi tentandum non esse respondit. Nec tamen ante dimittitur, quam dextera eleuata eam signo salutifere crucis signauit. Quo facto fugit ocius, et cucullum imponens capiti, infelicis femine deflet erumnas. Rediens illa domus sue nondum contigerat limen, et integerrime sanitati donata est, in laudem uiri Dei linguas omnium soluit. Reuertens inde Lugdunum, transiit Matisconam: et ibi rogatu episcopi et cleri in ecclesia Beati uincentii solemnem missam celebrans, exhortatione  publica populum monuit, ut a Domino pluuiam, qua mundus egebat, precibus impetrarent. Illi fecisse se hoc sepius, sepiusque frustratos esse respondent, orantes ut necessitates, ut uota eorum prece sua promoueat. Celebrantur diuina: et per sacerdotes sui officium populi preces Domino offerunt. Nec mora, pro uotis singulorum et omnium succedunt imbres; et tota ciuitas se in preconia sancti uiri effundit. Perueniens autem Lugdunum, scripsit librum unum De uirginali conceptu et peccato originali, et alium cui titulus est: Meditatio redemptionis humane.

Dum hec agerentur, Urbanus papa moritur ante Kalendas Augusti, et Anselmus iudicio Dei solius exponitur. Et licet plurima pateretur, et rei familiaris  angustia plurimum uideretur urgeri, uigebant tamen in eo leta mens et pontificalis auctoritas, quia non deficiebat nec deserebat eum uerborum ipsius operumque principium, qui in principio erat uerbum . Multa quoque de interitu regis impii predicabantur a multis, que in uindictam Anselmi innotuerant tam ex signis patentibus quam ex uisionibus manifestis. Sed ille his animum non opponens, pro conuersione et salute tyranni quotidie Dominum precabatur. Tertio uero anno exsilii sui, habito colloquio beati Hugonis Cluniacensis apud Martiniacum, accidit ut de rege Anglorum mentio fieret. Abbas autem assertione religiosa multis audientibus publice protestatus est, se preterita uoce uidisse eumdem regem ante thronum  Dei accusatum et damnationis excepisse sententiam. Mirantur audientes, sed cum eminentiam dicentis attendunt, uerbis eius fidem non habere non possunt. Die sequenti Lugdunum uenit, et in Kalendis Augusti cum omnes quiescerent, ecce iuuenis ornatu uenusto ac uenerabili uultu clerico qui ante ostium camere iacebat adhuc ut sibi uidebatur uigilans apparuit, uocans eum nomine suo, »Adam, inquit, dormis?« Respondit: »Non;« et adiecit: »uis audire noua?« Adam, »Libenter,« inquit. Et ille: »Pro certo noueris controuersiam, que uertebatur inter Anselmum archiepiscopum et regem Willelmum Anglie omnino esse decisam.« Ad quod ille, oculos erigens, neminem uidit. Sequenti uero nocte alius inter matutinas uigilias clausis oculis stans  psallebat; et ecce quidam ei ostendit chartulam, in qua scriptum est: »Obiit rex Willelmus.« Oculos autem aperiens, neminem nisi socios uidit. Et tunc quidem Dominus de rege impio iudicium suum terribiliter perpetrauerat; et qui uixerat bestialiter, bestialem inuenerat exitum uite. Tristabatur Anselmus, et sicut Samuel lugebat Saulem deiectum a Domino, sic istum in se prouocasse iram Domini, merens et anxius querebatur. Mallet enim in beneplacito Domini seipsum in corpore, quam illum taliter mortuum esse.



CAP. XII. Anselmus quiescit in monasterio Case Dei tempore primi exsilii. De fulgure et fulmine. De morte regis Willelmi II. De rege Henrico. De causa excussa coram papa Paschale. De libertate Ecclesie Christi Cantuariensis.


Exin post triduum cum inuitatus honorificeque susceptus in loco uenerabili, cui Casa Dei nomen est, de nocte quiesceret, tempestate crebra per montem fulgura uolitant, et maximo fulminis ictu et terrore horribili super domum, in qua fenum monasterii seruabatur, plurimum ignis effundunt. uicine corripiuntur edes, et horror et strepitus, fetet fumus teter, flamma lucens terruit uniuersos et ad uaria loca dispersit. Audiens autem Pater Anselmus inualuisse incendium, »uobis, inquit, prouideamus,

Nam tua res agitur, paries cum proximus ardet;« 
egressusque citius uenit ad ignem, eique signum  uiuifice crucis apposuit. Corruit ergo ignis, ipsasque quas inuaserat languens reliquit domos; et, quod magis mirum est, quibusdam in circuitu consumptis domibus nil lesionis attulit feno monachorum, qui uirum Dei habebant hospitem. Nec mora, Lugdunum reuersus nuntios recepit ab Anglia regis interitum nuntiantes, et quomodo manus Domini gloriosam illam Ecclesie sue exercuerat ultionem. Siquidem secunda die mensis Augusti, que post uisionem Lugduni factam illuxit, idem rex in siluam, que Noua Foresta uocatur ab incolis, uenatum mane profectus est; ibique in latere sagittam excipiens, corde sauciato emisit spiritum suum. Sic, sic patiente Basilio, letali telo ad consolationem Ecclesie perimitur Iulianus; et altero Iuliano perempto  in Anglia, ad consolationem Ecclesie reuocatur Anselmus. Quis alterutrum miserit telum, adhuc incertum est quidem. Nam Walterus Tyrrellus ille, qui regie necis reus a plurimis dictus est, eo quod illi familiaris erat et tunc in indagine ferarum uicinus, et fere singulariter adherebat, etiam cum ageret in extremis, se a cede illius immunem esse, inuocato in animam suam Dei iudicio, protestatus est. Fuerunt plurimi, qui ipsum regem iaculum quo interemptum est misisse asserunt, et hoc Walterus ille, etsi non crederetur ei, constanter asserebat. Et profecto quisquis hoc fecerit, Dei Ecclesie sue calamitatibus compatientis dispositioni fideliter obediuit

 Primi quidem omnium ad Patrem sub omni celeritate monachi Cantuarienses occurrunt. Deinde magnorum uirorum nuntii se inuicem preuenientes totius insule deuotionem exponunt. Et insuper illustris rex Anglorum Henricus, qui fratri successerat, reuocati a se archiepiscopi reditum fideliter procurauit. Se et omnia regni negotia ex illius consilio pendere pollicetur. Studuit enim inter regni sui auspicia pius et mansuetus haberi, pro more potestatum, que donec solidate sint, mansuescunt. Siquidem mitissima sors est regnorum sub rege nouo. Ceterum, cum regi nouo apud Saresberiam, quid in Romano concilio gestum sit, exposuisset; rege turbato omnia in contrarium uersa sunt. Quot igitur et quanta pro libertate ecclesiarum duobus  annis passus est, longius est enarrare. Cum uero rex Henricus uideret Anselmi constantiam inuictam, rogauit ut cum nuntiis suis Romam iret, et regie dignitatis in Anglia lese procuraret medelam. Uniuersi episcopi Anglie, abbates et proceres, acclamant istud regi de iure negari non posse; ad hec inquit Anselmus archiepiscopus: »Ibo quidem quoniam uultis, sed Ecclesia Dei Romana nichil consilio meo uel prece faciet, quod ecclesiarum preiudicet libertati, aut sedis apostolice maiestatem aut meam dedeceat honestatem.« uenientes autem Romam nuntii cum archiepiscopo, a domino Paschali papa, qui Urbano successerat, benigne recepti sunt. Exinde suo tempore Willelmus, de quo supra, causam regis exposuit, ac inter cetera intulit,  quod rex nec pro regni amissione ecclesiarum inuestituras sibi pateretur auferri. Ad que Paschalis papa respondit: »Si rex tuus nec pro regni amissione ecclesiarum donationes patietur amittere; scias et ei fideliter referas: ecce ego coram Deo loquor, quia nec pro sui capitis redemptione eas illi Paschalis impune permittet habere.« Et quidem causa regis tunc in his finibus subsistit. Quantum uero Anselmo Paschalis detulerit et contulerit tempore suo, liquet ex multis. Ei namque primatum Britannie, quem a tempore beati Augustini antecessores habuerant, confirmauit; hoc quoque personaliter priuilegium dedit, ut ab omnium legatorum ditione quoad uiueret esset exemptus. Preterea Girardum Eboracensem, professionem Anselmo facere  detrectantem, causa cognita, cegit profiteri, etsi circumuentus quandoque in contrarium scripsit. Secutus enim est decisionem cause Lanfranci temporibus ab Alexandro Romano pontifice [que] solemniter facta est et in scripturam redacta. Indicant hoc littere eius, que in Ecclesia Cantuariensi adhuc exstant bullate. Quid multa? non meminimus preces Anselmi repulisse Paschalem papam, uel que innotuerant distulisse uota.



CAP. XIII. Anselmus cum suis quiescit Florentie nocte una. De quodam uiro, qui iacuerat in lecto sancti Anselmi, et quid ei accidit. De inhibitione sancti Anselmi archiepiscopi in regnum Anglie tempore Henrici primi. De quodam ceco illuminato a sancto Anselmo tempore exsilii secundi. De pace facta inter regem Henricum Anglie et Anselmum.


Redeuntes Florentiam ueniunt, et ibi quiescunt nocte una. Discedentibus illis, dominus domus in lecto quo Anselmus iacuerat pro more decubuit. Quo dormiente adest homo ignotus, monens ut inde citius surgat. Et adiecit indignum esse, ut lectum occuparet, in quo tantus quieuit hospes. Contemnenti nocte secunda uisio minacius et terribilius iteratur. Illo autem moto quidem sed non ut cederet, tertia nocte denuntiatur, ut ocius surgat et se exinde cohibeat; experturum fore non esse fantasticum quod uidebat. Territus ille somnio, mane adiit ad episcopum ciuitatis, et audita per eum sanctitate Anselmi, lectum extunc in omni reuerentia  custodiuit. Cum autem Lugdunum appropinquassent, Willelmus sepe dictus ab archiepiscopo recessurus, ex parte regis Anglie inhibuit, ne Angliam ingrederetur, nisi postposita obedientia sedis apostolice se consuetudines omnes utriusque Willelmi regum promitteret fideliter seruaturum. Miratur hec archiepiscopus, quia alia conditione exierat; mansit Lugduni, et rex Henricus omnes possessiones eius Willelmo redeunte precepit confiscari. Interim ad Anselmum in oratorium cecus quidam accedens, obtinuit ut super oculos eius signum crucis pollice pingeret. Fecit hoc tertio, dicens sic: »uirtus crucis Christi illuminet oculos istos, et ab eis omnem infirmitatem depellat, integreque sanitati restituat.« Et cum eos aspersisset  aqua sanctificata, illuminati sunt. Regis autem indignatio in annum et dimidium protracta est.

Exigentibus negotiis quibusdam ecclesiasticis, uir Dei in Franciam ueniens, a rege Henrico rogatus in Normanniam progredi, rerum suarum tandem a rege inuestituram accepit. Rege autem in Angliam transeunte, post pauca Willelmus ille qui regum nuntius archiepiscopum toties fatigauerat, Beccum reuersus est, rogans ex parte regis attentius, ut retroactis querelis omnino sopitis Angliam ocius uisitaret. De libertate ecclesiarum, quas Dei clementia regibus iam excusserat, letatur episcopus, et iter arripiens Gemeticum uenit; ubi ne progrederetur, aduersa ualetudine prepeditus est, et fere in extrema deductus ex defectu naturalium uirtutum socios omnes  desperatio tenuit, et mors cita ac certa uidebatur astare pre foribus. Inter hec sollicitatur Pater, ut uel filiorum amore nature uim faciat, sibi patiatur alimentorum aliquid ministrari, et ille se omnino nil appetere, sed nec posse quidem uerbis cessantibus anhelo spiritu fatebatur. Undique conueniunt episcopi et abbates, ut possint illius beati spiritus transitum explorare, et ad celestia migrantem psalmis prosequantur et hymnis. Quidam autem familiarius, ut unus seruientum monasterii per siluam gradiens et huic rei nichil intentus, bestiolam quam martyram uocant, uideret perdicem in ore deferentem, et exclamans bestiole fugienti perdicem excussit. Qua allata gustauit eger, et conualescens  contra spem admirationi fuit, et gaudium attulit uniuersis. His ergo qui conuenerant redeuntibus, unus seruientium Radulphi Sagiensis ei plurimum detrahere cepit; asserens ei compatiendum non esse, qui sibi in alimentorum perceptione subuenisse potuerat, si inanis glorie iactantiam remisisset. Temeritati eius silentium indicit abbas, modesta sociorum increpat multitudo; et is eo ardentius more stultorum qui uerba sapientie non admittunt, sanctum Dei lacerare non cessat. In his uerbis cepto itineri properanter insistens, in frondosam quercum silue per quam iter erat uehementer offendit; et ex equo procumbens, uno stasilium pedem equitis firmius retinente, equoque territo, tandiu huc et illuc tractus est et concussus, ut fere  uideretur nouissimum spiritum exhalasse. Tandem uero sociis beatam uirginem inuocantibus, comprehensus est equus; et uix inspirans miser edoctus est parcere amicis Dei, cum magne temeritatis sit etiam de seruo alieno ferre sententiam.



CAP. XIu. Henricus rex Anglie amicabiliter uisitauit Anselmum archiepiscopum in die Assumptionis Beate Marie apud Beccum cenobium. De clerico, alienatione mentis sue. De bello inter regem Henricum Anglie et fratrem suum Robertum comitem Normannie. Anselmus scripsit libellum in Anglia De concordia prescientie, predestinationis, et gratie Dei, cum libero arbitrio. De Thoma Eboracensi electo.

Rediit rex Henricus in Normanniam; et in assumptione Beate uirginis Marie archiepiscopum Becci amicabiliter uisitauit. Illo ferme tempore capellam  curie prece abbatis archiepiscopique Rothomagensis fauore dedicauit Anselmus, et in ipsa dedicatione clericum alienatione mentis laborantem benedictione sola pristine restituit sanitati. Qui Deo exsul et contumeliis affectus diutius sedes circuit alienas, exinde, ut iustum est, Deo de hominibus triumphante, ad suam cum honore et gloria remeauit. Ubi ab eo uir Anglus nobilis et diues, graui corporis infirmitate percussus, petens ab eo per nuntios benedictum et accipiens panem, secundum fidem suam curatus est. Rex interim in Normannia degens congratulatur paci, et iam dissimulare non potest, confidens sibi Dominum ex hoc esse placatum, quod in ueram et firmam amicitiam amicum eius receperit Anselmum. Unde sibi in breui  totam Normanniam et repromittit, et quidem non frustra. Nam fratrem suum et fautores eius conserto prelio solemni confecit et cepit. Quam uictoriam nactus, per epistolam communicauit Anselmo, que meritis concordie et pacis inter eos reformate ascribebatur. Cum autem in Kalendis Augusti rex et archiepiscopus conuenissent, triumphus Ecclesie omnibus patuit, rege inuestituram ecclesiarum palam cedente et concedente archiepiscopo, nec aliquid uindicante in electionibus nisi assensum, qualem sacri canones non excludunt. Neque enim eligere nec uirga pastorali inuestire sibi pro more antiquo usurpans, procedere permisit in dispositione ecclesiarum canonicas sententias. Scripsit  interea Dei famulus libellum unum De concordia prescientie, predestinationis et gratie Dei cum libero arbitrio; in quo contra morem moram fecit, quia corpore infirmatus erat, ut non equo sed lectica de loco ad locum semper postea ueheretur.

Cum itaque finis eius appropinquaret, Thomas Eboracensis iunior iam electus, et a Willelmo Wintoniensi episcopo, mandante Anselmo, presbyter ordinatus, finita inter Ecclesias Cantuariensem et Eboracensem ceperunt iurgia instare. At Anselmus, etsi ad summum corpore languens, uirtute tamen indutus ex alto, singulis totius Anglie episcopis in uirtute obedientie precepit, ne Thome communicarent, donec ille ab incepta rebellione desisteret, litteras quoque patentes, quibus hoc  mandabatur, iussit signatas in omnibus episcoporum sedibus diligentissime custodiri. Ad Thomam quoque, in eo constitutus articulo, epistolam in hec uerba direxit:



CAP. Xu. Epistola sancti Anselmi ad Thomam Eboracensem electum, iacentis in lecto suo, languentis de iurisdictione Ecclesie Christi Cantuarie.

»ANSELMUS minister Ecclesie Cantuariensis, THOMAE electo archiepiscopo Eboracensi.

»Tibi, Thoma, in conspectu omnipotentis Dei, ego Anselmus Cantuariensis archiepiscopus totius Britannice primas loquor, loquens ex parte ipsius Dei, sacerdotale officium, quod meo iussu in parochia mea per suffraganeum meum suscepisti, tibi interdico, atque precipio ne te de aliqua cura pastorali  ullo modo presumas intromittere, donec a rebellione, quam contra Ecclesiam Cantuariensem incepisti discedas, et ei subiectionem  profitearis. Quod si in his que cepisti magis perseuerare quam ab eis desistere delegeris, omnibus episcopis totius Britannie sub perpetuo anathemate interdico, ne tibi ullus eorum manus ad promotionem pontificatus imponat, uel si ab externis promotus fueris, pro episcopo uel aliqua Christiana communione te suscipiat. Tibi quoque, Thoma, sub eodem anathemate ex parte Dei interdico, ut nunquam benedictionem episcopatus Eboracensis accipias, nisi professionem  facias. Si autem episcopatum Eboracensem ex toto dimiseris, concedo ut officio sacerdotali, quod iam suscepisti, utaris.«

uerebatur enim, sicut interrogatus dicebat, apparere in conspectu iudicis Dei, nisi ante punisset tantam inobedientiam in iurisdictione sibi commissa suo tempore emergentem. Unde idem Thomas, auctoritate uiri et acerbitate sententie territus, in se rediit; et presentibus uice primatis Cantuarie Ecclesie suffraganeis etiam post obitum Anselmi professus est.



CAP. XuI. Anselmus incipit libellum De origine anime, et non perficit, quia morte preuentus est. De obitu Anselmi XI Kalendis Maii, et de anno pontificatus sui. De balsamo multiplicato, et de miraculis eiusdem.


Tertio igitur anno postquam a secundo exsilio per regem Henricum reuocatus est, adeo cepit debilitari, ut ei cibus omnis in fastidium uerteretur. uim tamen faciebat nature in perceptione eorum, eo quod ipsam nouerat sine alimentis constare non posse. Caro quidem infirmabatur magis et magis; sed generosus ille spiritus et Dei amore nobilis Ecclesie dedignabatur infirmitati. Ex ea enim fortior et potentior uidebatur. Neque enim a meditationibus diuinisque colloquiis et orationibus poterat impediri; sed in consuetis et Deo placitis exercitiis iugiter uersabatur. Consecrationi Dominici corporis quotidie intererat, illuc aut pede iens aut sella  delatus. uix quinto die ante obitum potuit inde arceri. Illuxerat Dominica dies Palmarum, et unus eorum qui aderant sic eum alloquitur: »Pater, uerisimile est ex his que uidemus, te ad Paschalem Domini tui, relicto mundo, transire solemnitatem.« Et ille: »Sicut fuerit, inquit, uoluntas, sic fiat; et beneplacitum Domini de me ut uoluerit impleatur. uerum si mallet, questionem de origine anime, quam in mente uoluo, uellem ante obitum meum fideliter absolui.« Nec aliquid doloris sentiebat in corpore; et ob hoc lacessente stomacho uerius deficiebat. uesperante dein tertia feria cum uix iam uerba formaret, rogatus a Radulpho Roffensi episcopo et his qui aderant, regi, regine, liberis eorum et subditis omnibus benedixit; et  eos, quantum ad se pertinebat, absoluit. Matutinis laudibus intererant fratres ecclesie Saluatoris; et unus assistentium illi passionem Dominicam inchoauit. Ubi uero uentum est ad uerba Domini Iesu, uos estis, qui permansistis mecum in tentationibus meis: et ego dispono uobis, sicut disposuit mihi Pater meus regnum, ut edatis super mensam meam in regno meo , lentius solito spiritum trahens, et fini iam proximus, in cinere et cilicio positus est. Adunatis quoque fratribus circa eum, quantum dolor et lacryme permittebant, obdormiuit in Domino.

Transiit autem illucescente aurora quarte ferie Cenam Domini precedentis, que erat undecimo Kalendas Maii, anno uidelicet Dominice Incarnationis  1109, qui fuit annus pontificatus illius XuI, uite quoque LXXuI. Felix transitus et gloriosa subuectio miraculorum indiciis declaratur; et sanctissima merita confessoris ex signis ibi conspicuis publice innotescunt. uenerabiles siquidem uiri, memoratus episcopus Roffensis, et Baldwinus, quem uir sanctus, ut dictum est, rerum suarem economum fecerat, modico balsamo quod habebatur faciem sacram inungere satagebant. Episcopus ergo hoc expleturus officium, digitum uix intinctum summotenus de fundo uasis extraxerat; et balsamum uidet omnino defecisse, uase negligentius custodito. uexatur ille, et omnes qui aderant contristantur. Rogauit itaque uenerandus uir Edmerus, cuius ab initio mentio facta est, ut episcopus uas  inuersum uiolentius excuteret in manum eius. Acquieuit episcopus, et ecce de uase fere arido liquor fluens in abundantia subiectam manum impleuit. Iteratum est hoc secundo et tertio, et etiam sepius repetitum; et uas fluxit semper in abundantia. Erumpentibus ergo lacrymis pre gaudio et admiratione, totum corpus sancti uiri qui aderant repetitis uicibus perunxerunt. Cur enim in tanta Dei largitate seipsos parcitatis aut auaritie redderent arguendos. Elia ministrante oleum multiplicatur; et balsamum, ut obsequatur Anselmo, suscipit incrementum. Dignum quidem erat, ut caro quam uiuens seruare studuerat a uoluptatibus incorruptam, exanimata corruptionis iniuriam non sentiret.

 uir quidam Christi et Ecclesie uerus cultor, et pro facultate subuentor pauperum, obeunte Patre Anselmo, Cantuarie ad fatalem, ut uidebatur, peruenerat horam. Diu namque languerat. Quo in somnum tenuem parumper soluto, adest iuuenis speciosus, et quid patiatur inquirit. At ille: »En morior.« Cui iuuenis. »Pater patrie, inquit, eternaliter uicturus nunc tendit ad Deum, et tu moreris? Surge cito, et glorifica Deum et amicum eius qui tibi subuenit Patrem Anselmum.« His auditis, ille cunctis stupentibus surgit et gratias acturus concitus ad ecclesiam pergit, et quid uiderit indicat. Hora quoque eiusdem transitus in monasterio Beati Augustini super statu gloriosi  Patris sollicitus frater in uisione uidit ad ostium camere archiepiscopi albarum personarum pulcherrimum cuneum, quasi alicuius exituri aduentum cum desiderio prestolantem. Preerat illi choro ingrediens et egrediens pontifex, habitu et quadam maiestate insignis. Hic, Anselmo obeunte, festino exiuit et ait: »Ecce adest quem exspectatis; suscipite illum, et quo Dominus iussit efferte in uoce laudis et exsultationis.« Paucis uero diebus ante, Cantuariensis Ecclesie monachus quidam, Elias nomine, innocens et uite probate, transitum Patris Anselmi ex alia uisione cognouit. uisum est enim ei, quod beatissimum Dunstanum et Anselmum archiepiscopum in Ecclesia Christi uiderit colloquentes; et quod hec Anselmo a Dunstano dicta  acceperit: »Amice carissime, accipe hunc annulum manu; uelles recipere.« Manum retrahens beatus Dunstanus ait: »Non quidem hac uice, sed me seruante interim quarta feria ante Pascha recipies illum de manu Domini.« Sic quidem Martini transitus in uisione sanctis innotuit; et Dominus, cui similiter seruierunt, Martinum et Anselmum pari modo glorificauit.



CAP. XuII. De miraculis sancti Anselmi Cantuariensis archiepiscopi post obitum suum. De sarcophago, in quo corpus eius clauditur. De capellano Roffensis episcopi, et de comite Arnulfo turbato in mari.

Peractis his que ritus exposcit, restabat ut pretiosus ille thesaurus corporis clauderetur monumento. Ad sarcophagum itaque uentum est, et inuentus  est minor quam ut nisi fractis membris et per demptionem lapidis superioris corpus recipere posset. Quod cum nimis durum et intolerabile omnibus uideretur, unus circumstantium fratrum arrepto pontificis baculo saxum aggreditur, et illud undique sic pertractat et premit, huc et illuc aptans; ut recipiendo corpori cum admiratione omnium commodissimum et sufficientissimum uideretur. Nam Saluator, in cuius transitu scisse sunt petre, hoc ad gloriam suam egit; ut confessori suo natura lapidea mirabiliter cedere uideretur. His diebus capellanus quidam episcopi Roffensis, professione monachus, morum opinione laudabilis, Robertus nomine, per pontem Lundonie transiens,  beati Patris Anselmi patrocinium sibi adesse sensit et gauisus est. Equus enim, qui famulum et sarcinam deferebat, sine seruiente quidem sed onustus sarcinis, cecidit in Tamensem fluuium. Licet igitur super amissione equi et rerum moueri possit pauper, nichil tamen exulcerabat animum eius nisi unus librorum Anselmi, quem in sarcinulis positum credebat et lugebat amissum. Sed secus accidit. Nam cum sepius inuocato Patre Anselmo peruenisset ad ripam, equum, manticam cum sarcinulis, librum quoque et uniuersa que amiserat illesa inuenit. Preterea Arnulfus comes, filius Rogeri de Montegwyneri [de Normannia Angliam rediit.] Et primo quidem prosperante cursum uento in medium ponti delatus est. Quo deficiente, remiges affligentur,  exinde toto biduo iam deficientibus alimentis, naufragium patiuntur ab instabilitate et errore uentorum. Tandem uero ad beatum Anselmum conuersus comes socios rogauit et nautas, ut beato Anselmo, quem nouerant, et de cuius sanctitate non dubitabant, totam committerent nauem. Nam qui semper misericors exstitit, dum mortales eum retardarent exsuuie, non defuturum supplicibus pollicetur; cum nuper Deo iunctus et nullo prepeditus obstaculo ampliori ferueat caritate. Assenserant omnes, et uix sub hoc uoto Dominicam orationem compleuerant, et ecce nebulis dissipatis, uento prospero quo uoluerant in Angliam deferuntur. uenientes curiam regis, regi et aliis quid sibi acciderat referunt, et in laudem egregii confessoris  omnium exaudientium ora laxantur. Ad hec unus Cantuariensium fratrum de statu Patris Anselmi ualde sollicitus, Dominum exorabat, ut eum inde faceret certiorem. Adfuit ergo amico in uisione, precipiens illum certum esse, quia ex quo onere carnis exutus est, gloriose illum excepit et stolam immortalitatis induit, quem uere coluerat, iehsu Christus.



CAP. XuIII. De miraculis sancti Patris nostri Anselmi Cantuariensis archiepiscopi. De quodam monacho Ecclesie Christi Cantuariensis, qui accessit ad tumulum sancti Patris Anselmi causa orandi, scilicet an Anselmus, an pro Anselmo; dignum esse ipsum rogari ut sanctum, quia nomen eius scriptum est in libro uite; et de aliis miraculis eius.

Longum erit, si omnia, que tunc acciderunt, huiusmodi  referantur. Sed in paucis, quia succinctam promisimus breuitatem, liber iste claudatur; et qui plura scire uoluerint, recurrant ad fontes; grandia loquor uolumina, a quibus hec uelut tanto modico ad itinerantium consolationem et refrigerium sumpta sunt. Nouitius quidam Cantuariensis Ecclesie monachus, inter alios qui ad tumbam Patris Anselmi orandi causa turmatim confluebant, actus quidem deuotione illuc ueniebat; hesitabat tamen, quid potius esset orandum, scilicet an Anselmus, an pro Anselmo. Sed cum in huiusmodi fluctuatione diutius anxiaretur, tota se deuotione conuertit ad Dominum, rogans ut quid se oporteat facere instruatur; et quia in ueritate pium Dominum sepius inuocauit,  in uisione ubi orabat ante altare ei apertus est liber, in quo decentissime scriptum erat, Sanctus Anselmus. Intellexit ergo uir deuotus nomen Anselmi scriptum in libro uite, et precedentis uite merito dignum esse ipsum rogari ut sanctum. Alius in eadem ecclesia frater graui correptus infirmitate diu languerat; et omnino quo se uerteret opis gratia ignorabat. Postmodum uero ad notam beati Anselmi pietatem tota se contulit deuotione. Ducitur ad tumbam eius, et humi fusus attentius orat, ut ecclesia aut per conualentiam aut per interitum ipsius exoneraretur. Desiderium cordis eius audiuit Altissimus; et qui Anselmum inuocauerat, restitutus est sanitati. uir nobilis, miles probus et multis notus, Humfridus nomine, lapsus in hydropem ab omnibus  medicis ob desperationem relictus est. Hic Anselmum dilexerat, nec elabi poterat a memoria eius. Rogauit itaque monachum Cantuariensem, Haimonem nomine, ab antiquo sibi notum uenire ad se, ut uel anime sue consuleretur. Adest ille, et forte secum beati Anselmi cingulum detulit. Quod deosculans miles, premissa prece, sibi circumducere nititur; sed uix pre tumore se contingere poterant summitates. uerum miro modo sensim cepit detumescere corpus, et in naturalem reduci statum. Quod ille sentiens per omnia membra cingulum circumduxit, et ad sanctissimi confessoris titulum integre restitutus est sanitati. Lugduni apud Sanctum Ireneum inclusa quedam admodum religiosa, se quadam nocte ad thronum perpetue uirginis uidit  adduci; ubi cum plurima audisset et uidisset admiranda patrie celestis preconia, quesiuit inter cetera, quidnam sperandum esset de Hugone archiepiscopo Lugdunensi. At uirgo genitrix: »Bene, inquit, filia, bene illi erit per gratiam Dei.« Et inclusa subiecit: »De domino meo Anselmo Cantuariensi archiepiscopo, domina mea regina, quid sentiam?« Cui domina: »De illo certissima esto, quod procul dubio in magna gloria Dei est.«

Unus eorum, qui ei fuerat familiaris, eodem fere tempore similem uidit in Anglia uisionem. Patrem enim in albis indutum uidens et pontificalibus insignitum, recolens quidem de rebus humanis exemptum; »Ubinam, inquit, Pater, degis? Quomodo  uiuis? Quidue agis?« Et ille: »Ibi uiuo, ubi uideo, letor, perfungor.« At ille dum expergefactus hec reuoluit, e quatuor uerbis unum sibi dolet elapsum. In ipsa uero tristitia quodam interuigilio uocem sibi manifeste dicentem audit: »Letor;« et hoc quidem uerbum amiserat. Unde et de Patris gloria amplius certioratus, plurimum exsultauit, immensas gratias referens Creatori. Et ut ad barbaros beati confessoris protenderetur gloria, matrona quedam in partibus Scotie a nobilibus Anglis genita, et in Christiana religione circumquaque probata, Estryldis nomine, graui languore ad mortem usque deducta est. Sed tandem beati Anselmi cingulo, de quo iam diximus, cincta, plene conualuit. His interfuit, hec uidit et procurauit iucunda recordatione  dignus Edmerus. In Cantuariensi Ecclesia acuta febre laborabat frater egrotus. Cum ergo medicorum omne cesserat auxilium; memorato cingulo circumdatum est collum eius, procurante Edmero, et sanatus est. Mulieres quoque laborantes in partu quot eo cingulo adiute sunt in puerperio, referre non expedit; quia nimis longum et multis notum. Eodem cingulo sanatus est frater sine omni ruptura, cui sub umbilico in modum sphere grandioris ingens coaluerat tumor. Hoc Cantuariensis nouit Ecclesia, quoniam ibi factum celebre est. Elphegus quidam, quod publice notum est, a natiuitate cecus, surdus, mutus erat et claudus. Et hoc quidem publice notum. Hic, sicut presens testatur dies, ad sepulcrum beati Anselmi, plenam in his omnibus recepit sanitatem.  uicum quemdam Beati Edmundi incendium occupauit, et domum cuiusdam qui beati Anselmi alumnus fuerat et nichil aliud habebat. Iam inuaserat ignis edax, qui uniuersa consumit. Non erat homini solatium; cum ecce frater unus monet, ut nutritoris sui Anselmi meminerit, eique committat domum, qui flammas exstinguere consueuit. Paret ille, et nondum finita oratione Dominica domum suam ab incendio sine lesione miratur et letatur exemptam. Elias uenerabilis abbas Sancte Trinitatis in monte Rothomagi, precibus et meritis beati Anselmi, cum ab eo ordinaretur, a tumore et dolore genuum, quibus adeo uexabatur ut uix incedere possit, se publice confessus est esse curatum. Sed quis ego sum, ut enarrem iustitias Domini, et tanti  Patris preconia ore uel calamo presumptuoso contingam? uires quidem meas excedit et merita, ut tantum confessorem digne describam; et inepte describere nota presumptionis est, et res iure et merito obnoxia pene. Sed propitius mihi sit Pater Anselmus, et meritis et precibus suis mentem meam dirigat in occupationem utilem et honestam, et que diuine sit placita maiestati. Auditorem quoque et lectorem obsecro; et qua licet supplicatione obtestor, ut in hoc uoto mecum et pro me sollicitent sanctum Patrem Anselmum, et mihi et sibi ueniam impetrent delictorum ab eo, qui solus est benedictus in secula seculorum. Amen.


 Explicit uita sancti Anselmi Cantuariensis Ecclesie archiepiscopi, secundum Ioannem Carnotensem episcopum.





uITA SANCTI THOMAE CANTUAR. ARCHIEP. AUCTORE IOANNE SARESBERIENSI.






CIRCA ANNUM MCLXXX.
IOANNES CORNUBIENSIS





NOTITIA


Magister Ioannes Cornubiensis, Anglus theologus circa an 1170, scripsit, si Posseuinum audimus, ad Eulogium de homine assumpto. Sed titulus libri est Eulogium, scripti ad Alexandrum III papam, in quo contra Abailardum et Petrum Lombardum  disputat, docetque quod Christus sit aliquis homo siue secundum humanam naturam sit aliquid, uerus nempe homo ex anima rationali et humana carne subsistens: qua de controuersia conferre iuuabit Petauium lib. u. De Incarnatione uerbi, cap. 6, 7, 8, 9, et cancellarium Wirtenbergicum Pfaffium libro De impersonalitate et perpetuitate humane Christi nature, Tubing. 1722, 4o atque Edmundi Martene admonitionem preuiam Ioannis Cornubiensis Eulogio premissam, qui illud primus in lucem edidit tom. u Anecdotorum, pag 1657, 1702. Paris. 1717, fol. In ms. codic. bibl. Baliolensis Oxon., teste. Caueo, inscribitur: Discussio super philosophia et heresibus. Bis autem de hoc argumento scripsisse Ioannes noster cognoscitur, semel breuius, quod inter Hugonis uictorini scripta tom. III, pag. 68, legitur sub titulo Apologie de uerbo incarnato; deinde prolixius, quod ab Edmundo uulgatum iam dixi. Cetera eius scripta laudantur: Summa, qualiter fiat sacramentum altaris per uirtutem S. crucis et de septem canonibus siue ordinibus misse ms. Cantabrigie. Etiam hoc scriptum exstare editum inter Hugonis uictorini Opera t. III, p. 399, seq. Commentarii in plura S. Scripturarum. Discepattiones. Epistole ad diuersos. uide Lelandum cap. 200; Baleum III, 6; Pitseum, pag. 236 seq.





IOANNIS CORNUBIENSIS APOLOGIA. DE uERBO INCARNATO Continens obiectiones contra eos qui dicunt Christum non esse aliquid secundum quod est homo.







EIUSDEM EULOGIUM AD ALEXANDRUM III PAPAM QUOD CHRISTUS SIT ALIQUIS HOMO.






ADMONITIO PRAEuIA.

Seculo duodecimo inter doctores scholasticos plurime agitari ceperunt questiones, que cum subtilitatis et curiositatis plus haberent quam ueritatis, non paucos in errorem inducere, sed et precipue Christiane religionis fundamenta conuellere poterant. Harum precipui propagatores fuere Petrus Abelardus et Gilbertus Porretanus Pictauorum episcopus, quorum ille in concilio Suessionensi primum, deinde in Senonensi,  alter in Remensi, agente presertim S. Bernardo, debitam suis erroribus censuram pertulere. Ab hoc neuo non immunis fuit Petrus Lombardus, qui postea fuit Parisiensis episcopus, magistrorum sua etate facile princeps, unde et Magistri titulum hactenus retinuit; nam inter uarios quos in academia Parisiensi legens docuerat errores, Christum, secundum quod homo, non esse aliquid, uerbumque diuinum corpori et anime humane ita unitum fuisse, non secus ac si indumento uestitum fuisset, predicare non reformidauit, Ecclesie de personali uerbi cum natura humana unione fidem peruerso hoc dogmate euertens. Hanc doctrinam ex lectione librorum Petri Abelardi, qua plurimum delectabatur, hauserat, eaque postmodum innumeros prope imbuit, seu potius infecit: tametsi illam ut propriam sententiam nunquam docuerit, sed ueluti opinionem que in scholis proponi, ac disputando discuti poterat. uerum istius opinionis tot ac tantos patronos habuit, ut ad eam dissipandam concilia episcoporum congregari necesse fuerit. Huiusmodi fuit Turonense ab Alexandro papa III, anno 1163, conuocatum, cui utriusque Gallicane et Anglicane Ecclesie episcopi perplures interfuere, sed et idem summus pontifex datis litteris ad Guillemum Senonensem postea Remensem archiepiscopum, eamdem doctrinam proscripsit, iussit auctoritate apostolica conuocari magistros Parisienses coram suffraganeis, quatenus interdicerent ne quis deinceps doceret Christum non esse aliquid secundum quod homo; quia sicut uerus est Deus, ita et uerus est homo ex anima rationali et humana carne subsistens. Alexandri epistola ad annum 1179 a Mattheo Paride relata est huiusmodi: Cum in nostra olim esses presentia constitutus, tibi uiua uoce iniunximus, ut suffraganeis tuis Parisiis tibi adscitis, abrogationem praue doctrine Petri quondam Parisiensis episcopi, qua dicitur, quod Christus secundum quod est homo, non est aliquid, omnino intenderes, et efficacem operam adhiberes. Inde siquidem est, quod fraternitati tue per apostolica scripta mandamus, quatenus quod tibi cum presens esses, precipimus, suffraganeos tuos Parisios conuoces, et una cum illis et aliis uiris religiosis et prudentibus prescriptam doctrinam studeas penitus abrogare, et a magistris studentibus Christum, sicut perfectum Deum, sic et perfectum hominem ac uerum hominem ex anima et corpore consistentem precipias edoceri; uniuersis firmiter et districte iniungens, quod doctrinam illam de cetero nequaquam presumant, sed ipsam penitus detestentur.

Inter eos uero qui huius doctrine ueneno infecti fuerant, Ioannes Cornubiensis nonnisi egre et post multos annos illud euomuit. uerum agnita tandem ueritate, errorem non abiurauit modo et condemnauit: sed insuper egregium opus ad Alexandrum papam, ut illum impugnaret, conscripsit, quod Eulogii titulo insigniuit. Quis autem fuerit iste Ioannes non omnino constat, eum tamen fuisse uirum eruditissimum ac in Patrum lectione, S. Augustini presertim, uersatum, ex hoc opusculo facile colligi potest, imo et doctoris laurea decoratum satis indicat Magistri titulus, quo in huius libelli inscriptione donatur. Petri Lombardi discipulum se profitetur Mauricium qui post Petrum Parisiensis Ecclesie thronum ascendit, in academia Parisiensi legentem non semel audiit ut et Robertum Melidensem. Scripsit autem post annum 1175, cum iam Guillemus archiepiscopus, a sede Senonensi translatus esset ad Remensem.



EULOGIUM M. IOANNIS CORNUBIENSIS.


 In Turonensi concilio quod dudum, conuocatis plerisque omnibus tam Anglicane quam Gallicane prelatis Ecclesie, auctoritate uestra celebratum est et presentia illustratum, dogma quorumdam asserentium quod Christus non est aliquis homo, et quod Christus secundum quod homo non est quid, disputando uentilari cepit. Utra uero pars disputantium in pugna uerborum preualuerit, nescio, sed tam iniquam et fidei Christiane inimicam falsitatem in tali ac tanto Christi auditorio nullis, credo, fuisse ueritatis aut uictorie titulis insignitam. Noluit tamen tam diues et copiosa mansuetudinis uestre clementia assertionem illam statim canonica ferire censura, ne eius auctores et defensores, qui forte non pertinacia, sed ignorantia deliquerant,  uel ipsa condemnatio prauitatis tantum inuolueret, uel perpetuam eis infamie notam impingeret. Ex eadem uero mansuetudine uestra multo postmodum temporis sustentationis elapso, etiam quadam epistola decretali, que super arrogationem praue illius doctrine ad uenerabilem Guillelmum tunc Senonensem hodie Remensem archiepiscopum legitur directa, nequaquam exprimitur anathemate perculsos uel etiam percellendos esse, qui errorem illum tenere seu docere presumerent. Quoniam itaque infiniti scholares hoc calice debriati et in furorem uersi usque in hodiernum diem patientia  uestra contumaciter abutuntur, qui nequaquam misericordie uestre piam dispensationem laudant, sed impium dogma uelut catholicum predicant; fiat tandem illud Prosperi quod in decretis legitur: In eis, inquit, qui diu portati et salubriter obiurgati corrigi noluerint, tanquam putride corporis partes debent ferro excommunicationis abscidi, ne sicut caro morbis emortua, sed si abscissa non fuerit, salutem relique carnis putredinis sue contagione corrumpit; ita isti qui emendari contemnunt, et in suo morbo persistunt, alios exemplo sue perditionis inficiant. Unde et Calixtus papa: Iustum est, ut qui diuina contemnunt mandata, et inobedientes paternis existunt iussionibus, seuioribus corrigantur uindictis. Quatenus ceteri committere  talia caueant, et omnes gaudeant fraterna concordia, et cuncti sumant seueritatis ac bonitatis exemplum. Item Pelagius papa: Apostolice auctoritatis exemplo di dicimus errantium et in errorem mittentium spiritus tradendos esse Satane, ut dediscant blasphemare. Item Hieronymus: Secande sunt putride carnes, et scabiosa a caulis ouis repellenda, ne tota domus massa, corpus et pecora ardeant, corrumpantur, putrescant, intereant.


Confessionis auctoris cum captatione beneuola.

Hic est nimirum ecclesiastice rigor pietatis, quo percutit ut sanet, destruit ut edificet, euellit ut  plantet. Ne deserat, queso, pastor agnos, pater filios; et si contradicentium error corrigi non potest, uel sane fidei professionem in me et similibus indefessam perire non sinat. Quod, si ego cum sim cinis et puluis recte sentio, auctoritas uestra roboret infirmitatem meam, sicubi erro, ad se reuocet simplitatem meam. Credo enim Christum esse aliquem hominem, et ipsum esse aliquid secundum humanitatem, et quod secundum diuinitatem incorporea substantia est, secundum humanitatem corpoream esse substantiam; et secundum alteram naturam rem simplicem, secundum alteram uero rem compositam. Credo etiam quod ipse idem qui secundum deitatem increatus et infectus est, secundum humanitatem et creatus est, et factus est; et  qui secundum alteram naturam creator est, secundum alteram creatura est. Hec autem euidentissimis sanctorum testimoniis munita esse sequentia declarabunt. Sed ante hec omnia, quatenus singula repertu faciliora sint, prenotanda sunt ex more capitula. Mox etiam ut que dicturi sumus lucidiora fiant, et prenotanda sunt ex more capitula. Mox etiam ut que dicturi sumus lucidiora fiant, et firmius consistant, tres illas sententias, quas magister Petrus Lombardus scriptas reliquit, breuiter proponendas arbitramur. Sic enim fiet ut quia omnia contraria iuxta se posita magis apparent, ex collatione secunde et tertie, ueritas prime fortius uigeat et amplius enitescat.



CAPITULA TOTIUS LIBELLI.


    CAP. I. Tres sententie de homine assumpto cum explanationibus suis.
    CAP. II. Auctoritates sanctorum, quibus secunda et tertia roborari uidentur.
    CAP. III. Auctoritates magistrorum pro illis duabus sententiis.
    CAP. Iu. Auctoritates magistrorum contra illas duas sententias.
    CAP. u. Auctoritates sanctorum, quibus probatur quod Christus est aliquis homo.
    CAP. uI. Rationes quibus idem probatur.
    CAP. uII. Auctoritates quibus probatur quod Christus secundum quod homo est aliquid
    CAP. uIII. Rationes quibus probatur quod Christus essentialiter et substantialiter est homo.
    CAP. IX. Que contra obiici possunt dissoluuntur, Ioannis Damasceni inuolucrum enodatur.
    CAP. X. Auctoritates quibus probatur quod Christus est aliud et aliud.
    CAP. XI. Auctoritates que uidentur esse contrarie.
    CAP. XII. Auctoritates quibus probatur quod Christus est animal et corpus.
    CAP. XIII. Auctoritates quod Christus est aliquid totum siue compositum.
    CAP. XIu. Rationes quibus id probatur.
    CAP. Xu. Auctoritates quod Christus dicitur totum.
    CAP. XuI. Auctoritates quibus probatur quod Christus est factus et creatus et creatura.
    CAP. XuII. Auctoritates que uidentur esse contrarie et solutiones non inutiles, ubi inter alia queritur de illo toto utrum fuerit in triduo sepulture, uel non fuerit.
    CAP. XuIII. Auctoritates quibus probatur quod Christus non semper fuit.
    CAP. XIX. Auctoritates que uidentur contrarie et competentes contrarietatis solutiones et repetitio precedentium ad multa utilis.
    Conclusio ex premissis, inferens que in exordio proposita sunt.





CAP. I. Tres sententie de homine assumpto cum explanationibus horum uerborum: Deus est homo, et homo est Deus, Deus factus est homo, et homo factus est Deus.



Prima explanatio.

Prima est illorum qui dicunt in ipsa uerbi incarnatione hominem quemdam ex anima rationali et humana carne constitutum, ex quibus duobus omnis uerus homo constituitur; et ille homo cepit esse Deus, non quidem natura Dei, sed persona uerbi, et Deus cepit esse homo ille. Concedunt etiam hominem illum assumptum esse a uerbo et tantum esse uerbum. Et ea ratione tradunt dictum esse, Deum factum esse hominem uel esse hominem, quia Deus factus est uel cepit esse Deus, non tamen  ex migratione nature in natura, sed utriusque nature seruata proprietate factum est, ut Deus esset illa substantia, et illa substantia esset Deus, unde uere dicitur: Deus factus est homo, et homo factus est Deus, et Filius Dei Filius hominis, et e conuerso.



Secunda explanatio.


Secunda uero illorum est, qui dicunt hominem illum non ex anima rationali et carne tantum, sed ex humana et diuina natura, uel ex tribus substantiis, diuinitate, carne et anima constare. Hinc Christum fatentur et unam tantummodo personam ante incarnationem, uerum non solummodo simplicem, sed per incarnationem factam compositam ex diuinitate et humanitate; nec est ideo alia persona quam prius, sed cum prius esset Dei tantum persona, in incarnatione facta est hominis persona, ut non due essent persone, sed in una persona esset Dei et hominis. Persona ergo que prius erat simplex et in una tantum natura existens, in duabus et ex duabus subsistit naturis, quia cepit esse  quedam substantia ex anima rationali et humana carne subsistens, et illa substantia facta est persona que tantum Deus erat. Facta est et uerus homo subsistens non tantum ex anima et corpore, sed ex diuinitate etiam. Nec tamen persona illa debet dici  facta persona hominis, sicut uerbum factum est, id est cepit esse uerbum humanum, non tamen factum est, uel cepit esse uerbum. Facta est igitur illa persona, ut quibusdam illorum placet, aliquis subsistens ex anima et carne; sed non est facta persona uel substantia, uel natura. Secundum istos cum dicitur Deus factus est homo, intelligitur cepisse esse subsistens ex duabus naturis et tribus substantiis; et e conuerso homo factus est Deus, quia subsistens in duabus naturis cepit esse Deus, uel post homo factus est Deus, et e conuerso dicitur; quia Deus assumpsit hominem, et homo assumptus est a Deo: unde Augustinus in libro De Trinitate: Talis fuit illa assumptio, que hominem facit Deum, et Deum hominem.



Tertia sententia.


Tertia uero illorum est sententia, qui in incarnatione uerbi non solum personam ex naturis compositam negant, uerum etiam hominem aliquem uel aliquam substantiam ibi ex anima et carne compositam uel factam diffidunt; sed sic illa duo, scilicet animam et carnem uerbi persone et nature unitam esse aiunt, ut non ex illis duobus uel his tribus aliqua substantia uel persona fieret siue componeretur, sed illis duobus uelut indumento illud uerbum Dei uestiretur, ut mortalium oculis congruenter appareret: Qui ideo dicitur factus uerus homo, quia ueritatem carnis et anime accepit: que duo etiam in singularitatem uel unitatem sue persone  accepisse legitur, non quia illa duo uel aliqua res existens uel composita sit una persona cum uerbo, et sit uerbum, sed quia illis duobus accedentibus uerbo, non est personarum numerus auctus, ut fieret quaternitas in Trinitate, et quia ipsa persona uerbi que erat prius sine indumento, assumptione indumenti non est diuisa uel mutata, sed una et eadem immutata permansit; qui secundum habitum Deum hominem factum dicunt, accipiendo enim hominem, dicitur Deus esse uerus homo, et propter assumentem hominem dicitur homo esse Deus. Nam si essentialiter, inquiunt illi, Deus esset homo, uel homo esse Deus intelligeretur; tunc si Deus hominem assumpsisset in sexu muliebri, etiam mulier essentialiter esset Deus, et e conuerso. At potuit  Deus assumpsisse hominem in sexu muliebri, potuit igitur Deus esse mulier et e conuerso. In hac igitur sententia sic dicitur factus homo, quia accepit hominem; et sic dicitur esse homo, quia hominem habet, uel quia est hominem habens; et homo factus est Deus, quia assumptus est a Deo; et homo est Deus, quia habens hominem est Deus. Cum ergo dicitur Deus est homo, uel habitus predicatur, uel persona; sed quod humanata et quod persona humanata predicetur, Cassiodorus ostendere uidetur dicens: »Factus est, ut ita dixerim, humanatus Deus, qui etiam in assumptione carnis Deus esse non desistit.«



Solutio.

Illa autem istorum ratiocinatio: Nam si essentialiter  Deus esse homo uel homo esse Deus intelligeretur, etc., quid habeat falsitatis, quid etiam impietatis sequentia propalabunt. Falsitatem dixi, quia ex ueris falsum concludit: impietatem addidi, quia pie fidei obstrepit, dum Christum cui solam hominis uestem donat, uera hominis essentia spoliare laborat. Nota etiam quod hec tertia sententia commune habet cum secunda, quia Christus non est aliqua substantia constans ex carne et anima, et quod Christus, secundum quod homo, non est aliquid. Hoc habet diuersum, quod persona Christi non est ex duabus naturis siue tribus substantiis composita; unde primo inducende sunt auctoritates utrique sententie communes, ut solutionibus siue rationibus eisdem competenter subsecutis, eadem  falsitas utriusque reueletur. De illo uero de quo dissentiunt cum ad illam questionem uentum fuerit utrum Christus sit aliquod totum siue compositum suo loco disputabitur



CAP. II.---Auctoritates sanctorum quibus secunda et tertia sententia in eo quod conueniunt roborari uidentur.

Augustinus tractans illud uerbum Apostoli: Habitu inuentus ut homo , in libro LXXXIu Questionum, habitus in ea re dicitur, que nobis ut habeatur accidit. »uerumtamen hoc interest, quia quedam eorum que accedunt ut habitum faciant, non mutantur, sed immutant ipsa inter se integra et inconcussa manentia, sicut sapientia accedens homini non ipsa mutatur, sed hominem mutat, quoniam  de stulto sapientem facit. Quedam uero sic accedunt, ut mutent et mutentur, ut cibus qui amittens speciem suam in corpus uertitur, et nos cibo refecti atque ab exilitate atque languore in robur atque ualentiam mutamur. Tertium genus est, cum ea que accedunt nec mutant ea quibus accedunt, nec ab eis ipsa mutantur; sic annulus positus in digito, quod genus rarissime inuenitur. Quartum genus est cum ea que accedunt, non mutantur a sua natura, sed aliam speciem et formam accipiunt, ut est uestis que deiecta atque deposita, non habet eam formam quam habet uel sumit induta. Induta enim membris accipit formam, quam non habebat exuta: quod genus congruit huic comparationi.  Dei enim Filius exinaniuit seipsum formam serui accipiens, non suam formam mutans, sed nec conuersus aut transmutatus in hominem, amissa stabilitate; sed in similitudinem hominum factus , est ille susceptor, uerum hominem suscipiendo, uel habitu inuentus est ut homo, id est habendo hominem inuentus est ut homo, non sibi, sed eis quibus in homine apparuit. Quod autem dicit ut homo, ueritatem exprimit. Nomine ergo habitus satis significauit Apostolus qualiter dixit, in similitudinem hominum factus; quia non transfiguratione in hominem, sed habitu factus est, cum indutus est hominem, quem sibi uniens quodammodo atque conformans immortalitati eternitatique sociaret. Non ergo oportet intelligi mutatum esse  uerbum susceptione hominis, sicut nec membra ueste induta mutantur; quamuis illa susceptio ineffabiliter susceptum suscipienti copularet.«

His uerbis innuere uidetur Augustinus Deum dici factum hominem secundum habitum; qui etiam ipsius incarnationis uolens modum exprimere querentibus in quarto libro De Trinitate ait: »Si queritur ipsa incarnatio quomodo facta sit, ipsum uerbum Dei dico carnem factum, id est hominem factum, non tamen in hoc quod factum est conuersum atque mutatum, sed carne, ut carnalibus congruenter appareret indutum. Ita sane factum, ut ibi sit non tantum uerbum Dei et hominis caro, sed et rationalis hominis anima, atque hoc totum et Deus dicatur propter Deum, et homo propter  hominem; quod si difficile intelligitur, mens fide purgetur a peccatis abstinendo et bona operando. Difficilia enim sunt hec. Idem de fide ad Petrum: »Dei Filius cum sit Deus eternus et uerus, pro nobis factus est homo uerus et plenus. In eo uerus, quia ueram habet Deus ille humanam naturam. In eo uero plenus est, quia carnem humanam suscepit, et animam rationalem.« Item: »Non fuit aliud illa Dei summi exinanitio, nisi forme seruilis, id est nature humane susceptio. Utraque ergo in Christo est forma, quia utraque natura et plena est in Christo substantia, diuina scilicet et humana.« Item in libro contra Maximinum: »Cum esset per seipsum inuisibilis, uisibilis in homine apparuit quem de femina suscepit, de qua natus  est.« Item in eodem: »Nos Christum Deum uerum hominem suscepisse credimus, et in ipso uisibiliter inuisibilem hominibus apparuisse, in ipso inter homines conuersatum fuisse, in ipso ab hominibus humana pertulisse, in ipso homines docuisse.« Hilarius quoque in libro De Trinitate ait: »Quomodo Dei Filius natus ex Maria est, nisi quod uerbum caro est, scilicet quod Filius Dei, cum in forma Dei esset, formam serui accepit, unum tamen eumdem, non Dei defectione, sed hominis assumptione, profitemur et in forma Dei per naturam diuinam, et in forma serui ex conceptione Spiritus sancti, secundum hominis habitum repertum fuisse. Non fuit habitus ille tamen hominis, sed ut hominis,  neque caro illa caro peccati, sed in similitudine carnis peccati.«



De similitudine Christi cum uerme.

Hoc autem quod hic dicitur: Non hominis, ita accipiendum est non peccatoris, sicut ibi: Ego sum uermis et non homo . uermis, quia sine uirili semine natus de uirgine; et non homo, id est non peccator; unde etiam explanando dicitur neque caro illa caro peccati, sed in similitudinem carnis peccati . Addant, si placet: In Idumeam extendam calceamentum meum . Item: »uenit ad nos calceata diuinitas.« Item: Induebar cilicio .

He et omnes auctoritates huiusmodi, ut asserunt, hec docent, quod Christus non sit aliquid  secundum quod homo, et quod assumens non sit aliquid quod assumptum est. Miror ante quod inter alia sanctorum testimonia que pro illis premissa sunt, penitus uel unum illud Augustini documentum totam falsitatem hanc penitus subuertere non intelligunt: »Non ergo oportet intelligi mutatum esse uerbum susceptione hominis, sicut nec membra induta ueste mutantur, quamuis illa susceptio ineffabiliter susceptum suscipienti copularet.«



De similitudine uestis.

Si, quod de similitudine uestis dicitur, aduertunt, cur ab eo quod de personali unione subditur faciem mentis auertunt? Que est enim ista ineffabilis copulatio, nisi Dei assumentis et hominis assumpti personalis unio? que unio nichil est, si homo non  est una persona cum Deo. Quod si homo factus est una persona cum Deo, quid factum est una persona cum Deo? Illud etiam Augustini, »Difficilia sunt sunt hec,« parum attendunt. Que est enim hec difficultas intelligentie, si nichil est aliud Deum esse hominem, quam habere humane forme ac similitudis uestem? Et si hoc est Deum factum esse hominem, id est accepisse tantummodo huiusmodi indumentum, quid hic mirum, quid ineffabile dicendum? Nonne quelibet persona, siue hominis siue angeli, que suscepit indumentum, manet eadem persona que prius erat. Hoc potius nouum et mirum esset, si acceptio uel mutatio uestis personam mutaret. Quod, si diligentius que scripta sunt de habitu hominis et huiusmodi aliis inspicere uelint,  facile intelligent, nec per uerba sanctorum, nec per explanationem uerborum doceri, quod Christus secundum quod homo non sit aliquid, sed hoc potius quod diuinitas in carne accepit. Est itaque Deus homo non modo uestimentaliter, sed essentialiter, quod in sequentibus suo loco demonstrabitur. Illud uero quod, uelut firmissimo argumento probatum, putant, quod Deus non sit essentialiter homo potuit Deus assumpsisse hominem in sexu muliebri, potuit igitur mulier esse Deus et e conuerso; manifeste falsum est. Non enim si Deus potest aliquid facere, illud potest esse. Deus enim multa potest facere que fieri non possunt, quia impossibilia sunt. Respondeant et ipsi an potuerit Deus humanam  naturam in sexu muliebri assumpsisse, quod negare non possunt, ergo ex eis concluditur quod potuit Deus esse mulier. Hi tamen secundum subtile illud iudicium suum negare non debent, Deus potuit esse mulier; sed istud: Deus potuit esse aliqua mulier, sicut potuit esse homo, sed non potuit esse aliquis homo, magnorum etiam magistrorum nos mole premunt, quos laudare solent auctores.



CAP. III. Auctoritates magistrorum qui pro illis facere uidentur.

Magister Gilbertus Porretanus, ut multi perbibent, ea docuit que in secunda sententia premissa sunt, scilicet quod Christus et sit et factus est persona composita ex duabus naturis, siue tribus substantiis;  et tamen non est factus aliqua persona, non factus aliqua substantia, non aliquid secundum quod homo. Sed quia super iis aliquod eius scriptum non legi, et auditores sui etiam a se inuicem dissentiunt, ad alios transeo, quorum scriptis falsitas eadem quam et ipse docuisse creditur, quod scilicet Christus secundum quod homo non sit aliquid, firmata et munita uidetur.

Magister Petrus Abelardus in Theologia sua sic disserit: »Quid est dicere Deum fieri hominem, nisi diuinam substantiam que spiritualis est, humanam que corporea est, sibi unire in personam unam. Non enim quod spirituale est corporeum fieri potest, sed in illa unione persone Christi in qua simul diuinitas uerbi et caro et anima conueniunt,  unaqueque istarum substantiarum propriam retinet naturam, ut nulla illarum in aliam commutetur, ut nec caro, nec anima diuinitas fiat, sicut nec caro unquam anima esse potest, quamuis in singulis hominibus una persona sit anima et caro.« Et post pauca: »Mutatio, inquit, in aliud esse non potest, nisi esse desinat quod prius erat. Spiritualis autem essentia nunc quoque sicut prius spiritualis permanet, nec corporea facta est. Cum igitur spiritus sit Deus, nec unquam quod spiritus est corporeum fiat, aut partes recipiat, quomodo proprie uel uerbum dicitur fieri caro, uel Deus homo? cum uerbum ipsum etiam nunc sit spiritus, quia est Deus, sicut et ante incarnationem fuerat. Homo  quippe corporea res est, et membris composita ac dissolubilis; Deus uero incorporea res est, nec partibus constat ut solui possit. Deus igitur nec caro nec homo proprie dicendus est; alioquin et homo e conuerso Deus proprie dicendus esset unum aliquod creatum, uel quod non semper fuit concedi oporteret Deum esse, cum uidelicet constet hominem creaturam esse atque initium habere. Absit autem ut aliquam rem Deum esse ponamus, que non semper exstitit, aut non semper Deus fuerit! Hoc quippe est nouum Deum recentemque confiteri. Sic igitur accipiendum est cum dicitur caro fieri uel esse homo, ut diuina substantia humanaque in unam personam sociari intelligat. Alia quippe est substantia que assumpta est, licet non sit alia persona.  Sicut enim in uno Deo tres sunt persone una substantia; ita e contrario in homine Christo due substantie sunt, sed in duabus substantiis uel naturis una persona. Non est autem Deus in aliud mutatus quam fuit, licet et aliud sibi in personalem unionem coniunxerit. Nam nec anime nostre cum resumptis corporibus eis in unam personam sociabuntur, ideo aliud quam erant efficientur; quamuis corpus animando immutent, et de inanimato ad animationem promoueant, ut ex hoc potius corpus per animam, quam ipsam per corpus mutari dicendum sit. Corpus enim ex anima, non ipsa ex corpore in quemdam proficit statum, cum ipsa per se persistat immobilis. Multo minus igitur Deus homini unitus ob hoc aliud fieri dicendus est, cui  nichil conferre creatura potest; unde ab omni mutabilitate Deum penitus immunem profitemur.«



Quomodo sane hec possunt intelligi.

Si quis autem disputationem istam diligentius inspiciat, reperiet illud primo loco improbari diuinam substantiam factam esse humanam. Similiter de diuina substantia dicit quod non possit fieri res composita, uel res corporea, uel aliqua creatura. Illud etiam quod ait: »Absit quod aliquam rem Deum esse ponamus, que non semper exstiterit, si Dei nomine non diuina persona sed substantia intelligatur!« sicut ipse ab initio questionis interpretatus fuit, nichil habet erroneum. Quod autem ante solutionem more disputantium uera et falsa permiscet, hoc lectorem perturbare non debet; que  enim in ipsa solutione dicuntur, que ibi incipit: »Sic igitur accipiendum est,« catholica sunt nobis, cum non contra nos faciunt usque ad illud: »Multo minus igitur Deus homini unitus ob hoc aliud fieri dicendus est.« Sed et illud etiam quod nobis aduersari uidetur, si de essentia intelligatur, nec ipsum est ideo nobis contrarium, uel forte aliud fieri intelligit ac si diceretur mutari; unde statim subdit: »Ab omni mutabilitate Deum penitus immunem esse profitemur.« uerum catholicum quemlibet mouere potest quod ait: »Cum ergo semper sit Deus, nec unquam quod spiritus est corporeum fiat, aut partes recipiat, quomodo proprie uel uerbum dicitur caro fieri, uel Deus homo, cum uerbum  etiam ipsum nunc sit spiritus, etc.?« uidetur enim hoc sentire uelle, quod Filius Dei non dicitur proprie, seu essentialiter homo, sed solo habitu; nisi quis dicat, quod non dicitur proprie Deus homo uel uerbum homo; quia plura nomina quibus de eo loquimur a creaturis ad Creatorem transumpta sunt. Sed non hic querebatur quid de eo proprie dicatur, uel non; sed quid hoc sit Deum fieri hominem. Hac etiam transumptionis ratione perspecta posset similiter dicere, quod nec uerbum proprie dicitur uerbum, nec Deus proprie dicitur Deus. Ecce si sana est magistri Petri Abelardi doctrina, praue assertioni patrocinari non preualet; si praua est, catholice professioni preiudicare non debet Quod uero a magistro Petro Abelardo hanc opinionem  suam magister Petrus Lombardus accepit, eo magis suspicatus sum, quia librum illum frequenter pre manibus habebat, et forte minus diligenter singula perscrutans, ut, qui ex usu magis quam ex arte disputandi peritiam haberet, falli poterat. Opinionem suam dixi. Quod enim fuerit hec eius opinio certum est. Quod uero non fuerit eius assertio hec, ipse testatur in capitulo suo.



Unde presumitur quod fuit assertio magistri Petri.

Satis diligenter, iuxta diuersorum sententias, suprapositam, absque assertione et preiudicio, tractauimus questionem. uerumtamen nolumus in re tanta, tanquam ad cognoscendum difficili, putare lectorem istam sibi nostram sufficere debere disputationem; sed legat et alia melius forte considerata  atque tractata, et ea que hic mouere possunt, uigilantiore si potest mente discutiat; hoc firmiter tenens quod Deus hominem assumpsit, homo in Deum transiuit, non nature uersibilitate, sed Dei dignatione, ut nec Deus mutaretur in humanam substantiam assumendo hominem, nec homo in diuinam glorificatus in Deum; que mutatio uel uersibilitas nature diminutionem et abolitionem substantie facit.



Alia de eodem presumptio.

Preterea, paulo antequam electus esset in episcopum Parisiensem, mihi et omnibus auditoribus suis, qui tunc aderant, protestatus est, quod hec non esset assertio sua, sed opinio sola quam a magistro  acceperat. Hec etiam uerba subiecit: »Nec unquam Deo uolente, erit assertio mea, nisi que fuerit fides catholica.« Postea uero per quosdam homines loquaces magis, quam perspicaces, que nec in cubiculis essent audienda, usque hodie predicantur super tecta. Nunc igitur quia aduersarii nostri de magistris gloriantur, et nos aliqua pro nobis magistrorum ducamus testimonia, ut fortissimis sanctorum cuneis etiam doctorum huius temporis leuior armatura preludatur.



CAP. Iu. Auctoritates magistrorum contra illam sententiam.

Magister Anselmus Cantuariensis in epistola ad Urbanum papam: »Suscepit Deus hominem in  unitate persone, ut sint due nature, diuina scilicet et humana, una persona. Dicunt quidam, quomodo dicimus in Christo non esse duas personas sicut duas naturas? Nam Deus et ante assumptionem hominis persona erat, nec postquam hominem assumpsit persona destitit esse; et homo assumptus persona est, quia omnis homo indiuiduus persona esse cognoscitur. Quare est alia persona Dei que fuit ante incarnationem, alia hominis assumpti? Sicut igitur Christus est Deus et homo: ita due in illo uidentur esse persone. Sed non ita est. Sicut enim in Deo una natura est, plures persone, et plures persone sunt una natura; ita in Christo una persona est plures nature, et plures nature sunt una persona. Non enim est alius Deus, alius homo  in Christo; quamuis aliud sit homo, aliud Deus. Sed idem ipse est Deus qui et homo.« Et post pauca: »In assumpto uero homine, uel in nomine Iesu, intelligitur cum natura, id est cum homine, collectio proprietatum que est eadem assumpto homini et uerbo; unde eadem sunt persona.« Ecce quod Christus est due nature siue substantie, et quod aliud et aliud sunt, non alius et alius.

Bernardus abbas Clareuallensis in libro De consideratione: »Decuit quippe familiarius similiusque cum hominis conuenire constitutione, quod pro homine constitutum est sacramentum. Decuit et cum summa que in Deo est et Deus est unitate congruere,  ut quomodo ibi tres persone essentia una, ita hic conuenientissima quadam contrarietate tres essentie sunt una persona.



De tribus essentiis in Diuinitate.

Tres essentias dicit: uerbum, animam et carnem; et utique sicut intelligit diuinitatem, ita in carne et in anima totum hominem intelligi uoluit, Augustinum sequens, qui sepe pro toto homine carnem et animam ponere consueuit; magister Hugo de S. uictore: »uerbum persona eterna fuit, neque tunc persona esse cepit, quando animam et carnem in personam accepit; accepit animam et carnem, ut in se persona essent, non ut se personam faceret. Quia ergo caro et anima in eo persona esse acceperunt,  quando uerbi persone uniri ceperunt, semper quidem cum uerbo una et eadem persona permanserunt, quia nunquam postea a uerbo uel inter se diuisa recesserunt.«



Quod per animam et carnem totum intelligit hominem.

Hic nimirum per animam et carnem totum hominem intelligit, qui cepit esse illa persona, unde et post pauca subditur: »Preterea partes hominis due sunt, quia in natura hominis duo sunt, scilicet anima et caro. Ubi hec duo sunt, totus homo est; ubi alterum horum, pars hominis est. Propter hoc igitur uerbum totum hominem assumpsit, quia totum quod hominis erat assumpsit, animam et carnem.  Si partes hominis Christi sint anima et caro, quomodo non est aliquod totum? et, si partes habet secundum humanitatem, qua ratione negari potest eum esse aliquid secundum humanitatem? He etiam partes anima et caro non possunt esse partes nisi alicuius substantie, quare secundum humanitatem Christi est aliqua substantia.«

Magister  Achardus in libro suo De Trinitate. »In Christo due nature sunt quarum utraque persona dici potest per se; non tamen due sunt persone, sed una in naturis duabus; in Deo assumente hominem, id est in uerbo ex ipsius natura: in homine assumpto et assumentis beneficio uerbi et gratia.«

Item: »Quamuis in uerbo assumente et homine  assumpto alterum sit ex altero, homo scilicet a uerbo, non tamen duas ibi esse personas, uel unam a seipsa consequens est; eo quod homo alterius nature est a uerbo, secundum quam potest esse ab eo. Et ideo, propter pluralitatem naturarum iam non ibi exigitur pluralitas personarum. Si enim alterum non sit ab altero secundum personam alteram. Si uero ibi altera non esset natura, necessario, cum personalitatem ibi esse constet, et utramque personam dici per se, persona ibi esset altera, aut neutrum esset ab altero, aut persona una prius a se ipsa.«



Quid super his senserint magister Robertus Melidensis, et magister Mauricius.


Duos etiam uenerabiles magistros, quos in theologia nichil hereticum docuisse certissimum est, Robertum scilicet Melidensem, et Mauricium  hodie Parisiensem episcopum silentio preterire non debeo. Eorum itaque super his disputationibus uel questionibus scripta non legi; sed multis eorum lectionibus et disputationibus interfui, in quibus et de homine assumpto et de aliis quibusdam magistri Petri Lombardi doctrinam falsitatis arguebant, ne dicam erroris. Mihi tamen non facile, nec cito potuerunt auellere quod diu tenueram, sed ex tunc meum cepit fluctuare iudicium, usquequo per doctorum aliorum etiamque sanctorum testimonia  ueritas ipsa de qua querebatur, uelut per speculum et per enigma, sese tandem intimauerit.



Assertio magistri Achardi.

Hec disputatio magistri Achardi in principio sui asserit duas esse naturas in Christo, quarum utraque est persona et utique non alia quam Christus. Cetera uel modicam explanationem efflagitant, ut hec: »Quarum utraque persona dici potest per se hoc modo, scilicet uerbum assumens est persona, homo assumptus est persona, unde uidetur pluralitas esse personarum. In alio enim quolibet homine he due nature, anima et caro, simul dicuntur unus homo, siue una persona, sed neutra per  se est homo uel persona, unde propter huiusmodi pluralitatem naturarum in quolibet homine nulla exigitur pluralitas personarum. In Christo uero secus est, quia sunt due nature quarum utraque est persona, unde uideri posset quod sicut sunt due nature, ita etiam due essent in eo persone, quod sic infringitur, nec tamen due sunt persone,« etc. Quod uero sequitur: »In uerbo ex ipsius natura,« etc., illi auctoritati innititur: Quod habet Filius Dei per naturam, hoc habet Filius hominis, per gratiam. Item: »Quamuis in uerbo assumente, etc.« Hic geminam expugnat falsitatem. Quia ergo uerbum assumens est persona, et homo assumptus est persona, et hec est a uerbo uidetur, quod altera persona esset ab altera, uel eadem  a se ipsa. Sicut in Trinitate Pater est persona, Filius est persona, et Filius est a Patre, unde cum sint due persone, altera est ab altera, et si una essent persona, eadem esset a se ipsa. Sed non est similis utrobique necessitas. In Christo enim sunt due nature, quarum altera est ab altera. In Patre et Filio eadem natura, sed personalitates una et altera. Et hoc est: »Quamuis in uerbo assumente,« etc. Quod ergo hec eius disputatio ita intelligenda sit, ibi subtiliter et breuiter innuit: »Si uero ibi altera non esset in natura,« etc., quia enim utraque per se dicitur persona, si non esset ibi natura altera, aut nec homo esset a uerbo, nec  uerbum ab homine, aut persona ibi esset altera ab altera, aut eadem a seipsa.



Epilogus predictorum.

Hic breuiter discursis, quatenus dicendorum notitia plenior haberetur, restat ea que in exordio demonstranda proposuimus, firmissimis sanctorum testimoniis et rationibus fidei consentaneis roborare, ut quasi post quedam preludia, iam nunc ad seria ueniatur.



CAP. u. Quod Christus est aliquis homo auctoritates.

In Psalmis omnia hec leguntur de Christo: Beatus quem elegisti et assumpsisti . Item: Quid est homo quod memor es eius, aut Filius hominis? . Item: Dies super dies regis adiicies annos eius . Item: Fiat manus  tua super uirum dextere tue, et super Filium hominis quem confirmasti tibi . Item: Iste pauper clamauit, et Dominus exaudiuit eum . Item: Ego sum mendicus et pauper . Item: Tu es Sacerdos in eternum . Item: Quis est homo qui uiuet et non uidebit mortem, eruet animam suam de manu inferi? .



Epilogatio proximorum.

Si Christus non est aliquis homo, quis est iste beatus homo? quis est iste filius hominis? quis est iste beatus rex? quis est iste uir dextere? quis est iste pauper? quis est iste sacerdos? quis est homo qui eruet animam suam de manu inferi? Utique nullus. Quod, si Christus est homo de quo  ista dicuntur, Christus est aliquis homo. Item super Psalmum legitur istud Cassiodori: »Hec omnia non omni beato uiro conueniunt, sed soli Christo.« Potius dicendum erat, nulli beato uiro conueniunt, nulli enim alii uiro conueniunt. Et Christus cui soli conueniunt non est aliquis uir? Item ibi legitur: »Hec est plena diffinitio beati uiri, sed quomodo est diffinitio beati uiri, que nullo beato uiro conuenit?« Nec Christus enim, nec aliquis alius est beatus uir cui conueniat ipsa. Item Apostolus: Si enim unius delicto multi mortui sunt, multo magis gratia et donum in gratia unius hominis Iesu Christi in plures abundauit .

Item Augustinus in libro De Trinitate: »Sicut  per unum hominem peccatum, etc.  Apostolus de duobus hominibus prolixius disputat, uno eodemque primo Adam per cuius peccatum et mortem eius posteri obligati sumus, alteri uero secundo Adam, qui non homo tantum, sed et Deus est.« Item Augustinus super Ioannem: »Cecidit primus homo, et omnes qui ab eo nati sunt de illo traxerunt concupiscentiam carnis. Oportebat ut nasceretur alius homo, qui nullam traxit concupiscentiam, homo et homo, homo ad mortem, et homo ad uitam, sicut dicit Apostolus: Quoniam quidem per hominem mors et per hominem resurrectio . Per quem hominem mors, per quem resurrectio?  Sicut enim in Adam moriuntur, ita et in Christo omnes iustificabuntur .« Item Augustinus in libro De predestinatione sanctorum: »Preclarissimum lumen predestinationis et gratie ipse est mediator Dei et hominum homo Christus iehsu. Ille homo ut a uerbo Patri ceterno in unitatem persone assumptus Filius Dei unicus esset, unde hoc meruit? quod eius bonum qualecunque precessit, ut ad hanc ineffabilem excellentiam perueniret, et faciente aut suscipiente Deo uerbo, ipse homo ex quo esse cepit, Filius Dei unicus esse ceperit?« Item: »Ita ab initio fidei sue homo quicunque gratia fit Christianus, sicut gratia homo ille ab initio factus est Christus.« Item Augustinus De bono perseuerantie: »Qui fecit illum hominem  sine ullis precedentibus eius meritis, nullum quod ei dimitteretur uel originem trahere uel uoluntate perpetrare peccatum; ipse nullis eorum meritis precedentibus facit credentes in eum, quibus dimittat omnem peccatum.« Item: »Et illum ergo et quos predestinauit, quia et in illo ut esset caput nostrum, et in nobis ut eius corpus essemus, non precessura merita nostra, sed opera sua futura presciuit.« Item Augustinus De littera et spiritu: »Deus humilis descendit per misericordiam, et gratiam claram et manifestam, commendans in ipso homine quem tanta pre participibus suis caritate suscepit. Neque enim ipse uerbo Dei coniunctus, ut ipsa coniunctione unus Filius Dei et idem ipse  unus filius hominis fieret, precedentibus sue uoluntatis meritis, fecit.« Item: Mons in quo beneplacitum est Deo, etc.  Augustinus: »uerbum habitauit eum, scilicet hominem Christum usque in finem, quia personaliter unitus est ei in quo habitat omnis plenitudo diuinitatis corporaliter. Sic erat itaque uerbum in carne, ut uerbum etiam earo factum solum diceretur, id est homo uerbo in unam Christi personam copularetur.« Item Augustinus super Ioannem: »Primitie homo et homo, homo ad uitam et homo ad mortem. Homo ille non Deus, iste Deus et homo.« Item: Matri Sion dicit homo. Augustinus: »Ecce est quidam homo, id est Christus, qui dicit: Sion, id est Synagoga, est mater mea secundum  carnem. Et quis est homo ille? homo qui in ea natus est,« etc. Item Augustinus in homilia de Symbolo: »Hec fuit natura hominis qui factus est ex uirgine, que natura uirginis ex qua Christus formatus et natus est eiusdem est nature cum Patre secundum diuinitatem.«

Item Haimo: Quia predestinatus, etc.  »Non de uerbo loquitur hic Apostolus, sed de homine, qui non erat antequam factus esset.« Item Ioannes Chrysostomus: »Et adorent eum hominem qui passus est et mortuus. Non de Deo uerba ista dicuntur, sed de homine suscepto: adorent, inquam, omnes angeli Dei .«

Item in Euangelio Caiphas per Spiritum sanctum ait: Expedit ut unus homo moriatur pro populo, et  non tota gens pereat . Item ministri Phariseis responderunt: Nunquam locutus est homo sicut hic homo . Centurio etiam clamat: uere hic homo Filius Dei erat .

Si Christus secundum Apostolum est unus homo; si, secundum Augustinum, est alter duorum hominum, de quibus disputat Apostolus; si est homo alius a primo Adam; si est quidam homo qui dicit, Sion est mater mea; si, ut legitur in Euangelio, est unus homo qui moriturus erat pro populo, patet quia Christus est aliquis homo. Item omnes ille auctoritates quibus de Christo legitur hic homo, iste homo, ille homo, uel aliquid huiusmodi, si Christus nec fuit, nec est, nec erat aliquis homo, incongrue sunt, et propter incompetentem  demonstrationem siue relationem, aut nullum, aut cassum faciunt intellectum, nisi forte dicant eo tropo dici de Christo, hic et ille homo, quo de idolo dicitur, hic et ille Deus; sed ibi non attenditur nature participatio, sed nuncupatio sola. Sicut ergo idolum solo nomine est Deus, ita et Christus solo nomine est homo. Absit! Ecce his et aliis infinitis auctoritatibus edocemur, quod Christus est aliquis homo. Idem firmis probari potest rationibus.



CAP. uI. Rationes quibus probatur quod Christus est aliquis homo.

Hominum enim alius est Christus, alius non est Christus, ergo et quidam homo non est Christus.  Item, Christus est unas aliquorum hominum, ergo est homo. Item, unus solus homo est Christus, et multi homines sunt; ergo unus hominum est Christus, quare aliquis homo est Christus. Item, in his locutionibus omnes declinauerunt, omnes in Adam peccauerunt, omnis homo mendax; in his, inquam, et similibus omnes catholici expositores Christum excipiunt; quod, si natura alius homo quam Christus excipiendus est, et Christus non est aliquis homo qui excipi debeat, nullus homo excipiendus est. Que ergo sic dicuntur sine omni exceptione uera sunt. Item, Christus est sanctissimus hominum, beatissimus hominum, hec et huiusmodi omnia falsa sunt, si Christus non est aliquis homo. Item, si quis est habens naturam humanam est  homo, et qui est aliquis habens naturam humanam est aliquis homo. Item, est aliquis animatus anima humana, ergo est aliquis homo. Item, aliquis est filius Abrahe, cui facte sunt repromissiones; Christus non est aliquis filius Abrahe; quare alii quam Christo facte sunt promissiones qui Christus non est. Item, nullus homo redemit nos, quia non alius redimere potuit, nec aliquis homo est uel fuit Christus qui nos redemit. Item, cum Christo crucifixi sunt duo latrones, sed duo illi homines cum Christo crucifixi sunt, et nullus alius homo tunc crucifixus est: ergo soli latrones tunc crucifixi sunt, absit! Quod si tunc alius homo crucifixus est, quis est iste alius homo, cum Christus non sit aliquis homo? Item, ubi duodecim apostoli erant  cum Domino, ibi erant duodecim homines, et non soli duodecim, quia Christus ibi erat; ergo si preter duodecim aliquis homo ibi erat, et hic erat Christus, aliquis homo erat Christus. Quod si non erat ibi aliquis homo preter duodecim, soli homines duodecim ibi erant. Item, Christus fuit aliquis uir, ergo fuit aliquis homo.

Sed forte qua ratione asserunt eum non fuisse aliquem hominem, istud etiam fateri cognoscuntur ipsum non fuisse aliquem infantem, aliquem puerum, aliquem iuuenem. Si enim, inquiunt, Christus fuit aliquis homo, cum nec ab eterno fuerit homo, in tempore factus est aliquis homo; sed si in tempore factus est aliquis homo, in tempore factus est aliquid. Concedant igitur simili ratione quod non  fuerit aliquis infans, quia si ex tempore cepit esse aliquid, quod ipsi absurdum, dicunt et impossibile. Nunquid ergo non beata uirgo non peperit aliquem infantem? Nunquid Simeon iustus Christum accipiens in ulnas suas non uidit, nec tenuit aliquem infantem? nunquid apostoli et alii uidentes et audientes Christum non uidebant, nec audiebant aliquem hominem? Miror autem quod non attendunt huius phantasmatis assertores quam modicum distent a Manicheis. Illi dogmatizauerunt: Christus uidebatur homo et non erat homo. Isti hoc dogmatizant, unde necesse habent confiteri: Christus uidebatur homo, et non erat aliquis homo. Nam si erat et uidebatur homo, uidebatur utique, sed  non erat aliquis homo; quare uidebatur homo, et non erat aliquis homo. Similiter uidebatur infans, et non erat aliquis infans; uidebatur puer, et non erat aliquis puer; uidebatur homo uiuus, et non erat aliquis homo qui uiueret; uisus est homo moriens, et non erat aliquis homo qui moreretur; uisus est postea homo resuscitatus a mortuis, et non erat aliquis homo resuscitatus a mortuis; uisus est homo ille ascendere ad celos, sed non erat aliquis homo qui in celum ascenderet. Et quia in huiusmodi errores incidunt, et qui negant Christum secundum humanitatem aliquid fuisse, nos huic falsitati contrariam ueritatem auctoritatibus et rationibus munitam esse demonstremus.



CAP. uII. Quod Christus secundum quod homo est aliquid.


Augustinus De Trinitate: »Caput Christi Deus, si Deus omnia simul tria hec intelliguntur, quomodo igitur caput est Deus, id est caput Christi est Trinitas, cum in Trinitate sit Christus? an quod Pater est cum Filio et Spiritu sancto, ei caput est quod solus est Filius? cum Patre enim et Spiritu sancto Filius est Deus, Filius autem solus est, homo factus est.« Item Augustinus in Ioannem: »Ipse est homo qui Deus, quia Deus factus est homo; sed factus quod non erat, non amittens quod erat.« Item: »Creator hominis homo esse dignatus est, factus est quod fecerat, ne periret quem fecerat.« Item: »Angelus ad Mariam uirginem: Quod nascetur ex te sanctum, uocabitur Filius Dei «  Item, super illum locum in Euangelio Ioannis: Nunc autem queritis me interficere hominem, etc. , legitur illud Augustini: »Non dicit ut poterat Dominum Abrahe, ne sit occasio calumnie, nec Filium Dei, sed quod uident, quem possunt accipere.« Item Augustinus: »Ne sileas a me, id est ne unitatem uerbi tui separes ab eo, quod homo ego sum.« Item Augustinus, super psalmum illum: Domine, refugium : »Incepit esse quod non erat; seruata substantiarum proprietate, quod creabile mansit creabile, quod increabile, increabile.« Item Augustinus De Trinitate: Nam si ego non abiero, aduocatus non ueniet ad uos . »Oportebat ergo ut auferretur ab oculis forma serui, qua intuentes, hoc solum esse Christum  putabant quod uidebant.« Item Augustinus De Trinitate: »Et quid tam grate suscipi posset, quam caro sacrificii nostri corpus effectum sacerdotis nostri? quoniam quatuor considerant in omni sacrificio, pro quibus offeratur, cui offeratur, a quo offeratur, quid offeratur. Idem ipse unus uerus mediator per sacrificium pacis reconciliauit nos Deo, unum maneret cum illo cui offerebatur, unum in se faceret pro quibus offerebat, uel ipse esset qui offerebat et quod offerebatur.« Item Augustinus super Ioannem: Noli me tangere : »Quid est hoc? hic solum me esse putas quod uides. Noli sic credere, id est noli me tangere.« Item Ambrosius: »Homo Christus quid est? id est quam magnum  quid et dignum. Per hoc quod memor es eius, faciendo eum immunem a peccato, aut, id est et filius hominis, scilicet idem ipse Christus homo de homine, ut Deus de Deo. Quid est? scilicet quam excellentissimum quid per hoc quod uisitas eum resuscitando.«



Epilogatio.

Ecce secundum humanitatem Filius est aliquid quod non est Pater, nec Spiritus sanctus. Et est quod non erat, et factus est quod fecerat. Et secundum eamdem naturam est hoc quod ex uirgine natum est, et quod Iudei uidebant et occidere poterant, et secundum quod homo erat, id est cui uerbum unitum erat. Et id quod creabile erat, et id quod offerebatur, id quod uidebatur, et magis quid  et dignum et quoddam excellentissimum. Quomodo ergo secundum quod homo, non erat aliquid? Ex his et aliis infinitis auctoritatibus elucescit, quod Christus secundum quod homo erat, et est aliquid; quod ut firmius sit et rationibus comprobetur.



Item alie rationes.

Christus secundum quod homo habet humanitatem, ergo secundum quod homo habet aliquam substantialem qualitatem, ergo secundum quod homo est aliquid. Item, Christus secundum humanitatem est homo, sed esse hominem est esse aliquid. Item, Christus secundum duas naturas esse gemine substantie, et secundum utramque naturam est alicuius substantie; ergo secundum utramque naturam est aliquid. Item, Christus secundum quod homo  est homousios, id est consubstantialis matri; ergo secundum quod homo habet aliquid substantiale commune cum matre; quare secundum quod homo est aliquid. Item, Christus secundum humanitatem est homo uel aliud, ergo secundum humanitatem est aliquid. Item, secundum quod homo est caput nostrum, ergo secundum quod homo est aliquid quod supra nos est. Item, secundum quod homo est pretium quo redempti sumus, ergo secundum quod homo est aliquod pretium, quare secundum quod homo est aliquid. Item, secundum quod homo est sacrificium quo expiati sumus, ergo secundum quod homo est aliquod sacrificium, quare secundum quod homo est aliquid. Item, Christus, Enoc et Elias sunt tres homines; ergo sunt tria, ergo  secundum quod homo est unus illorum trium; ergo secundum quod homo est unum aliquid. Item, Christus aut solo nomine est homo, aut nomine et re; si solo nomine est homo, non uere est homo; si re et nomine est, homo est. Item alia ratio: Substantia data secundum hanc naturam que omni homini conuenit, illa conuenit Christo; non autem illa est substantialis diffinitio que conuertitur cum definito, quod si secundum, quod homo suscepit aliquam substantialem diffinitionem, secundum quod homo habet aliqua substantialia; quare secundum quod homo est aliquid. Item, si humanitas conuenit homini illi non substantialiter, nobis uero substantialiter, non propter humanitatem est eiusdem nature  nobiscum uel eiusdem substantie. Sicut enim ignis subtantialiter calidus et aqua accidentaliter calida, non sunt eiusdem nature uel susbtantie; ita nec nos qui substantialiter homines sumus, cum illo sumus unius nature uel substantie, qui non est substantialiter homo, sed uel accidentaliter, uel nec accidentaliter nec substantialiter. Quod si substantialiter est homo, et hoc predicabile homo non in quale, sed in quid habeat predicari; secundum quod homo est aliquid.

Item, aliqua accidentia erant in homine Christo, ergo Christo erant aliqua in quibus erant illa accidentia; sed non erant aliqua in quibus essent, ergo aliquid in quo erant illa accidentia. Item, pueritia Christi fuit in aliquo subiecto, si ergo secundum  humanitatem fuit illud subiectum, Christus secundum humanitatem fuit aliquid; quod si corpus et anima fuit illud subiectum, corpus uel anima fuit puer uel puella; quare corpus uel anima fuit aliquis homo uel aliqua femina. Item, si Christus secundum quod homo non erat aliquid, crucifixio et tristitia Christi non fuit in aliquo subiecto; quare corpus tantum crucifigebatur, anima sola tristabatur; nec ex duobus illis aliquid constabat quod crucifigeretur et tristaretur, nec aliud aliquid ibi crucifigebatur et tristabatur; ergo nichil ibi tristabatur et crucifigebatur. Hac ratione Christo nichil fuit quod sederet, et aliquid sciret; nec fuit aliquid quod uerba proferret, et ea intelligeret; nec fuit aliquid quod moreretur, et ideo frueretur; quare  sedere, proferre, mori, hec corporis sunt: scire, intelligere, frui, anime sunt; Christus uero nec illa duo, nec aliquod compositum ex illis erat, nec aliquid omnino cui illa conuenirent. Rursum in hac assertione sua parum distant a Manicheis. Illi dicebant: Christus uidebatur homo et non erat homo; uidebatur crucifigi, et non crucifigebatur; uidebatur mori, et non moriebatur. Isti dicunt: Christus uidebatur homo, et non erat aliquid quod uidebatur, Christus loquebatur, et non erat aliquid quod loquebatur; crucifigebatur, et non erat aliquid quod crucifigebatur. Item, post resurrectionem apostoli uiderunt Christum et non uiderunt aliquid quod erat Christus; credebant se uidere et audire Christum, sed non uidebant, nec audiebant aliquid quod  esset Christus. Quando etiam uidentibus apostolis Christus ascendit in altum, nichil quod esset Christus ascendit in altum. Diuina enim substantia que sola, ut asserunt, Christus est, localiter ascendere et descendere non potest. Quia uero condiscipuli mei et alii innumerabiles negant Christum essentialiter siue substantialiter esse hominem, illud hoc loco demonstretur. Et que contra dici solent dissoluantur.



CAP. uIII. Rationes quibus probatur quod Christus essentialiter et substantialiter est homo.

Si Christus solo habitu est homo, id est quod habet hominem ut indumentum; et, si quia sit aliquid quod sit homo, non sunt hec uera, Deus  est homo, et homo Deus est; Deus factus est homo, et homo factus est Deus. Si enim Deus habet tantummodo hominem, et non est aliquid quod sit homo, Deus non est homo. Et si tantummodo habens hominem est Deus, et non aliquid quod essentialiter sit homo, est Deus; homo non est Deus. Item, si Deus factus est homo et homo factus est Deus, cum nec prius nec posterius factus sit, Deus homo, qua homo, factus est quando Deus factus est homo. Homo factus est Deus, sed hoc stare non potest, si uera sit traditio illorum contra quos sermo est. Non enim quando Deus factus est homo, id est habens naturam humanam, uel ipse, uel alius humanam naturam habens factus est Deus. Sicut enim homo hodie fit tunicatus, nec tamen tunicatus  fit homo; ita secundum quod illi sentiunt, dicendum esset, quod tunc Deus factus homo, sed non homo factus est Deus, id est proprie Deus habens humanam naturam factus est Deus ens homo. Quod si uerum dicerent, in huiusmodi uiolentis et ridiculis expositionibus non laborarent. Item, si ideo dicitur Christus siue Deus assumpsisse hominem in unitate persone, quia manens una eademque persona que prius fuerat, accepit sibi tanquam indumentum carnem et animam, que prius non habuerat, ita tamen ut nec duo illa, nec aliquid fieret illa persona, eadem ratione dici potest quod sic assumpsit columbam in unitate persone; nam et ipse Spiritus sanctus, assumpta columba in qua appareret, mansit una et eadem persona que prius  fuerat. Hac etiam ratione dicendum de angelis quoties apparuerint in corporibus undecunque assumptis, quia corpora illa assumpserunt in unitatem persone. Quod si dixerint naturam assumptam a Christo esse naturam Christi, sed naturam a Spiritu sancto, siue ab angelo non ita assumi, ut sit natura Dei assumentis uel angeli: sciant hoc ideo esse, quia homo assumptus cum Deo assumente una est persona, cuiusmodi unio inter Spiritum sanctum et columbam fieri non posset, nisi Spiritus sanctus uere columba, et ipsa columba uere Spiritus sanctus fieret. Et similiter de angelo et de assumpta creatura sentiendum. Item, si corpus Christi sub specie panis essentialiter corpus Christi est, quanto fortius ipse Christus in propria specie  essentialiter homo est; et utique quia species illa in altari tantummodo ut uelamen est, ideo non est species illius nature cuius est ipsum corpus, nec corpus illius nature cuius est illa species; quare similiter et Deus, si habet hominem tantummodo ut uelamen, tamen ut homo est illius nature cuius est Deus; nec e conuerso: quod, si Christus essentialiter est homo, cum omnis homo, qui uere et proprie dicitur homo, sit substantialiter homo, et Christus substantialiter est homo, aut non uere et proprie dicitur homo. Sed, ut dicunt, Christus non uere et proprie dicitur homo; solo enim habitu et non essentia dicitur homo, quod ut puro iam probatum est, et adhuc amplius per sequentia probabitur. Item, Christus secundum naturam humanam  substantialis est matri, et natura humana substantialiter matri conuenit; ergo et Christo. Item, si Christus non habet humanitatem tanquam sibi substantialem, sicut habet beata uirgo, Christus secundum humanitatem cum beata uirgine non est eiusdem substantie uel nature. Ille enim habet solummodo tanquam uestimentum, illa habet tanquam substantialem formam siue naturam. Item, nichil est substantiale beate uirgini quod sit substantiale Christo, ergo non est filius homousios matri, ergo filius et mater non sunt eiusdem nature uel substantie. Quod si auctores efflagitant, audiant illud Hieronymi in sermone Cogitis me: »Unus idemque manens Filius unigenitus inseparatus  in utrisque naturis conspicitur, et que sunt utriusque substantie naturaliter operabatur secundum unicuique insitam essentialem qualitatem.« Si Christus habuerit essentialem qualitatem humane substantie uel nature, generaliter fuit homo. Dionysius uera ad Timotheum episcopum de mytica theologia ait: »Superessentialis iehsu humanis naturalibus ueritatibus essentia factus.« Augustinus in libro De fide ad Petrum: »Qui essentialiter conceptus est natus de uirgine.« Item, Grecum illud et authenticum nomen homousios manifeste declarat quod Christus essentialiter sit homo, cum dicitur a catholicis homousios, id est essentialis, siue unius substantie, id est nature cum matre. Quod si Christus non est essentialiter et substantialiter homo,  nec secundum quod homo est animal, nec corpus, nec substantia. Quod Christus secundum quod homo substantia sit, quod sit corpus, quod sit animal, sequentia declarabunt. Contra hec uero quod Christum essentialiter et substantialiter hominem dicimus, multifariam disputatur.



CAP. IX. Que contra obiici possunt et solent.

Substantiale est Christo esse hominem; ergo destructo homine destruitur Christus. Quod, si a nobis simile expetitur, respondemus, natura humana natura est Christi, ergo et ea destructa destruitur Christus. Non sequitur. Solus enim iehsu est gigas gemine substantie gemineque nature, et ideo sicut antequam mundus fieret et sine natura assumpta exstitit, ita etiam hodie sine ea existere  posset, ac non tota Trinitas destructa qualis creatura existeret. Similiter et in omnibus illis que ei secundum quod homo substantialia sunt, destructis nichilominus existeret, aut non existentibus quibusdam creaturis Deus esse desineret. Hoc autem uidetur dicere contra illud argumentum. Non uidetur secundum quid genus participari, nam non est homo secundum quid animal, neque grammatica secundum quid est disciplina, et alibi secundum quid et non simpliciter inesse in solo accidente contigit: unde non uidetur dicendum quod aliquid sit substantiale Christo secundum humanam naturam, nisi simpliciter sit substantiale. Sed si simpliciter est substantiale, destructum destruit.

Ad quod dicimus quod stultam facit Deus sapientiam  huius mundi . Hec enim omnia philosophica: Si uirgo est, nunquam peperit: si cecus semel factus est, nunquam postea uidet; si Deus est, non est homo; si est uisibilis, non est inuisibilis: si est eternus, non est temporalis, et huiusmodi infinita, que philosophis uidebantur uerissima, catholicis omnibus constat esse falsissima. Habeant ergo philosophorum documenta locum suum in his que secundum naturam se habent, non in his que contra naturam mirabiliter fiunt et facta sunt.



Alie obiectiones.

Item obiici potest: Hec species homo est substantialis Christo secundum quod homo, et non  sunt paria: ergo est aliquid quod est superius Christo. Sed si hec species siue aliquid aliud uniuersale est superius Christo, aut non omnia uniuersalia sunt creature, aut aliqua creatura est aliquid superius Christo. Item: Si aliquod predicabile est superius Christo, aliquid quod non est Deus hoc Deo personaliter unitum est superius Christo. Simile: Hec predicabilia anima et corpus sunt superiora anima et corpore Christi; ergo aut hec predicabilia non sunt creature, aut alique creature sunt aliqua superiora anima et corpore Christi. Aliud simile: Si hec uniuersalia sunt superiora corpore et anima Christi, aliqua que non sunt Christus nec personaliter unita, sunt superiora anima et corpore Christi.

 Possem hic nominum distinguere equiuocationem. Dicitur enim superius uel inferius loco, ordine et dignitate, et forte aliis modis. Ordine quidem siue descendendi a generalissimis usque ad indiuidua, siue ascendendi ab indiuiduis ad generalissima. Superius est hoc predicabile homo quolibet suo singulari, non loco, sed dignitate. Sed istud potius existimo et dico quoties de Christo uel de qualibet persona in Trinitate, siue de ipsa diuina essentia, quoties etiam de sacramentis et de articulis fidei disputatur, his que logicorum propria omnia sunt supersedendum; aut si aliquando, ne penitus absint, admittuntur, sicut perstrepere uelint, statim eliminentur, tum quia regulariter maiestatibus uerba non competunt, que naturale indumentum rationis  non transcendunt, tum etiam quia plerique logice professores molesti sunt interpretes uerborum et aucupes syllogismorum. Aque uero Siles fluunt cum silentio , et in domo Domini non est auditus malleus, neque securis audita .

Preterea illud obiicitur Ioannis Damasceni: »Cum unam hominum naturam dicimus, sciendum est quod non considerantes ad anime et corporis rationem hec dicimus; impossibile enim est unius nature dicere corpus et animam ad inuicem corporata, sed quia plurime persone hominum sunt, omnes autem eamdem suscipiunt rationem nature, omnes enim ex anima et corpore compositi sunt, et omnes naturam anime participant et substantiam corporis possident, communem speciem  plurimarum et differentium personarum, unam naturam dicimus uniuscuiusque scilicet persone duas naturas scilicet habentis, et in duabus perfecte naturis existentis, scilicet anime et corporis. In Domino autem Iesu Christo non est communem accipere speciem; non enim factus est, non est, nec aliquando fiet alius, sed Christus ex diuinitate et humanitate, in deitate et humanitate Deus perfectus est, idem et homo perfectus.«

Hic Ioannem Damascenum idem dicere et sentire putant, quod Christo non conuenit hec species homo: unde confidentius dicunt quod non erat substantialiter homo, non aliquid secundum quod homo. Sed si diligentius totam seriem auctoritatis  huius inspicerent, hoc solum hic doceri liquido comperirent, quod sicut omnis species siue una natura est in omnibus et in singulis hominibus, eo quod homines etiam singuli in duabus perfecte naturis existunt, anime scilicet et corporis: non ita est in Christo communem speciem siue unam naturam accipere, sed quia ex diuinitate consistit et humanitate; unde subdit, neque enim factus est, etc., quibus non bene ostendit quod Christus est Deus et homo, non esse commune ei cum aliis. Alioquin si hoc dicere et probare uoluit quod hec species homo non conuenit Christo, hac ratione qua illud probat, probari similiter posset quod diuinitas non conuenit Christo. Sicut enim non est tantum homo, ita nec est tantum Deus, sed perfectus  nomo et perfectus Deus. uidetur autem potius contra hereticos disputare, qui dicebant esse unam speciem siue naturam in Christo ex duabus composita. Unde idem Ioannes: »Inconuerse et inalterabiliter unite sunt ad inuicem nature, neque diuina distante a propria simplicitate, neque humana, aut conuersa in diuinitatis naturam, aut in non existentiam diuisa, neque ex duabus una facta composita natura. Composita enim natura neutri earum ex quibus componitur naturis homousia, id est consubstantialis esse potest, ex altero perficiens alterum, ut corpus ex quatuor elementis compositum non ignis nominatur, nec terra, nec er, nec aqua, nec horum alicui homousion dicitur. Si ergo, secundum hereticos, Christus unius composite nature  post unionem exstitit, ex simplici natura conuersus est in compositam, et neque Patri simplicis nature existenti, neque matri est homousios, neque Deus, neque homo denominabitur, sed Christus solum; et erit hec natura scilicet Christus, non persone ipsius natura, sed unius secundum eos composite nature. Nos autem Christum non unius composite nature dogmatizamus, et hec natura, scilicet Christus, persone dicimus non monotropos, id est uno modo dictum, sed duarum naturarum esse significatum, scilicet deitatis et humanitatis. Ex deitate autem et humanitate Deum perfectum et hominem perfectum eumdem esse et dici ex duabus et in duabus naturis confitemur.« Ecce hic plane ostendit, quod hec natura Christus non significat  unam compositam naturam, sed duas naturas et unam personam duarum naturarum.

Unde supra dixit: In Domino Iesu Christo non est communem speciem accipere, scilicet unam compositam naturam ex deitate et humanitate. Aut forte ideo dixit: In Christo non est communem speciem accipere: species enim est totum esse indiuiduorum et commune omnibus suis indiuiduis. Hec uero species homo non est totum esse Christi, quia Deus est et homo, quod non est ei commune cum aliis. Non enim factus est, etc. Betius uero contra Eutychen et Nestorium duas naturas in Christo, duas dicit esse specificas differentias, ac si diceret substantiales. Nec enim Deus species  est, nec diuinitas specifica differentia, nec etiam propria differentia cum sit substantia. Humanitas uero multo rectius specifica differentia, siue substantialis qualitas, qua substantia dici potest. Quod tamen illi asserunt, qui humanitatem in Christo non naturam uel proprietatem que sit ei communis cum aliis hominibus, sed uel animam, uel carnem, uel hec duo simul intelligunt. Sed de his suo loco disputabitur. Ecce Betius specificam differentiam, scilicet diuinitatem dicit conuenire Christo; quod si specifica differentia ei conuenit, et ipsa species eidem conuenit. Quoniam itaque omnia que proposite ueritati repugnare uidentur, facillime dissoluuntur, confidenter asserendum est quod Christus essentialiter et substantialiter est homo, sicut essentialiter  et substantialiter est Deus; et ita secundum quod Deus est aliquid, et secundum quod homo est aliquid. Quod autem secundum has duas naturas sit aliud et aliud, sacris auctoritatibus et solidissimis fundamentis innitur.



CAP. X. Quod Christus est aliud et aliud.

Augustinus super Ioannem: »Aliud est uerbum Dei, aliud homo; sed uerbum caro factum est, id est homo. Non itaque alia uerbi, alia hominis persona, quoniam uterque Christus et una persona.« Idem ad Felicianum: »Aliud Dei Filius, aliud hominis filius, sed non alius.« Item: »Dei Filius aliud de Patre, aliud de matre.« Item Leo papa: »Christus etsi unum manet ab eternitate, aliud tamen cepit esse in tempore; que tamen in unitate  conueniunt, nec separationem possunt habere, nec finem.« Item Augustinus De Trinitate: »Forma Dei accepit formam serui, uterque Deus, uterque homo; sed uterque Deus propter accipientem Deum, uterque homo propter acceptum hominem.« Idem in libro De Trinitate: »Cum legitur caro uerbum factum , intelligo uerum Dei Filium, in carne agnosco uerum hominis filium, uterque simul unam personam Deum et hominem ineffabilis gratie largitate coniunctam.« Idem super Ioannem: »Utrumque nouimus in Christo, et unde equalis est Patri, et unde illo maior est Pater. Illud uerbum est, illud caro; illud Deus est, illud homo; et unus est Christus Deus et homo.« Idem super Ioannem: Qui credit in me, etc. . »Quia  homo apparebat, Deus in homine latebat, ne putarent eum hoc tantum esse quod uidebant. uult se credi talem tantum, qualis et quantus est Pater.« Idem super psalmum illum: Exaltabo te, Domine, quoniam suscepisti me , »Christus nec Deus tantum, nec homo est, sicut diuersi heretici dogmatizauerunt, sed uerus Deus, et uerus homo; non duo tamen, sed unus est Christus.« Item Augustinus in Enchiridion: »Christus iehsu Deus de Deo est, homo autem est natus de Spiritu sancto ex Maria uirgine; utraque substantia, diuina scilicet et humana, Filius unicus Dei Patris omnipotentis, ex quo procedit uterque unus; sed aliud propter uerbum, aliud propter hominem, non duo  filii Deus et homo, sed unus Dei Filius, Deus sine initio, homo a certo initio.« Idem super Ioannem: »Agnoscamus geminam substantiam Christi, diuinam scilicet, qua equalis est Patri, et humanam qua maior est Pater; utrumque autem simul non duo, sed unus est Christus.« Idem in libro De fide ad Petrum: »Firmissime tene et nullatenus dubites, Dei uerbum quod caro factum est, duas naturas inconfusibiliter permanere; unam diuinam, quam habet cum Patre communem; alteram humanam secundum quam dicit: Pater maior me est .« Item in libro De Trinitate: »Cum Filius sit Deus et homo, alia substantia Deus, alia homo. Idem super Ioannem: Anima et corpus due res sunt, sed unus est homo; uerbum et homo due  res sunt, sed unus Christus.« Item Betius contra Eutychen et Nestorium: »Si hominem Christum intelligas, idem est Deus atque homo, quoniam natura Deus est, homo assumptione, suntque in eo gemina natura, gemina substantia, quoniam homo et Deus una persona est, quoniam idem homo atque Deus.« Sed hic insurgunt qui contra nos sunt, quia dicit Betius: »Deus est Deus natura, homo assumptione,« ac si dictum sit, quod Christus sit natura Deus, homo uero non natura, sed assumptione, quod non est uerum. Ideo ita distinxit Betius quod Deus est natura, et non ex assumptione, homo uero ita est natura quod assumptione. Sicut dicitur Deus est Deus natura, Saluator est gratia, quia quod Deus est, hoc est solius nature; quod Saluator,  hoc est nature ita quod gratie. Si respondeant ipsi: Quomodo homo Christus homo est ex natura, Deus est autem ex assumptione? Non homo Christus, id est Christus habens hominem est habens hominem ex natura et Deus ex assumptione; imo potius est Deus ex natura, homo ex assumptione. Quanto igitur uerius est quod nos cum Betio sentimus, quia homo ille homo est ex natura sua, sed Deus ex assumptione, id est quia a Deo in unitatem persone assumptus est, et idem ipse Deus est; Deus est ex propria natura, sed homo ex assumptione, id est quia hominem assumpsit. Assumptio autem non excludit naturam, sed modum insinuat habendi naturam; qui per naturam eternam Deus est, per naturam ex tempore assumptam homo est.  Ex premissis liquido demonstratur quod Christus est aliud et aliud, et quod alia est et alia substantia: unde patet quod secundum quod homo est aliquid, et secundum quod Deus est aliud. Similiter secundum quod homo est aliqua substantia, et secundum quod Deus est alia substantia. Alioquin si Christus non est aliud et aliud, Christus non est Deus et homo. Si enim Christus est Deus et non aliud, Christus est tantum Deus; item, si Christus est homo et non aliud, Christus est tantum homo; ergo si Christus est Deus et non aliud, uel homo et non aliud, Christus non est Deus et homo. Si Christus est Deus et homo, ergo Christus est Deus et aliud, et homo est et aliud; quare Christus est aliud  et aliud.



CAP. XI. Quedam que his uidentur contraria.

Augustinus in Enchiridion: »Que bona uoluntas et que bona opera precesserunt, quibus mereretur ille homo fieri una persona cum Deo? Nunquid antea fuit homo, et hoc ei singulare beneficium prestitum est, ut singulariter promereretur Deum? Nempe ex quo homo esse cepit, non aliud cepit esse homo quam Dei Filius, et hoc unicus, et propterea Dei uerbum; quia ab illo suscepta caro facta est utique Deus, aut quemadmodum est una persona quilibet homo, anima scilicet rationalis et caro: ita sit Christus una persona Deus et homo?« Item Hilarius in libro De Trinitate: »Quero an filius hominis idem sit et Filius Dei, et cur alius  non sit Filius hominis, et aliud Filius Dei, uerbum caro factum. Et eum qui Filius Dei est, ipse et hominis sit filius, requiro quis in hoc filio hominis, qui et Filius Dei est, glorificatus sit.« Hoc autem absque priuilegio ita solui posse coniicimus, ut sicut Augustinus de personis dicit tria pro tres; ita et hic aliud ponatur pro alius, quod patet in prosecutione. Augustinus etiam ita concludit sententiam: »Una persona Deus et homo,« non dicit una substantia uel una natura. Similiter accipitur illud Hilarii, uel quia non dicit Hilarius simpliciter, cum aliud non sit filius hominis, neque aliud Filius Dei, sed mox addit: »uerbum caro factum.« Non negat quin aliud sit filius hominis, aliud sit Filius Dei, sed dicit quod non aliud homo Christus, aliud Deus  homo. Cum enim dicitur aliud Deus, aliud homo, differentia naturarum ostenditur, cum uero dicitur Deus homo, siue uerbum caro, ita persone unitas exprimitur, ut utraque natura designetur; unde non est dicendum aliud filius hominis, aliud Filius Dei uerbum caro, ne preter diuinam et humanam tertia natura intelligatur in Christo. uel ideo dicitur, non est aliud Filius Dei, aliud Filius Dei hominis; quia nichil est Filius Dei quod non sit filius hominis; nec e conuerso, licet Filius Dei sit unum et aliud, et filius hominis sit unum et aliud. Sicut non est alterius nature Filius Dei quam filius hominis; cum tamen et filius hominis et Filius Dei sit unius et alterius nature. Quod uero dicitur alibi: Aliud est  Filius Dei, aliud filius hominis, ita accipiendum est: aliud Filius Dei secundum quod Filius Dei, aliud est filius hominis secundum quod filius hominis, non quod aliquid sit Filius Dei quod non sit filius hominis, uel e conuerso. uel ita: Aliud est Filius Dei, aliud est filius hominis, id est alia est hec natura, alia est illa. Sepe enim essentialia pro personalibus et personalia pro essentialibus posita reperiuntur.

Item Hieronymus in epistola illa: Cogitis me, o Paula et Eustochium, ait: »Altitudinem tanti mysterii diligenter intelligere et uidere non potuerunt, qui autem duos filios, certe aut aliud Christum quam Dei Filium estimauere.« Hic uidetur Hieronymus cum illis sentire qui dixerunt, quod Christus nichil aliud est quam Deus, nichil aliud  quam Dei Filius, et ita non est Christus aliud et aliud. Possumus et hic dicere quod genus pro genere posuit; unde et quidam libri planius alium non aliud, uel quia hec auctoritas duas hereses percutit: unam illorum qui dicunt duas personas uelut duas naturas esse in Christo, et ideo asserunt dios esse filios, alium Dei Filium, alium hominis filium, alteram illorum qui Christum tantum creaturam credunt esse. Illud sic intelligendum uidetur. Alud Christum quam Dei Filium existimauere. Aliud omnino quam Dei Filium, id est disparatum, sed hoc solummodo quod non est Dei Filius; creaturam enim tantum et non Dei Filium putauerunt; contra quos illud peruulgatum est, Filius a Patre solo est, non factus, nec creatus, sed genitus. Item  in eadem epistola: »Sitiuit Deus ac potauit in utero uirginis sine sui corruptione misceri atque uniri, ut unus esset Christus Deus et homo; ut una; esset persona, unaque substantia;« ubi notandum quod multi hodie corrupte legunt pro subsistentia substantia, cum ipse Hieronymus sic accipiat substantiam sicut Greci hypostasim; substantiam uero siue essentiam, sicut illi usiam, quod ex ipsa lectione totius epistole cuilibet legenti manifestum est. uerumtamen si quis librorum multitudini credendum existimat quod Hieronymus ita scripserit, una persona unaque substantia, substantiam pro subsistentia, id est pro persona, secundum Greci sermonis idioma, incunctanter accipiat; unde Augustinus in quinto libro De Trinitate: »Plerique  nostrorum, qui Greco tractant eloquio, dicere consueuerunt mian usian tres hypostases, quod est Latine unam essentiam tres substantias. Sed quia nostra loquendi consuetudo iam obtinuit, ut hoc intelligatur cum dicimus essentiam quod intelligitur cum dicimus substantiam, non audemus dicere unam essentiam et tres substantias, sed unam essentiam, uel substantiam, tres autem personas.« Item in uII: »Loquendi causa de ineffabilibus ut fari aliquo modo possemus, dictum est a Grecis una essentia et tres substantie, id est una usia, tres hypostases. Aliter enim Greci accipiunt substantiam quam Latini. A Latinis enim dictum est una essentia uel substantia, tres persone. Quia non  aliter in sermone nostro, id est Latino, essentia quam substantia solet intelligi. Quod si Hieronymus unam solam in Christo substantiam assereret, id est naturam siue essentiam, non modo aliis catholicis, sed et sibi contrarius esset. Ait enim in Expositione fidei Catholice: »Sic confitemur in Christo unam Filii esse personam, ut dicamus duas perfectas et integras esse substantias, id est Deitatis et humanitatis, que ex anima continetur et corpore.« Cui auctoritati miror magistrum Petrum Lombardum istud subscripsisse.

Ecce hic aperte ostendit humanitatis nomine animam et corpus intelligi. Errant igitur qui nomine humanitatis non substantiam, sed proprietatem quamdam, a qua homo nominatur significari  contendunt. Hoc uero, si Hieronymus sentiret, non duas diceret, sed tres substantias. Humanitatis enim quam dixit ex anima contineri et corpore, si non esset aliqua natura, id est substantialis proprietas, sed substantia, uel corpus est, uel anima, cum ex his, ut aiunt, in Christo aliquid constare non possit, sed nec corpus, nec anima ex corpore continetur et anima; unde dicimus hanc auctoritatem potius intelligendam sic: Confitemur in Christo unam Filii esse personam, ut dicamus duas perfectas et integras esse substantias, id est deitatis et humanitatis, hoc est Dei et hominis, qui homo ex anima continetur et corpore. uel aliter duas substantias, id est duas naturas, id est deitatis et humanitatis intransitiue, id est que sunt deitas et  humanitas: que humanitas continetur ex anima et corpore, id est ex natura anime et ex natura corporis; humanitas enim est natura composita ex natura corporis et ex natura anime. Que est autem illa substantia, quam magister Petrus dicit numanitatis nomine significari? qua enim ratione animam magis quam corpus, aut corpus magis quam animam significat? Quare humanitas Christi non est aliquid, sed aliqua? Item, cum dicitur, humanitas Christi est anima, humanitas Christi est corpus, humanitas Christi est corpus et anima: idem est corpus quod anima, et idem est corpus quod corpus et anima. Sed he locutiones uere sunt, et in eis idem supponitur. Et idem est anima quod corpus et anima. Sed humanitas Christi est  unum numero; ergo, si ipsa est anima, non est corpus; et, si ipsa est corpus, non est anima. Item, humanitas Christi est sola una substantia, ergo ipsa non est anima et corpus; quod si aliud hic subditur, humanitas Christi est corpus, aliud hic humanitas Christi est anima, et non est una humanitas, nec unum aliquid quod sit corpus Christi et anima, uel ex illis constans, potius dicendum esset Christus trium naturarum quam duarum, tres enim sunt nature: natura diuina, natura anime, natura corporis, et dicendus esset trine substantie potius quam gemine. Errant ergo potius qui nomine humanitatis substantialem proprietatem a qua homo nominatur, significari negant; sed sicut prediximus, uel in scriptis suis uel in disputationibus  asseruisse magister Petrus credebatur, postea nobis non asserenda, sed studiosius disserenda reliquit uel discutienda. Est ergo Christus aliud et aliud, et alia et alia substantia, alioquin si tantum esset diuina substantia, non esset animalis nec corpus.



CAP. XII. Auctoritates quibus probatur quod Christus est animal et corpus.

Quod autem Christus sit animal dicit Beda super Marcum: Aliud non manufactum edificabo . »Dominus dixit: Suscitabo uiuum animal, significans et spirans templum.« Item, quod sit corpus, id est corporea substantia, dicit Hieronymus super alium locum in Euangelio Matthei: Et  descendens Petrus de nauicula, etc. . »Ecce Petrus super aquas ambulat. Ne ergo dubites Christum unum corpus esse, etsi super aquas ambulat.« Item, tristitiam sic assumpsit quomodo et carnem Christus uoluntate non necessitate; fuit enim tristis, ut Euangelium dicit. Si enim tristis non fuit, cum Euangelium dicat: Tristis est anima usque ad mortem ; ergo quando dicit: Dormiuit iehsu , non dormiuit; uel cum dicitur manducasse , non manducauit. Et ita nichil sanum relinquitur, ut etiam dicatur quia corpus non erat Christus. Item super Lucam: Corpus Christi granum sinapis , quia accipiens Ioseph in horto sepeliuit, quod postea in resurrectione et ascensione creuit, expandit ramos  predicatores scilicet per totum mundum mittens Hic autem corpus Christi non uidetur accipiendum de parte hominis, que cum anima constituit hominem. Illa enim non misit predicatores, sed illud totum, illa scilicet corporea substantia que est quoddam totum suum compositum, quod est Christus. Nemo autem sanctis doctoribus insultet propter illud documentum Aristotelis: Latent autem quandoque totum in partes ponentes, ut animal corpus sensibile. Nullo enim modo pars de toto predicatur; quare non erit corpus genus animalis, eo quod pars est. Hic enim garriunt multi quod nullus homo sit corpus, ac si melius ista intelligant quam Porphyrius et Betius et alii omnes siue interpretes Aristotelis, siue expositores nec attendunt  quod corpus multipliciter accipitur. Aliquando enim significat quamdam continuam quantitatem, aliquando idem quod corporea substantia, aliquando partem animalis, que cum anima constituit animal, aliquando cadauer, aliquando collectionem quamdam, ut, cum dicitur: populus est unum corpus. Contra illos loquitur Aristoteles qui partem animalis dicebant genus animalis. Fuerunt qui dicerent quod animal nichil aliud esset quam corpus animalis. Alii uero dicebant quod animal nichil aliud esset quam anima animalis; unde usquecunque non est quis, cui erat contraria sententia corpus cuiusque hoc est . . . utique, sicut ab eruditis accepimus, apud Grecos manifestum est quod in illa definitione corpus sensibile, prout eam reprehendit  Aristoteles, in uno uocabulo non solum omnium corporum, sed pars animalis intelligenda sit. Quod uero Christus secundum humanitatem sit quoddam totum, tam auctoritatibus quam rationibus probatur.



CAP. XIII. Quod Christus sit aliquid totum siue compositum.

Augustinus super Ioannem: »Dominus iehsu Christus totum quod uidebatur, et tenebatur, et crucifigebatur. Num totum hoc ipse est? Ipse est quidem, sed non totus. Illud quod uiderunt Iudei, non hoc totus Christus. Et quid est? In principio erat uerbum .« Idem in eodem: »Quia homo constat ex carne et anima, totus autem homo  in Christo; non enim partem deteriorem suscepisset, et partem meliorem deseruisset. Pars quippe hominis melior est anima, quam corpus. Quia ergo totus homo in Christo, quid est Christus, inquam? uerbum et homo. Quid uerbum et homo? uerbum, anima et caro?« Item, Ioannes Chrysostomus: »Quia ergo pueri communicauerunt carni et sanguini, et ipse similiter participauit eisdem, id est pueris, quia factus est puer constans ex carne et anima.« Item Augustinus super Ioannem: »uerbum caro factum est, id est Deus homo factus est in anima rationali et carne. Usus namque Scriptura est aliquando per solam animam totum significare hominem, aliquando per solam carnem. Per solam animam, ut: Descendit Iacob in Aegyptum in LXX  animabus , per solam carnem, ut Isaias : Et uidebit caro salutare Dei. Sic ergo dictum est, uerbum caro factum est, quasi diceretur Deus homo factus est.« Idem: Accedit homo ad Deum et fit una persona, ut non sit semideus, quasi ex parte Dei Deus, et ex parte hominis homo, sed totus Deus et totus homo.« Item Hilarius: »Homini acquirebatur ut Deus esset, nunquid diuinitati eius? nunquid anime uel carni? non utique, sed homini constanti ex utroque.« Idem: »Christum non ambigimus esse Deum uerbum, neque rursum filium hominis ex anima et corpore constitisse ignoramus.« Hieronymus in Expositione catholice fidei: »Sed confitemur in Christo unam Filii esse personam, ut dicamus duas perfectas et  integras esse substantias, id est deitatis et humanitatis, que ex anima continetur et corpore.« Item Anastasius [l. Athanasius]: »Maledictus qui totum hominem quem assumpsit Dei Filius, denuo assumptum et liberatum tertia die a mortuis resurrexisse non confitetur. Fiat, fiat.« Idem: »Perfectus Deus, perfectus homo ex anima rationali et humana carne subsistens.«



CAP. XIu: Rationes quibus idem probatur.

Christus habet corpus humanum, illud constat ex partibus suis; ergo ille partes sunt partes Christi, uel alicuius quod est Christus. Item, Christus habet membra humana, caput, brachia, etc.; illa sunt membra Christi, ergo sunt partes Christi. Item, cum Christus sit homo, aut est homo habens  partes, aut non habens; si nullas habet partes, cum naturale sit homini habere partes, Christus caret partibus; si caret omnibus partibus hominis, caret corpore et anima, quod absit! Item, aliqua est statura Christi, que non est, nec esse potest rei simplicis; ergo Christus est aliqua res composita. Item, Christus maior est secundum tres dimensiones corporis aliquo composito; ergo aut aliquod simplex secundum has tres dimensiones maius est aliquo composito, aut Christus est aliquod compositum. Item, si Christus sine incremento membrorum suorum non creuit, sine incremento partium suarum non creuit; ergo aliqua pars eius creuit, ergo erat aliquod totum, siue aliquod compositum,  Mira autem hebetudo hominum qui non attendunt, quod non aliquis, non digitus hominis possit esse, quin sit aliquod compositum; quanto minus totus homo et integer potest esse, quin sit aliquod compositum: nec nos preterit Christum aliter dici totum siue compositum.



CAP. Xu. Rationes ad idem.

Augustinus in libro Sententiarum Prosperi: »Christi persona constat et conficitur ex Deo et homine, cum ipse Christus unus sit Deus et uerus sit homo.« Idem in libro De Trinitate: »Ex utraque substantia diuinitatis et humanitatis unus atque idem est Deus, Dei et hominis Filius iehsu Christus, ut Deus uerus, ita et homo uerus.« Item: »Sic Deo coniungi potuit humana natura, ut ex  duabus substantiis fieret una persona; atque per hoc constat ex tribus, Deo, anima et carne.« Item Ioannes Damascenus: »In Domino nostro Iesu Christo duas naturas cognoscimus, unam autem hypostasim, ex utraque compositam. Incarnatus est ergo Christus ex uirgine assumens primitias nostre masse, ut ipsa exstiterit carnis hypostasis que Dei uerbi hypostasis, et composita facta fuerit, que prius simplex uerbi hypostasis; composita uero ex duabus perfectis naturis, deitate et humanitate.« Idem: »Confitemur has duas naturas unitas inuicem in unam hypostasim compositam Filii Dei.« Idem: »Ex deitate et humanitate Deum perfectum et hominem perfectum, eumdem et esse et dici ex duabus et in duabus naturis confitemur.« Item  Augustinus: »Sicut est Christus ueritas, ut dum totum accipias, uerum est uerbum, uera anima, uera caro, uerus Deus, uerus homo.« Idem: »Non tantum uerbum Dei et hominis caro, sed etiam rationalis hominis anima, atque hoc totum, et Deus propter Deum, et homo propter hominem.« Item Betius in libro contra Eutychen et Nestorium: »Si Dei atque hominis diuersa substantia est, unumque in utrisque Christi nomen, non diuersarum coniunctio substantiarum unam credimur fecisse personam; equiuocum est nomen Christi, et nulla potest diffinitione concludi. Quibus autem Scripturis nunquam Christi nomen generatur? Quid noui per aduentum Saluatoris effectum est? Nam catholicis et fidei ueritas et raritas miraculi  constat; quam enim magnum est, quamque nouum, quod semel, et nullo alio seculo possit euenire, ut ea que solus Deus est natura, cum humana, que ab ea diuersissima erat, conueniret, atque ita ex distantibus naturis una fieret copulatione persona.« Secundum uero Nestorii sententiam quid contigit noui? »Seruat, inquit, proprias diuinitas humanitasque personas; quando enim non fuit diuinitatis propria humanitatisque persona? quando uero non erit?« Et post pauca: »Quod si nulla ex homine atque Deo una persona coniuncta est, ergo omnes sanctos, scilicet homines.«



Epilogatio precedentium.

 In his, ut dixi, longe aliter accipitur totum, siue compositum quam supra. Ibi enim dicitur Christum esse totum, et constare et compositum esse, sicut ex partibus, et hoc secundum humanitatem solam; hic uero non sicut ex partibus, sed sicut ex naturis, quod non significat hic alicuius rei integralem constitutionem, sicut frequentius, sed diuersarum naturarum personalem solummodo unionem. Quod Augustinus dedit intelligere in illa auctoritate: »Christi persona constat et conficitur ex Deo et homine.« Mox enim subiecit: »Cum ipse Christus uerus sit Deus et uerus homo,« ac si diceret, hoc ideo dicimus, quia una persona Christi est duarum naturarum. Nunc quia illi, aduersus quos nobis est sermo, impium putant et hereticum, quicunque  qualibet ratione dixerit Christum factum esse uel creatum, uel creaturam aliquam; super his sanctorum patienter audiant testimonia, omni exceptione et contradictione maiora.



CAP. XuI. Auctoritates ad idem.

Apostolus: Qui factus est ei ex semine Dauid . Item: Factum ex muliere . Item: Inducite nouum hominem qui secundum Deum creatus est , quod Haimo de Christo exponit. Item Haimo: »Non de uerbo loquitur Apostolus, sed de homine qui non erat antequam esset factus.« Leo in sermone illo Exsultemus in Domino: »Natiuitatem, inquit, pueri in salutem humani generis procreati.« Augustinus contra Maximianum: »Deus Domini nostri Iesu Christi Christus secundum  hominem de uirgine natus est, ut non solum illi Pater esset qui eum genuit, sed etiam eius Deus esset quem de uentre matris hominem creauit.« Idem super Ioannem: »Quomodo creauit Mariam et creatus est per Mariam; sic dedit baptismum Ioanni, et post baptizatus est a Ioanne. In eodem magna misericordia Domini nostri Iesu Christi factum eum esse in tempore propter nos, per quem facta sunt tempora, factum esse inter omnia per quem facta sunt omnia, factum eum esse quod fecit; factus est enim homo qui hominem fecerat, ne periret quod fecerat.« Hieronymus super Ieremiam: Creauit Deus nouum super terram , Nota, inquit, quod natiuitas Saluatoris et conceptio Dei dicitur creatio in libro Sapientie. Primum omnium  creata est , quod sic exponitur: creata secundum humanitatem in consilio Dei Patris, scilicet pro salute humani generis predestinata est incarnari.« Ubi mox subditur: »Notandum autem quod propter unitatem persone aliquando Christus dicitur genitus, aliquando creatus.« Augustinus De Trinitate: »Est ergo Deus, id est diuina essentia uel Trinitas caput Christi secundum quod homo; quia diuinitas, utpote creatrix, caput est creature assumpte. Hac interpretatione non pietas Filii minuitur, sed misericordia predicatur.« Item super hec uerba Apostoli: Attendite uobis ne quis seducat uos per philosophiam et inanem fallaciam . Augustinus: »Tradiderunt  namque philosophi Deum non posse fieri creaturam, hominem non posse nasci de uirgine, uel mortuum reuiuiscere.« Leo in alia homilia: »O mira et exquisita propago! O noua et incredita coniunctio! Deus qui est et qui erat creator, fit creatura, qui immensus est capitur, diuites constituens pauper efficitur, in corpore uestitur.« Item Augustinus in libro De Trinitate: »Factum quippe creaturam per quem omnis creatura facta est, omnem creaturam testem habere oportebat.« Item De Trinitate: »Pertinebat ad iustitiam bonitatemque Creatoris, ut per eamdem creaturam rationalem superaretur diabolus, quam se superasse gaudebat, et de ipso genere uenientem, quod genus origine uitiata per iram tenebat uniuersum.« Idem: In ipso habitat  omnis plenitudo diuinitatis corporaliter , »omnis, id est omni modo habitandi, ut etiam personaliter sit unita, quod non est in alia creatura.« Idem: »Pater maior me est . Non carni sue solum, sed etiam menti quam gerebat humane Deum Patrem preferebat; que tota sine dubio agnoscitur forma serui, quoniam seruit tota creatura Creatori.« Idem in libro De Trinitate: Qui in me credit, non in me credit . »Quomodo in ipsum? quomodo non in ipsum? quomodo tantum contrarium sibique aduersum potest intelligi? Qui in me credit, non in hoc quod uidet credit, ne sit spes nostra in creatura; sed in illo qui suscepit creaturam, in qua humanis oculis appareret.« Hieronymus super Marcum: »Mansit super eum Spiritus,  hoc est unctio Christi secundum carnem, de qua dicitur: Unxit te Deus, Deus tuus, oleo letitie, etc. , oleum non potest esse sub aqua, nec creator sub creatura.« Ecce comparat hic Hieronymus spiritum oleo, hominem Christum aque; unde uult ostendere conuenienter dictum, mansit super eum Spiritus, non sub ea; quia sicut non potest oleum esse sub aqua, ita nec Spiritus creator sub Christo creatura. Item Augustinus in Sermone De physicis: »Non te offendat quod ait factum, cum confiteamur natum; factum enim non confitemur nisi hominem. Deus autem semper faciens est. Fieri nescit, ut sit, sed fit, ut aliquid alicui, sicut dicitur: Domine, refugium factus es nobis . Quando factus est, qui nunquam  factus est? Dominus autem iehsu Christus factus est, ut esset homo; ut qui creator semper erat, creatura esset; manens Deus, factus est homo, ut fieret quod non erat, ut non periret quod erat. Factum ergo dicit propter susceptionem creature.« Idem super Ioannem: »Cum tradiderit regnum Deo et Patri, Deo creatori suo in quantum est homo, et Patri suo in quantum est Deus.« Item Isaias : Rorate, celi, desuper, etc., usque Ego Dominus creaui eum. Item Augustinus: Unxit te Deus, Deus tuus ; »ex Greco patet et ita intelligendum. O Deus, Deus tuus, id est creator tuus.« Idem: »Et pro eis sanctifico meipsum , id est ego me hominem sanctifico, in me uerbo  quod est ab initio creationis sue, quando uerbum caro factum est.«



CAP. XuII. Auctoritates que uidentur esse contrarie.

He omnes auctoritates manifeste declarant quod Christus sit factus, siue creatus, siue creatura; licet aliqua Scripturarum testimonia, si facie tenus inspecta, contrarietatem quamdam pretendant. Augustinus: »Non est creatura per quem facta est omnis creatura.« Item: »In principio erat uerbum , non in principio fecit uerbum quomodo celum et terram. Ecce quia non est creatura.« Item in primo libro De Trinitate: Omnia per ipsum facta sunt .« Liquido apparet ipsum factum non esse per quem facta sunt omnia; et, si  factus non est, creatura non est,« etc. Idem: »Non assumes nomen Dei tui in uanum. . Nomen eius non debet in uanum accipi, ut putemus eum factum, per quem omnia facta sunt.« Item, Ambrosius in primo libro De Trinitate: »Probemus, inquit, creatum esse Dei Filium. Ubi sunt qui creaturam Christum appellant? Nam si creatus esset, subditus esset uanitati. Non ergo Christus creatura est, quia, attestante Apostolo, omnis creatura subiecta est uanitati .« Item Anastasius [l. Athanasius]: »Non factus, non creatus, sed genitus. Hanc autem contrarietatem que uidetur, facile est soluere secundum regulam illam Augustini in libro De Trinitate. Quapropter, inquit, cognita ista regula intelligendarum Scripturarum  de Filio Dei, ut intelligamus quid in eis sonet secundum formam Dei, in qua equalis est Patri, et quid secundum formam serui quam accepit, in qua minor est Patre.« Non conturbamur tanquam contrariis ac repugnantibus inter se sanctorum librorum sententiis. Nam secundum formam Dei equalis est Patri et Filius et Spiritus sanctus, quia neuter eorum est creatura; secundum autem formam serui minor est Patre; quia ipse dixit Pater maior me est . Minor est seipso, quia seipsum exinaniuit ; minor Spiritu sancto, quia ipse dixit: In Spiritu Dei eiicio demonia . Et iterum: Spiritus Domini, inquit, super me . Secundum formam Dei omnia per ipsum facta sunt, secundum formam serui ipse factus est ex muliere  factus sub lege, etc. Hanc itaque, . . . . tanquam utilem regulam sequentes dicimus quia omnes auctoritates, quibus affirmatur Christum creatum siue creaturam esse, ad humanitatem eius referende sunt; quibuscunque uero huiusmodi aliquid negatur, ad diuinitatem ipsius referri non dubitetur. Unde ipse Augustinus in eodem: »Quid uero de ipso propter quid, et quid secundum quid dicatur, adiuuante Domino, prudens et diligens et pius lector intelligat.« Hinc etiam Gregorius Surrexit, non est hic : »Non est hic, inquit, per presentiam carnis, qui tamen nusquam deest per presentiam maiestatis. Ecce et ibi erat secundum diuinitatem, et ibi non erat secundum humanitatem.«

 Si quis ergo hanc regulam diligenter inspiciat, uidebit in talibus nullam esse contrarietatem siue contradictionem. Maxime autem et auctoritates et rationes quibus probant sancti auctores siue doctores, Christum siue Dei Filium non esse creaturam contra Arianos facerent, qui dicunt Christum Filium Dei esse adoptiuum, non genitum, sed factum et creatum. Magister Hugo de S. uictore istam reddit rationem quare Christus non sit creatura: »Hoc est, inquit, creaturam esse aliquid de nichilo esse, hoc est esse aliquid ex nichilo fuisse; non autem omnis qui aliquid incipit esse non incipit, quia incipit esse aliquid. Sicut qui aliquid esse desinit, non ideo desinit, quia aliquid esse desinit.  Non ita aliquid esse desinit ut nichil sit, sed solum ut id quod esse desinit, iam non sit. Sicut non semper, qui aliquid esse incipit, quasi esse incipiat, ut aliquid sit, sed ut aliquid quod prius non fuit esse incipiat ut iam sit. Ita Christus quando esse incepit, nec tamen aliquid ita esse incepit quasi prius aliquid non fuisset; quia priusquam hoc fuit quod aliquando esse incepit, fuit aliquid quod semper fuit, et nunquam cepit.« Et circa finem capituli subdit: »Paulus, inquit Ambrosius in libro De Trinitate, prohibet me creature seruire, et Christo admonet seruiendum. Non enim Christus fuit creatura.« Et post pauca: »uide ergo quomodo Christum et factum et creatum, secundum aliquid affirmat, quem tamen creaturam esse negat.«  In hoc capitulo uenerabilis ille magister testatur quod Christus in tempore esse cepit aliquid quod prius non fuit, et quod Christus sit factus et creatus. Aliam autem ab ea quam premisimus assignat rationem, quare Christus non sit dicendus creatura. Sed quia idem ipse Ambrosius cuius auctoritate nititur, sicut supra in proximo ostensum est, alibi asserit Christum creatum esse, et Augustinus et alii quilibet sancti doctores in hac assertione conueniunt; prior illa solutio secundum Regulam Augustini preferenda uidetur.

Sed adhuc obiicitur: Si Christus est aliquid creatum, ergo est aliquid posterius et minus Patre; quod est contra illud: »In Trinitate nichil prius aut posterius, nichil maius aut minus.« Item, si  Christus est aliquid creatum, est aliquid differens a Patre; in Trinitate autem nulla est differentia, nulla diuersitas, sed conuenientia et prima unitas. Similiter, Christus est alicuius nature create; ergo est posterioris et minoris nature quam Pater. Item, est alicuius nature create; ergo est alterius nature quam Pater. uel sic: Natura Filii est creata, quod non Patris, ergo natura Filii est differens a natura Patris. Hec omnia ergo et huiusmodi facile soluuntur secundum predictam regulam Augustini: Quia enim Christus gemine nature est, refert quid de Deo et secundum quid dicatur. Item Ambrosius: Si Christus fuit aliquid personaliter unitum, mortuo Christo illud fuit, aut non.  Si Christo mortuo fuit, cum illud non esset nisi quoddam totum anima et carne compositum, illud totum siue compositum tunc fuit. Quod si illud unicum tunc non fuit per fruitionem Dei et personalem unionem, quam habuerat, amisit. Hec autem bona sine peccato mereri non potuit; ergo aut illud unitum peccauit, aut Deus iniuste tali et tanto bono ipsum priuauit. Possem hic dicere quod illud totum mirabiliter fuit in partibus separatis, sicut etiam localiter separatis, singulis hominibus, nichilominus est unus populus; et disgregatis singulis capitibus, nichilominus est unus grex; sicut et panis incisus non perit, sed in partibus suis existit; uino etiam in diuersis uasis transfuso, in diuersa manet illud uinum quod prius. Quid autem mirum si Christus  diuulsis partibus hominis, totus homo erat, quandoquidem et mortuus uiuebat, et in morte, sicut ante, perfectus Deus et perfectus homo erat. uerisimilius est tamen quod secundum integritatem et totalitatem suam ad tempus esse desiit, sed in meliori statu tertia die resurrexit. Et hoc eadem iustitia qua secundum bona merita nichilominus sancti, resolutis corporum et animarum uinculis, per multa etiam temporum curricula a gloria resurrectionis differuntur, quod autem totum aliquod ad tempus esse desierit, uidetur Anastasius de Christo sensisse: Qui, ait, maledictus qui totum hominem quem assumpsit Dei Filius denuo assumptum quod in morte fuit depositus, uel assumptum ideo dicit in resurrectione; tunc enim quem assumpserat  in personam, assumpsit in gloriam; unde est illud pro assumptione matutina, id est pro resurrectione mane facta. Legitur etiam super illud in Euangelio Ioannis  Ego pono animam, etc. illud Augustini: »uerbum ex quo suscepit hominem, id est carnem et animam, nunquam deposuit animam, ut esset anima a uerbo separata, sed caro animam posuit quando exspirauit, qua redeunte, surrexit. Mors itaque ad tempus carnem et animam separauit, sed neutrum a uerbo Dei.« Ideo forte cum dixisset »suscepit hominem,« ita exposuit, id est carnem et animam, sed separauit neutrum a uerbo Dei. Ideo forte cum dixisset »suscepit hominem,« statim subiecit, id est carnem  et animam, ne hoc quod sequitur, scilicet nunquam deposuit, de composito ex carne et anima intelligeretur, quod in triduo illo non fuit, nisi tropice dicatur fuisse in partibus, quia partes eius etsi ab inuicem separate, in terra tamen fuerunt. Quid autem in talibus proprie, quid etiam tropice dici possit aut debeat, prudens et diligens lector intelligat. Potest etiam simplicius intelligi: Suscepit hominem, id est carnem et animam, ut hac expositione diuerse hereses percellantur. Quidam enim dixerunt Deum tantum humanam animam accepisse, alii uero tantum humanam carnem, sed procul dubio, qui totum hominem fecit, ut totum reficeret, totum suscepit. Ideo cum dixisset uerbum suscepit hominem, ne quis nomine hominis audito,  partem tantum hominis acciperet, addit: id est carnem et animam, non carnem sine anima, nec animam sine carne; quia sicut ait Augustinus: »Factus est pro nobis uerus homo et plenus, in eo uerus, quia ueram habet humanam naturam; in eo uero plenus, quia carnem humanam suscepit et rationalem animam.« Relinquitur ergo firmum illud etiam indissolubile Christum ex tempore factum et creatum esse, unde et legitur quod Christus siue homo ille non semper fuerit.



CAP. XuIII. Auctoritates quibus probatur quod Christus non fuit semper.

Super illum psalmum Exaudiat te Deus « legitur auctoritas illa: »Dum ait letabimur,  magnificabimur, ostendit Propheta se unum de Ecclesia tanto tempore ante Christum.« Item Augustinus et alii sancti doctores unanimiter docent quod quedam membra caput, id est Christum precesserunt, quedam secuta sunt, iuxta illud: Et qui preibant et qui sequebantur clamabant: Hosanna filio Dauid . Si antiqui iusti tempore Christum precesserunt, ante Christum fuerunt.« Item Augustinus super Ioannem: habuit aliquando Dei Filius . . . humane. »Idem ipse hominis filius nondum erat homo, non semper fuit hominis filius, et postea cepit habere quod habuit Dei Filius, sed ex quo fuit, totum habuit quod Dei Filius, non semper habuit hominis filius quod fuit Dei Filius.« Idem: »Sic nos electi  quomodo ille clarificatus, quia priusquam mundus esset nec nos eramus, nec ipse mediator Dei et hominum homo Christus iehsu.« Item Haimo: »Pater et Filius et Spiritus sanctus unus est Deus et Rex omnium seculorum, scilicet preteritorum, presentium et futurorum. Homo uero assumptus a uerbo ex eo tempore rex est futurorum ex quo assumptus est a uerbo. Nam preteritorum seculorum non fuit rex homo ille quando erat.« Item Augustinus: »Christus naturaliter etsi forte homo est, recens est, tamen est eternus Deus, si est homo recens, est homo qui non semper fuit.« Item Augustinus: »Ex quo homo esse cepit, ex illo est Deus.« Idem: »Creauit uirginem creandus ex uirgine.  Si creauit, erat, si creandus, nondum erat.« Idem: »Ita ab initio fidei sue homo quicunque gratia fit Christianus, sicut gratia homo ille ab initio factus est Christus. Homo ille non ab initio temporis, non ab initio mundi, sed ab initio suo, hominis scilicet, factus est Christus.« Ergo homo ille habuit initium terre, quare homo ille non semper fuit.



CAP. XIX. Auctoritates que uidentur contrarie.

Augustinus super Ioannem: »Quomodo de mundo per quem factus est mundus, Deus de mundo post mundum facti sunt quia prius mundus, et sic homo de mundo, prius autem Christus, deinde mundus, quoniam ante mundum Christus, ante Christum nichil, quia in principio erat uerbum.«  Item Isidorus: »Pauliani a Paulo Samosateno exorti sunt, qui dicunt non semper fuisse Christum, si a Maria sumpsisset exordium.« Alibi etiam legitur: »Puer ille creauit stellas.« Et ipse Christus: Ego principium qui loquor uobis .



Solutiones.

Harum contrarietatum similis est solutio ac precedentium secundum regulam S. Augustini, ut auctoritates que dicunt Christum siue hominem illum non semper fuisse, ad personam illam secundum humanitatem referantur; ille uero que dicunt semper fuisse de eadem persona secundum diuinitatem accipiantur. Potestque dici quod aliquando hoc nomen Christus siue per hunc sermonem homo  ille significatur persona, aliquando substantia siue natura ipsius persone. Quando ergo dicitur Christus siue homo ille non semper fuit, substantia illa siue natura supponitur, quando uero dicitur Christus siue homo ille semper fuit, non natura humana uel diuina sed persona subditur. Ad explanationem etiam horum uerborum Deus est homo et homo est Deus, Deus est Deus et homo, homo est homo et Deus, Deus factus est homo, et homo factus est Deus, huiusmodi consideratio non erit inutilis, utrumque enim illorum nominum Deus et homo aliquando personam, aliquando naturam siue substantiam significat. Cum ergo dicitur Deus est homo, hoc dicitur quod persona diuina est substantia humana, e conuerso cum dicitur homo est Deus,  hoc dicitur quia substantia humana est persona diuina. Cum uero dicitur Deus est Deus et homo, uni persone due nature attribuuntur. Similiter cum dicitur homo est homo et Deus, eidem persone eedem due nature attribuuntur. Item, cum dicitur Deus factus est homo, hoc dicitur quod persona diuina facta est substantia humana. Cum uero dicitur homo factus est Deus, hoc dicitur quod substantia humana facta sit persona diuina. Non tamen nego frequenter his locutionibus unionem siue habitum, siue assumptionem figurate significari. Nunc uero sequestrata paulisper huiusmodi figura, proprios liceat distinguere intellectus; quando enim factus est homo aut substantia siue natura diuina facta est substantia siue humana natura, aut persona  diuina facta est persona que ipsa prius non fuerat, aut natura siue substantia diuina facta est persona humana que non semper fuerat, aut persona diuina facta est natura siue substantia humana. Similiter quando homo factus est Deus, aut quedam persona humana facta est persona diuina, aut natura siue substantia humana facta est substantia diuina, aut natura siue substantia humana facta est persona diuina. Cum ergo impossibile sit utramque istarum naturarum siue alteram factam esse aliam, hoc enim fieri non posset, sine conuersione uel confusione substantie, quod esset contra illud Athanasii: »Unus autem non conuersione diuinitatis in carnem, sed assumptione  humanitatis in Deo, unus omnino non confusione substantie, sed unitate persone.« Cum etiam impossibile sit personam diuinam et personam humanam uel alteram earum esse aliam, hoc enim nullatenus fieri posset, nisi permistione quadam utraque in alteram transiret, et altera pars esse desineret. Cum etiam hec impossibilia sint quod natura diuina in Christo facta sit aliqua persona, et quod illa persona facta sit natura diuina, hoc autem fieri non posset quin Christus unus et alius esset contra illud Athanasii: Cum sit Deus et homo, non duo tamen, sed unus est Christus. Cum hec, inquam, omnia impossibilia sint, hec duo uere et catholice fidei relinquuntur, quod persona diuina facta est natura humana, siue substantia  humana facta est persona diuina, et sic una persona est due substantie, et due substantie sunt una persona; alioquin nec Deus factus est homo et homo Deus, nec unus Christus est Deus et homo; quod uero in hac disputatione naturam et substantiam indifferenter accipimus, quemquam mouere non debet. Betius enim contra Eutychen et Nestorium naturam quadrupliciter describit. Prima descriptio sic assignatur: Natura est earum rerum, que cum sint, quoquo modo intellectu capi possunt, hanc ait omnes res includere que sunt. Secunda sic: Natura est uel quod facere uel quod pati possit. Habes, inquit, diffinitionem eius significationis nature qua tantum substantiis copulatur. Qua in re substantie quoque reddita est  diffinitio.

Nam si nomen nature substantiam monstrat, cum naturam descripsimus, substantie quoque est assignata. Descriptio tertia proponitur hoc modo: Natura est motus principium secundum se, non per accidens. Hic uero, ut ipse ait, nature nomen relictis incorporeis substantiis ad corporales usque contrahitur, ut corporee tantum substantie naturam habere uideantur. Quarta etiam subditur: Natura est unamquamque rem informans specifica differentia. Cum tot modis dicatur et diffiniatur natura, tam Catholici quam Nestorius secundum ultimam diffinitionem duas in Christo naturas esse constituerunt. Neque enim easdem dicunt in Deum atque in hominem differentias conuenire. Ecce, teste Betio, aliquando  nomine nature intelligitur substantia. Augustinus super illum locum psalmi: Infixus sum in limo profundi et non est substantia . Substantia intelligitur id quod sumus a Deo: nature ipse substantie dicuntur, ut homo, pecus, terra, celum, et huiusmodi omnia; unde et in libro De Trinitate formam, id est naturam humanam, dicit esse personam Filii: »Forma, inquit, illa suscepti hominis Filii persona est, non etiam Patris.« Quapropter Pater inuisibilis una cum Filio secum inuisibili, eumdem Filium uisibilem faciendo, eum misisse dictus est. Ecce formam sine dubio ita accepit, ac si diceret naturam; unde idem in libro De fide ad Petrum: »Cum de Christo audis quia in  forma Dei erat, oportet te agnoscere firmissimeque tenere in illo forme nomine naturalem plenitudinem debere intelligi. In forma igitur Dei erat, de quo natus erat.« Idem, non aliud fuit illa Dei summi exinanitio, nisi forme seruilis, id est nature humane susceptio. Utraque ergo in Christo est forma, quia utraque natura et plena est in Christo substantia diuina et humana. Et hic pro eodem accepit formam et naturam siue substantiam. Hilarius quoque in libro De Trinitate ait: »uere in forma non alia intelligentia est quam in Dei munere natura. Quod autem Christus sit diuina natura, nemo catholicus negat.« Quod autem sit natura humana, premissis et aliis auctoritatibus multis comprobatur; quare Christus est due nature, quia est due  substantie; et est duarum naturarum, quia duas habet, secundum Betium, specificas siue substantiales differentias, diuinitatem et humanitatem; et que secundum naturam semper a se inuicem longe differunt, et contra naturam in unitatem persone inseparabiliter conueniunt. Utrum autem proprie uel improprie Betius specificas differentias dixerit supra diximus. Illud etiam quod ait Betius, neque easdem in Deum et hominem differentias conuenire, si utroque nomine Dei scilicet et hominis persona significetur, stare non potest. Omnia enim que conueniunt Christo, conueniunt persone Dei et hominis. Una enim et eadem est persona Dei et hominis, que a seipsa non differt; sed his nominibus due substantie hic significantur, quibus eedem  differentie non conueniunt. Alii uero, sicut iam diximus, et iterare non piget, utrumque nomen personam non naturam significat, ut cum dicitur Deus passus est et similia, nichil de diuinitate dicitur, sed de diuina persona. Et cum dicitur, homo seipsum suscitauit et similia, nichil humanitati attribuitur, sed persone hominis, scilicet Christi, que non est alia persona quam Dei; una est enim persona Dei et hominis, licet una et alia natura. Si qui mirantur quod duplicem huiusmodi significationem in his nominibus habere contendimus, quid in his dicent: Deus genuit, Deus genitus est, Deus procedit, siue processit? Nonne in singulis de persona serui est? Nonne de substantia? Sed tamen  he tres proprietates his tribus uerbis personis tantum attribuuntur, ut quidam ex illa auctoritate Ioannis Damasceni coniiciunt: Non differunt ab inuicem hypostases secundum characteristica idiomata, id est determinatiuas proprietates. Characteristica uero, id est determinatiua sunt, id est hypostases determinant. Hic tamen non dicitur quia he proprietates diuine nature non conueniant, sed hoc potius quod non naturam a seipsa, sed personas ab inuicem distinguant; hanc autem questionem utrum una substantia siue natura genuit et genita sit et procedat, perplexam non credit quisquis existimat quod non unus et idem Deus genuit et genitus est et procedit; uel qui e contrario sentit quod una res et eadem et gignens est in Patre,  et genita in Filio, et procedens in Spiritu sancto. Sed de his alias disputabitur, nunc ad propositum reuertamur. Quid etiam de eis dicent, Deus est unus, Deus est trinus, Deus est Trinitas, Deus est Pater et Filius et Spiritus sanctus? Nonne de substantia sermo est? Nonne de personis siue persona? Audiant etiam unde magis mirari possunt. Augustinus in Expositione symboli ait: »Si quis dixerit atque crediderit hominem Iesum Christum a Filio Dei assumptum non fuisse, anathema sit.« Hic sine dubio homo iehsu Christus non pro persona accipitur, sed pro substantia. Alibi uero personam potius significat, ut cum dicitur homo iehsu equalis est Deo et ceternus Patri, et creauit omnia, et similia. Hec de persona quam assumpsit, non de  natura uel substantia que assumpta est intelligenda fore nemini sapientum ambigere licet.



Opiniones hereticorum.

Non timent condiscipuli mei, sed timeo ego ne anathema istud inuoluat: »Si quis dixerit atque crediderit,« etc., quia non dicunt nec credunt aliquem hominem a Filio Dei assumptum fuisse. Hanc uero distinctionem gemine significationis siue acceptionis utriusque horum nominum Deus et homo, hereticos omnes aut omnino latuisse aut in erroris sui periculo subterfugisse non dubito, qui uel duas personas uel unam solam substantiam siue naturam Christum esse dogmatizauerunt; ut Nestorius, qui Christum confitens Deum esse et hominem, his duobus nominibus duas in Christo personas intelligendas  esse putauit. Eutyches uero Deum factum hominem confitens, in una persona manere duas naturas non credidit, id falso arbitratus, quod si in Christo essent due rationales nature, due necessario essent persone; quorum miseram stultitiam, stultum et miserum est tot greges scholarium, his temporibus, in hac tanta luce et gloria Christiane fidei, siue magistrorum amore, siue qualibet alia causa blandiente, pertinaciter imitari. Me uero non metuo uel ingratitudinis uel leuitatis damnari, si que iunior accepi uel tradidi, nunc tamen senior et sanior grauiori et saniori iudicio immutauerim. Non est hoc culpa leuitatis, nisi leues iudicandi sunt omnes peccatores qui uel sero penitent; non ingratitudinis,  nisi hec gratia debeatur magistris, ut eorum sequamur errores; cum unus sit magister noster qui in celis est, contra quem quidquam sentire uel cuiquam consentire non licet.



CAP. XX. Conclusio ex premissis que in exordio proposita sunt.

Quoniam itaque que in exordio proposuimus, prout capiebant breuitas operis et paruitas opificis, auctoritatibus et rationibus roborata sunt, sanctos Patres et institutos fidei sequens audeo dicere, credere et confiteri quod Christus est aliquis homo et utique sanctissimus et beatissimus hominum; et quod Christus secundum humanitatem est aliquid, et utique uerus homo, animalis uerum corpus, natura, substantia, unum totum. Et quod ipse secundum alteram naturam  increatus et creator; secundum alteram et creatus et creatura. Non tantum dico simpliciter Filius Dei est creatura, uel etiam Christus est creatura, sed hoc addito secundum humanitatem, sicut ait Apostolus: Qui factus est ex semine Dauid secundum carnem , unde Augustinus: »Hoc dicit Apostolus ne putetur homo tantum. Dicendo namque eum factum secundum carnem, innuit esse alteram naturam secundum quam est infactus, scilicet diuinam.« Ubi occurritur impietati hereticorum, qui obtuso corde hoc capitulum intelligentes, Christum tantum hominem esse accipiunt, diuinitatem uero in eo non intelligunt. Addendo enim secundum carnem, seruando diuinitati suam dignitatem, qua Christus uerbum Dei Patris est, per quod facta sunt omnia;  non enim est factus secundum id quod uerbum Dei est. Ideoque Apostolus cum factum diceret Christum, addidit secundum carnem, ut secundum uerbum quod est Filius Dei non factum a Deo, sed natum esse monstraret.



Cum de Christo agitur, distinguendum est quid de eo et secundum quid dicatur.

Quoties autem uerba sanctorum uel ipsius Domini huiusmodi determinationes non habent, ut est illud: Pater maior me est . Spiritus Domini super me . Ab initio et ante secula creata sum . Ego Deus creaui eum . Minuisti eum paulo minus ab angelis , et similia; tunc recurrendum est ad premissam Augustini auctoritatem, qua monemur distinguere  cum de Christo agitur, quid de eo et secundum quid dicatur. Ut ergo sicut a principio, ita et in fine huius Eulogii quod de pauperie mea gratie uestre destinaui, licet sim nouissimus in Ecclesia, totius Ecclesie principem sed Patrem, iudicem sed pastorem alloquor. Hoc est desiderium meum, hec est petitio mea, ut, sicut Romani pontificatus apicem decet, generali decreto et in perpetuum ualituro sublimitas uestra precipiat omnes nos in unum de homine assumpto certa sapere. Et hoc amplius de assumptione hominis quam de assumptione uestis sentire: quod Deus qui assumpsit, est homo qui assumptus est, sicut Deus qui creauit est homo  qui creatus est, Deus qui suscitauit est homo qui suscitatus est, et clarificauit et clarificatus est. Eadem etiam auctoritate uestra, quam nulli hominum contemnere licet omnes inuiolabilis precepti necessitatem siue spontanei, siue inuiti suscipiamus, ut simul et similiter confiteamur et contra Eutychem unam personam Christi duas esse substantias, et contra Nestorium duas substantias unam personam, et contra Appellem et Manicheum Deum non in fantasia hominem apparuisse, sed uere et essentialiter hominem exstitisse, et contra Appollinarem non solum corpus, sed corpus et animam simul assumpsisse, in quibus et ex quibus perfectus homo dignoscitur, et contra Aligios Christum non modo hominem esse, sed hominem qui ex tempore  cepit, et uerbum quod erat in principio, et contra Paulinos Christum Dei Filium semper fuisse, non a Maria sumpsisse initium, quia idem ipse et secundum diuinitatem creator fuit ante creandam uirginem. Hec et his consentanea quelibet catholica sunt; et nisi credantur in Ecclesia, non moneri tantum, sed iuberi etiam possunt. Credere namque necesse est que nisi quisque fideliter firmiterque crediderit, saluus esse non poterit.


Hec conclusio est inserta petitioni, ex qua scribentis intentio plenius quam proemio declaratur. Explicit feliciter.





IOANNIS CORNUBIENSIS LIBELLUS DE CANONE MYSTICI LIBAMINIS ET EIUS ORDINIBUS.





ANNO DOMINI MCLXXX GUICHARDUS LUGDUNENSIS ARCHIEPISCOPUS





NOTITIA


 Guichardus, qui et Wicardus et uicardus nuncupatur, fuit primum ordinis Cisterciensis monachus, tum abbas Pontiniacensis, ubi S. Thomam Cantuariensem archiepiscopum suscepit, habitu induit monastico, et intima cum eo amicitia coniunctus est. Demum  electus Lugdunensis archiepiscopus aduersus Drogonem, et quidem iam anno 1164, si Drogonis ipsius, et canonicorum Lugdunensium epistole ad Ludouicum regem adhibenda fides. Imo in monumentis ad histor. Burgund. a Perardo collectis   hec charta refertur: »Anno ab Incarnat. Domini millesimo centesimo quinquagesimo nono . . . consecratum est altare in cryptis S. Stephani a domno Guichardo Lugdunensi archiepiscopo. Eodem die Idus Septembris consecratum est cemeterium ab eodem archiepiscopo,« etc. uerum id stare nequit; nondum enim uiam uniuerse carnis ingressus fuerat Heraclius; errauit ergo aut in nomine archiepiscopi, aut quod facilius est in temporis nota, et pro 1169 male legit 1159. uidetur is aliquandiu cum Drogone colluctatus fuisse; uterque archiepiscopi nomen assumpsisse, et ut poterat munia obiisse; ac demum uicisse Guichardus, irrita declarata Drogonis electione, et quidem non una uice. Nec sane mirum, cum tandem in Guichardum  omnium uota conspirarint, teste S. Thoma Cantuariensi, qui asserit eum communi assensu cleri et populi in archiepiscopum fuisse promotum, quodque illi fauerent, et, ut uidetur, cause equitas, et magnatum fauor; de cause equitate, ex pape definitione, et ex euentu presumendum: magnatum fauorem demonstrant S. Thome, et abbatis Cluniacensis littere in eius gratiam conscripte, imo et Ludouici regis, ut uidere est in epistola Humberti Belli-iocensis  , in qua sic regem alloquitur: »Preceptis uestris obedire uolentes, petitionem uestram factam de domino Lugdunensi archiepiscopo, ut debitam obedientiam ac reuerentiam exhibeamus, ut decet, leti recipimus:  nondum tamen eum uidimus, nondum terram nostram intrauit; uerum in breui cum eo colloquia habituri, uoluntati sue satisfaciemus.« Denique ab ipso Romano pontifice inauguratus est, ut ex epistola S. Thome iam laudata discimus: »Fidelis uester abbas Pontiniacensis promotus est communi assensu cleri et populi in archiepiscopum Lugdunensis Ecclesie, consecratusque a domino papa die Dominica ante instans festum B. Laurentii apud Montempessulanum. De quo profecto confidimus . . . tanquam de carissimo amico nostro, quia ipse tum pro amore uestro, tum pro nostro semper quoad uixerit fidelis uobis erit, ciuitatemque suam et partes illas, sicut iustum est, uobis et regno uestro pro uiribus subiiciet.« Quo uero anno sacra fuerit  unctione delibutus, quoue eius pontificatus initium sit illigandum, non ita facile est definire. Annum 1165 assignant Seuer. et alii, tum quod hoc anno in eo urbe commoratus fuerit Alexander, tum quia in diplomate Constantie Carthusiane a Seuertio relato  hec leguntur: »Regnante D. N. I. Christo, anno ab Incarnatione eius millesimo centesimo septuagesimo primo, D. Alexandri PP. III episcopatus decimo tertio; D. Guichardi Lugdunensis archiepiscopi septimo, indict. u, sexto Idus Nouembr. per mandatum eiusdem Romani pontificis ab ipso archiepiscopo S. R. E. legato, renouata est  limitatio eremi Portarum.« Si annus 1171 est Guichardi septimus iniit an. 1165. Nec ab hoc calculo longe abest antiquus Sancti Mariani monachus, qui apud Nicolaum Camuseum, referente Seuertio, asserit Guichardum anno 1166 in Lugdunensem archiepiscopum assumptum fuisse; uti nec Guichenon, qui eodem anno illud consignat, hist. Bress. Iu part., licet secunda parte dicat circa annum 1165 eum presentem fuisse donationi Stephani II de uillars facte Utfredo primo Cassanie abbati, quod tamen facile conciliari potest. Ita quoque Aegidius, his uerbis: »Anno 1165 Guichardus abbas Pontigniacensis fit archiepiscopus Lugdunensis.« Consentit Chronicon Antissiodorense, quod refert Mireus. Eius tamen initium biennio serius  assignat Pater Menestrier, anno scilicet 1167, quo nullus uidetur fuisse Lugduni archiepiscopus, siquidem mense Octobri coram archiepiscopo Tarentasiensi de archiepiscopatus Lugdun. et comitum Forensium iuribus transigitur, in eaque transactione nominantur Guigo comes, et plurimi e capitulo; altum uero ubique de antistite silentium, quod, nisi sede uacante, aut nondum admisso episcopo, fieri nequaquam potuit. Certe Ioannes Sarisberiensis epistola 225, scripta an. 1167, scribit eum contradictionem passum et ab ingressu ciuitatis toto biennio exclusum fuisse; sed tandem hoc ipso anno »Ecclesiam et ciuitatem suam cum honore et letitia omnium recepisse in festo B. Martini.«

 Memoratur anno 1168 in charta concordie de decimis ecclesie de Chaluas inter Hugonem Insule Barbare abbatem, et cognominem Boneuallis archimandritam  . »Hoc factum est, inquit, anno 1168 . . . chartam istam dupliciter scriptam alphabeti per medium diuisi certiorem reddit interpositio: simul uenerabilis G. Lugdunensis archiepiscopi, eiusdem loci capituli . . . sigillis roboratam.« Conuentionem quoque et concordiam inter abbatem Sancti Martini Eduensis et ecclesiam de Fontenetis fecit cum Henrico Eduensi episcopo  , et Hugone Burgundie duce, anno 1169. Nec quemquam moueat quod in hoc instrumento pro Guichardo legatur Guillermus: error is est aut typographi,  aut exscriptoris, ut palam est ex sequenti charta abbatis Fontenetensis, eamdem concordiam referentis et confirmantis, in ea enim Guichardus nominatur. »Factum est in capitulo S. Martini per manum Guichardi archiepiscopi, apostolice sedis legati,« etc.

Anno 1170, dato diplomate significat Stephanum de uillars plura donasse abbatie Cassanie. Eodem anno Burgundie ducem in capitulum generale Cirterciense introducit, in quo socius et precum particeps admittitur et priuilegium illis ipse concedit. Pacem et concordiam procurauit eodem anno inter  Hugonem Burgundie ducem et canonicos Lingonenses. Anno sequenti, iussu Alexandri pape, limitationem eremi Portarum renouauit: diploma refert Seuert. cuius initium supra exscripsimus. Eodem anno data charta notum facit Philippum abbatem S. Begnini concessisse ecclesie Cisterc. domum que dicitur Ducisse, etc. Notat Iohannes Dluglossus, lib. u Histor. Polonice, pag. 462, Walterum Wratislaudensem episcopum, qui anno 1171 e uiuis excessit, Lugdun. prime Galliarum Ecclesie ceremonias, ordinem, et cantum in Ecclesiam suam introduxisse.

Percelebris est annus 1173 concordia inita inter Guichardum ac Lugdunensem Ecclesiam, et Guidonem Foresii comitem. uidimus hunc contendisse  de comitatu Lugdunensi, nec donationibus factis aut confirmatis ab imperatoribus cessisse, iura de facto Lugduni habuisse et exercuisse; hincque ortas lites grauissimas, bello diuexatam Ecclesiam, fugatos episcopum et canonicos, expilatam urbem. At tandem studio, pietate, ac munificentia Guichardi pax redintegrata est; comitis iura, quecunque tandem illa fuissent, cum pluribus castris que in comitatu Forensi tenebat ecclesia, redempta fuere, additis insuper mille et centum marcis argenti. »Quam transactionem, inquit Alexander papa in diplomate, sicut de communi assensu partium factam, ratam habemus et firmam, eamque auctoritate apostolica confirmantes, presentis  scripti patrocinio communimus.« Transactionem et bullam refert Paradin. et post eum P. Menestrier, qui contendit hac concordia Lugdunensis Ecclesie canonicos, Lugduni comites euasisse, iisdem iuribus, titulis, et prerogauitis quibus hanc dignitatem habuerant Foresii comites; »eam quippe, inquit, acquirunt datis in compensationem pluribus prediis et non modica argenti summa.« Bernardus Sauiniacensis abbas nonnulla adquisiuit apud Arbrauillam a Petro des Estolz, uti narrant ipsius acquisitionis littere scripte »apud S. Leodegarium, regnante Ludouico rege Francorum. Anno ab Incarnat. Dom. millesimo centesimo septuagesimo tertio, residente Lugduni Guichardo archiepiscopo, apostolice sedis legato.«

 Presens fuit ecclesie Clareuallensis dedicationi anno 1174. Interfuit Albigensi synodo aduersus hereticos ab ea urbe nuncupatos, Oliuerium errantium caput confutauit, eamque contra illos an. 1176 pronuntiauit sententiam, quam refert Baronius, qui in hoc errauit, quod Gillebertum eum uocauerit, non Guichardum. Errasse porro constat, tum ex eo quod nullum huius nominis exhibeant presulum catalogi, aliaue antiqua monumenta; tum etiam quia ante et post hunc annum pedum tenuit Guichardus, qui an. 1178 sancti Bernardi corpus e terra leuauit, ac populi uenerationi exposuit, et abbatialem Belle-uille basilicam consecrauit anno  1179. Idem »Guichardus Dei gratia Lugdun. archiepiscopus, apostolice sedis legatus notum fieri uult, quod Uldricus de uillariis Lugdunensis decanus dedit per manum suam . . . fratribus de Chassania usum pascuorum per totam terram suam Meria, et per terram que appellatur Bressia . . Factum in camera Cistercii.« Hec quidem concessio est sine die et consule  ; collatis tamen temporibus quibus Guichardus sedere cepit, ut et Petrus Tarentas. »ad cuius preces hec donatio facta est,« et Utfredus cui facta est, illam scriptam fuisse an. 1174, 1175, aut sequenti asserit D. Guichenon. Exstat aliud instrumentum in Historia abbatie Trenorciensis  , qua Guichardus Lebaldo abbati iterum concedit ecclesiam de Moncellis nouo censu  retento, sed sine ulla temporis nota. Plurima bona mouentia et non mouentia sue Ecclesie concessit que Seuertius enumerat. Obiit anno circiter 1180, 28 Iulii, quo die celebratur eius memoria in Cisterciensi Menologio. Aliis constat obiisse 14 Iunii ut fert Martyrologium Pontiniacense. Iussit corpus suum sepeliri ante maius altare castri Retortorii  ad Ararim fluuium siti, quod Ecclesie sue acquisierat a Iohanne Brennensi Matisconis comite, pretio sexdecim millium librarum argenti: at tanto ardore illud ut suum reclamarunt Pontiniacenses, ut tandem obtinuerint, et ante precipuam cenobii aram terre mandauerint a latere epistole, cum breui hoc epitaphio: Hic iacet dominus Guicardus,  archiepiscopus Lugdunensis, secundus abbas huius monasterii.

Chrysostomus Henriquez in Fasciculo sanctorum ordinis Cisterciensis refert Henricum Albanensem sedis apostolice legatum »duos archiepiscopos, Lugdunensem scilicet et Narbonensem, quia inutiles et reprehensibiles esse uidebantur in spiritu uehementi uelociter deposuisse anno 1181.« Quod difficillimum est cum earumdem Ecclesiarum historiis conciliare; siquidem nec Guichardo, nec Ioanni a Bellis-manibus conuenire potest, qui soli tamen pedum illis temporibus tenuisse memorantur. Coniicit Manriquez in Annal. Cisterc., ad an. 1182, cap. 2, n. 5, Guichardum inter et Ioannem mediasse alium in sede Lugd. qui ab Henrico legato depositus  fuerit, quique et quod indignus, et quod breuis temporis pontifex, nequaquam inter alios memoretur, et in depositi locum subrogatum fuisse Ioannem. Baluzius uero in schedis que Lugdun. presules spectant, putat eum qui primus id asseruit, ad Henrici legati tempora transtulisse historiam superioris seculi, et que per errorem de Lugdunensi archiepiscopo dixit, referenda esse ad Arelatensem; porro constare Arelatensem et Narbonensem archiepiscopos excommunicatos et depositos fuisse an. 1080, in synodo quam Auenione celebrarunt Hugo Diensis et Amatus Oleronensis, sedis apostolice legati. Erant porro illi presules  Petrus Narbonensis et Achardus Arelatensis. Fiteriensis in suis ad Exordium magnum notis, lib. II, cap. 31, hoc Henrici factum refert ad annum 1188, quo a Clemente papa III missus est in Gallias. Quod si uerum est, non de alio quam de Ioanne qui sequitur intelligi potest, qui cum eodem anno et Narbonensis et Lugdunensis antistes fuerit electus,  coniectari posset non duos ab Henrico, sed unum tantum de sede deiectum, qui quod utrique Ecclesie prefuisset, ex utraque etiam cognominatus fuerit. uerum hec ad libitum efficta nullo fundamento nituntur, et uariis argumentis iisque inuictis confutantur.





ANTIQUA STATUTA ECCLESIAE LUGDUNENSIS A GUICHARDO ARCHIEPISCOPO RENOuATA.




Incipiunt Statuta Ecclesie Lugdunensis et ordinatio Officii eiusdem.

 Nos G. prime Lugdunensis minister humilis totumque eiusdem Ecclesie capitulum omnibus in perpetuum.

Prolixitate fit temporis, ut rerum gestarum notitia ab hominum memoria facile dilabatur, nisi apicibus litterarum commendetur; quoniam multorum stultitia uel negligentia omnium siue plurium calumniando, et contemnendo, et deridendo, de peruersis cordibus et pessimis uoluntatibus nequiter erumpere et in actus pessimos suam malorum morum, ut ita dicam, fatuitatem siue perniciem non cessant, prauissimum uirus sue uesanie in remissis cordibus stultorum impudentes indesinenter disseminare, et paternum morem antiquorum in Ecclesia Lugdunensi institutum, approbatum ordinem  SS. PP. omnino student et intendunt malitiose spernere ac relinquere, et etiam relinquunt sanctissimum ordinem Lugdunensis Ecclesie, et regulam a SS. PP. editam et in S. Lugdunensi Ecclesia statutam, sacramento firmatam, sicut inuenimus in libro canonum scriptum, qui usitato uocabulo ita uocatur, quod uocabulum a SS. eiusdem Ecclesie doctoribus exordium sumpsit; qui liber in cunctis ecclesiasticis et conuentibus habetur custoditus et exhibetur et legitur, et etiam in nostra Lugdunensi Ecclesia, Dei fauente gratia, honorifice conseruatur, et in Quadragesima singulis annis legitur post lectionem hore prime, in capitulo Lugdunensi. Quem librum predecessores nostri diligenter et plene inspicientes curauerunt, consilio unanimiter accepto,  colligere ac primo inuocato Spiritu sancto dirigere, ut omnes pacifici et prudentes et sapientissimi et bone indolis Ecclesie Lugdunensis filii, in quorum manus forma, ordinatio et textus ex eodem libro extentus uenerit, uerissime agnoscant, et euidenter sciant prefatam Lugdunensem Ecclesiam semper a Domino Iesu Christo esse gubernatam ac protectam,  nec unquam a recto fidei tramite deuiasse, et paternum morem, quem statuta ecclesiastica declarant, fideliter custodisse, nec per hoc ab antiquo Ecclesie ordine discrepare nec contemnere diuersum morem ordinis, si constat esse probabilem, sed, iuxta Apostolum, ea que utiliora et potiora sunt sequi .



De obseruatione ordinis.

Unde ipse ait: Hoc oro ut caritas uestra magis ac magis abundet in scientia ordinis, et regule Ecclesie seruande et omni sensu  memoriter retinendi, ut probetis statuta ordinis Ecclesie Lugdunensis potiora, et sitis sinceri, et firmam spem, et sanam conscientiam habentes in statutis ordinis Ecclesie Lugdunensis et regulis conseruandis,  et sine offensa maneatis in ordine custodiendo uiriliter, ut inueniri possitis in die Christi, cum gratiarum ab ipso recepturi remunerationem bone uoluntatis, quam habuistis in ordine Ecclesie Lugdunensis perfecte et integre usque ad finem conseruando per Christum Dominum nostrum. Amen.



De constitutione ordinis.

Eapropter tam presentibus quam futuris uolumus quod innotescat, quod in capitulo Lugdunensi dictum et statutum fuit, et iuramento firmatum, quod ista que sequuntur a SS. PP. antiquitus in Ecclesia Lugdunensi instituta et obseruata, uolumus innouari, non mutari. Et ut seruentur, sicut usque nunc obseruata sunt, in nostra S. Lugdunensi Ecclesia,  que sicut hactenus inter Gallicanas Ecclesias dignitate, ita fuit in honestate conspicua, quia semper auctore Deo, leuitatis et constantie in opere et actu notam alicuius honestatis uitauit et uigorem sui ordinis, et regule cantandi, responsoriorum formam duplicandi uniuscuiusque cantus tam ad matutinam, quam ad missam, et ad uesperas  normamque psallendi obseruauit et tenuit. Et etiam tam in spiritualibus, quam in temporalibus multiplex incrementum accipiens, ob reuerentiam conseruandi ordinem et regulam Ecclesie; bonos semper et amplioribus extulit beneficiis firmiter, et sine offensa ordinem et regulam, et omnes alias obseruationes, et statuta SS. PP., sicut statuuntur in eadem Ecclesia, usque nunc tenuerunt et obseruauerunt.



De cercitione uilipendentium ordinem Ecclesie.

Malos autem et rebelles, negligentes et uilipendentes ordinem et regulam Ecclesie seruare, austerioribus cercuit disciplinis. uerum quia diebus istis, frigescente caritate, crescit malitia peccandi, et preuaricandi ordinem, et Ecclesiam nefarie uilipendendi,  statuta Ecclesiarum et nequiter repugnantes  iuxta morem ariolorum, nolentes Deo esse obedientes, et eidem seruire uilipendentes, creuit licentia malignantium, et pene cunctorum corda inique agere cupientium et malignantium contra benignitatem pie uiuentium priuatus possidet amor impietatis, . . . . et nequissime infelicitatis et peruerse malitie et occulte detractionis et inuidie et irreuerentie, dignum duximus tot et tantis malis emergentibus prouidere, et caute medicinam apponere, ut ii, qui diuinis semper astant officiis Ecclesie incessanter et sine interpositione et ordinem et statuta antiqua custodiant, instantia quotidiana uideantur adiuuari.



De negligentia ordinem Ecclesie obseruandi.

 Quia sunt quidam ex nostris qui nobilitatem suam attendentes, imo ignobilitatem et uilitatem, uilipendunt et dedignantur ordinem discrete Ecclesie custodire, et quando docentur uel reprehenduntur quod male agunt, subsannant, et derident,



De renouatione ordinis.

Nos uero istorum superbiam, imo insipientiam inspicientes, uolumus non nouas inuentiones apponere, sed antiquorum Patrum instituta uolumus innouare, ne tractu temporis obliuione, seu peruersorum negligentia, ordinis statuta relinquendi occasio ministretur; primo incipimus a maioribus.



Primum statutum.

Omnes canonici iurant seruare ordinem et instituta  Ecclesie, sicut scriptum est in charta quam ipsi legunt in capitulo, et promittunt canones SS. PP. firmiter obseruare, et faciunt et iurant fidelitatem Ecclesie, et cetera que statuuntur in Ecclesia Lugdunensi custodire.



De obedientia.

Omnes tam maiores quam minores debent esse obedientes decano, et aliis personis Ecclesie secundum ordinis formam et instituta Ecclesie.



De ordinatione seruitii ecclesie.

Antiqui Patres nostri statuerunt et ordinauerunt, et communiter sacramento firmauerunt, quod canonici per totum annum deseruirent maius altare S. Ioannis, et altare S. Stephani tam in missis, quam in aliis horis sicut inferius notatis notabitur.  In Natali Domini omnes tres misse archiepiscopi sunt. Prima missa ad maius altare cum duobus reuestitis presbyteris; Euangelium diaconus canonicus cum aliis duobus diaconibus; Epistolam canonicus subdiaconus cum duobus subdiaconibus.

Secunda missa ad S. Stephanum archiepiscopus cum duobus presbyteris reuestitis; Euangelium canonicus diaconus cum aliis duobus diaconibus; Epistolam canonicus subdiaconus cum aliis duobus subdiaconibus. Missam Dominicam ad maius altare archiepiscopus cum sex presbyteris reuestitis, quorum duo sunt de nostra Ecclesia, quatuor sunt de abbatiis, scilicet de S. Iusto et de S. Paulo, de S. Nicetio, de Plateriis; Euangelium archidiaconus cum aliis sex diaconibus; Epistolam abbas S. Iusti  cum aliis sex subdiaconibus. Omnes in cappis.

Secunda die archiepiscopus missam Dominicam ad S. Stephanum cum duobus capellanis reuestitis; Euangelium diaconus canonicus cum duobus aliis reuestitis; Epistolam canonicus cum duobus reuestitis.

Tertia die archiepiscopus missam Dominicam ad maius altare cum quinque reuestitis, sicut scriptum est in tabula; similiter Euangelium cum quatuor reuestitis; similiter Epistolam cum quatuor reuestitis, cum septem ceroferariis, sicut scriptum est in tabula, et sic seruatur in Pascha et Pentecostes.

In omnibus festiuis diebus, quando pulsantur magne campane, cantant canonici uesperas, matutinum  et missam Dominicam per totum annum. Euangelium et Epistole missarum Dominicarum sunt per totum annum canonicorum; sed uicarii eorum faciunt reuestitos. Missas matutinales que eueniunt super totum annum ad maius altare debet cantare sacrista, uel alius pro eo. Missas matutinales ad S. Stephanum debet cantare custos S. Stephani, et si plures ibidem eueniunt, uel ad maius altare ordinatum est de illis superfluis, sicut ordinatum fuit de reuestitis in festis.



Statutum Ecclesie Lugdunensis iuramento uallatum, de missis maioris altaris celebrandis, in quibus archiepiscopus tenetur et alii.

Canonici sacerdotes et duo custodes Sancte  Crucis debent missas Dominicas et matutinales ad altaria S. Stephani et S. Ioannis.

Predictum autem statutum declaratum fuit hoc modo.

A Dominica ante Natale Domini usque ad Dominicam ante Natale S. Ioannis Baptiste, decanus, sacrista, custos, magister et alii canonici sacerdotes et duo custodes sancte crucis, exceptis quatuor canonicis sacerdotibus deputatis ad S. Stephanum, tenentur missas Dominicas siue maiores ad maius altare, et aquam benedictam facere, prout ordo Ecclesie exigit, exceptis diebus infra scriptis, in quibus archiepiscopus tenetur celebrare missas et horas cantare, prout ordo Ecclesie ordinauit. Dies autem in quibus archiepiscopus tenetur celebrare  et horas cantare sunt hi: In uigilia Natalis Domini debet uesperas et antiphonam ad Magnificat celebrare. Item in die matutinas et septimum responsorium cantare, et ultimam lectionem legere; missam de nocte ad maius altare celebrare, matutinas laudes cantare, antiphonam ad Benedictus pronuntiare. Item missam summo mane ad altare S. Stephani celebrare. Item missam Dominicam ad maius altare celebrare. Item uesperas in die cantare et antiphonam ad Magnificat. Item in festo B. Stephani martyris missam Dominicam celebrare, et uesperas cantare. Item in festo B. Ioannis euengeliste in maiori ecclesia matutinum et primum responsum cantare, aquam benedictam, si in Dominica euenerit, facere, et missam Dominicam  ad maius altare celebrare. Item uesperas et completorium in festo Omnium sanctorum Innocentium, matutinas et primam cantare. Item in capite ieiunii sermonem facere et penitentes de Ecclesia eiicere. Item in ramis Palmarum ad matutinas passionem legere, ad processionem in cemeterio S. Irenei orationem pro defunctis dicere, ramos ad S. Iustum benedicere, sermonem apud Foruenum facere, missam Dominicam ad maius altare celebrare, uesperas et completorium cantare. Item in feria II sequenti matutinas et primam cantare. Item in Cena Domini sermonem facere et penitentes reconciliare, missam Dominicam ad maius altare celebrare, chrisma, oleum  catechumenorum et infirmorum benedicere. Item post prandium in capitulo ad mandatum duodecim capellanis in Ecclesia titulatis pedes lauare, et in refectorio panem cene benedicere, et cuilibet de dictis duodecim capellanis portionem panis osculando manum tradere. Item in die sancto Parasceue officium ad S. Crucem facere. Item Sabbato Sancto in uigilia Pasche ibidem ad S. Crucem officium facere, item ad S. Stephanum fontes benedicere et missam ad maius altare celebrare. Item uesperas cantare, antiphonam ad Magnificat celebrare. Item in die Pasche matutinas cantare, ultimam lectionem legere et antiphonam ad Benedictus pronuntiare, missam Dominicam ad maius altare celebrare, uesperas cantare, et primam  antiphonam ad Magnificat pronuntiare. Item feria II Pasche matutinas cantare, missam Dominicam ad altare S. Stephani celebrare, uesperas cantare. Item feria III sequenti, matutinas cantare, missam Dominicam ad S. Crucem celebrare, uesperas et completorium cantare. Item feria Iu sequenti, matutinas et primam cantare. Item in uigilia Pentecostes et feria II et III et Iu sicut in die sancto Pasche et diebus sequentibus prout superius est expressum.

Item quatuor canonici sacerdotes deputati ad S. Stephanum et thesaurarius et sacrista S. Stephani tenentur celebrare missas matutinales ad altare S. Stephani a supradicta Dominica ante Natalem Domini usque ad supradictam Dominicam  ante Natiuitatem B. Ioannis Baptiste. Item uersa uice decanus et alii canonici predicti tenentur celebrare missas matutinales ad altare S. Stephani, a Dominica ante Natiuitatem B. Ioannis Baptiste, usque ad Dominicam ante Natiuitatem Domini. Hoc excepto, quod in illis septimanis quando ordo deficit, duo custodes Sancte Crucis debent ad predictum altare S. Stephani celebrare missas matutinales.

Et est notandum, quod infra dictas sex septimanas diebus ferialibus post collectam seu post collectas de die debet dici oratio de B. Stephano uidelicet, Omnipotens Deus qui primitias.

Item uersa uice, a Dominica ante Natale B. Ioannis Baptiste usque ad Dominicam ante Natale Domini predicti quatuor canonici sacerdotes deputati  ad S. Stephanum, et thesaurarius et sacrista S. Stephani tenentur celebrare missas Dominicas ad maius altare, uel alibi, ubicunque conuentus debet missam maiorem, et facere septimanas horarum et aquam benedictam, prout ordo Ecclesie exigit et requirit. Infra uero sex hebdomadas in quibus ordo Ecclesie deficit, aut precedunt Dominicam ante festum Omnium Sanctorum, in qua Dominica ordo Ecclesie semper reincipit, non tenetur horas in choro cantare, nec aquam benedictam facere per se, uel per alium, sed sacrista. Missam tamen matutinalem tenetur celebrare ad maius altare qualibet die. Sed quia in festis in quibus maiora signa pulsantur,  missa matutinalis celebratur ad S. Speratum, in illo casu loco misse matutinalis tenentur ad maius altare missam Dominicam celebrare. Sciendum uero, quod si festum SS. Cornelii et Cypriani in Dominica euenerit, infra dictas sex hebdomadas, missa maior dabitur ex prece, prout ordinabitur a magistro. Idem fit in festo dedicationis ecclesie S. Stephani, qualicunque die infra dictas sex hebdomadas euenerit. Idem etiam in festo B. Matthei apostoli, si in ieiuniis Septembris euenerit, uel in die Dominica. Item, idem fit in festo S. Michelis quacunque die euenerit. Et idem fit in festo B. Luce euangeliste, si in Dominica euenerit, uidelicet quod omnes iste misse maiores predictorum festorum dantur ex prece, si predictis  diebus euenerit, prout superius est expressum.

Item de missis matutinalibus que propter duplex uel triplex officium incumbunt uel superueniunt infra annum ad altare B. Ioannis et B. Stephani facta fuit declaratio in hunc modum. Per totum annum, exceptis sex septimanis in quibus ordo deficit, quacunque die ad maius altare una missa, uel due, uel tres matutinales euenerint, primam missam debet celebrare sacrista, secundam septimanarius hebdomade precedentis, tertiam uero hebdomadarius septimane subsequentis, prout fit de reuestitis. Si uero dictus sacrista sit septimanarius misse maioris ad altare S. Ioannis, uel misse matutinalis ad altare S. Stephani, in illo casu debet celebrare primam missam septimanarius  hebdomade precedentis, secundam uero missam matutinalem septimanarius hebdomade subsequentis, tertiam uero septimanarius secunde hebdomade precedentis. Item per totum annum quacunque die una, uel due, uel tres misse ad altare B. Stephani euenerint, primam missam debet septimanarius, secundam uero custos, tertiam uero septimanarius hebdomade precedentis. Si uero dictus custos septimanarius maioris misse ad maius altare, uel missa matutinalis ad S. Stephanum fuerit, in illo casu debet celebrare secundam missam matutinalem septimanarius hebdomade precedentis, tertiam uero septimanarius hebdomade subsequentis. De hac autem ordinatione et statuto excipiuntur dies Natalis Domini et octaue Natiuitatis  B. Marie, si in Dominica uel ieiuniis Septembris euenerint, et festum B. Michelis, si in Dominica euenerit, quia in die Natalis Domini, secundam missam debet sacrista ad maius altare, custos uero tertiam missam matutinalem ad S. Stephanum. In die autem octaue B. Marie et festi B. Michelis, si supradictis diebus euenerint, secundam missam matutinalem ad altare B. Stephani debet per totum annum, prout superius est expressum.



De penis et sofrastis canonicorum, qui non faciunt officia sua.

Item, statutum fuit, quod unusquisque canonicorum, tam sacerdotes, quam etiam leuite et subdiaconi soluerent pro pena officiorum suorum quorumcunque  tres solidos fortium, et quod amitterent cibaria refectorii donec soluerent penam positam pro defectu, et omnes subiacerent communiter omni pene. Et ista pena congregata refunderetur in necessariis Ecclesie et non in aliis.



Qualiter deseruiatur . . . . . ecclesia.

Quando canonici faciunt officium in ecclesia ad missam, uel ad matutinas, uel ad uesperas, ab antiquis ordinatum fuit et preceptum, quod seruitium suum ordinate faciant cum maxima reuerentia, et tremore, et honestate, et sine offensa et scrupulo, ut sint in exemplum et formam et speculum aliis clericis sibi subiectis, et etiam laicis.



De custodibus Sancte Crucis in quibus tenentur.

Statuerunt etiam sanctissimi Patres duos custodes  in Ecclesia S. Crucis, et ut acciperent eos de intitulatis in ecclesia, siue de septem, siue de duodecim, et ut faciant septimanas ad maius altare, et ad altare Sancti Stephani, ut et canonici, et ut deseruiant maius altare et altare Sancti Stephani in sex septimanis, ut superius est expressum. Et hoc ordinauerunt sanctissimi Patres, sacramento firmantes, ut nunquam ab aliquo mortali possit uel liceret mutari, uel aliter fieri. Nam in hac ordinatione maximam considerationem et reuerentie circumspectionem sanctissimi Patres habuerunt, quia custodes sancte Crucis quos domini nostri ad tantam excellentiam, gloriam et honorem uocauerunt,  et pares sibi fecerunt in seruitio ecclesie Lugdunensis, sederent et cognoscerent esse minores terminos, et sibi subiectos, et in omnibus obedire paratos.

In seruitio tantummodo sex septimanarum, in quibus ordo deficit, et hoc est et fuit causa quare custodes Sancte Crucis cantant omnes missas matutinales in illis sex septimanis ad maius altare Sancti Stephani.



De successione canonicorum.

Statutum etiam fuit, quod si aliquis canonicus decedit, cuiuscunque ordinis sit, alii superstites succedunt in officium suum, et tenentur facere septimanam illius defuncti sine interpellatione. Similiter et canonici, qui deseruiunt altari Beati Stephani,  si aliquis ipsorum de medio tollitur, superstites continuant septimanam illius defuncti sine interpellatione.



De successione capellanorum Sancti Sperati.

Statuerunt enim antiqui duodecim capellanos, qui deseruiunt altari Beati Sperati et sociorum eius, ut si aliquis ipsorum de duodecim decesserit, primus faciat septimanam defuncti.



De mutatione ordinis.

Statutum fuit etiam, quod aliquis canonicus uel aliqua persona ecclesie, uel etiam aliqua pars canonicorum non possit addere, minuere sine assensu et uoluntate totius capituli aliquid in officio missarum, uel in alio aliquo officio ecclesie Lugdunensis  in ordine, uel in regula eiusdem Ecclesie. Et si mutare uoluerint, anathematis gladio feriantur.



De uitatoriis  .

Statutum etiam fuit, quod canonici omnes uitatoria dicerent in magnis solemnitatibus, diebus festiuis, et etiam super septimanam, cum uitatorium dabitur die Sabbati in Quadragesima, cum mittuntur a precentore a sua parte chori, uel a cantore a sinistra parte chori. In Natiuitate uero Domini et in Pentecoste, precentor, cantor cum aliis duobus canonicis debent dicere uitatorium; antiphone uero dicuntur a canonicis, ad matutinum et ad uesperas. In illis festiuitatibus, per pueros a precentore, et cantore, ad canonicos mittuntur, unusquisque a parte sua: precentor uero defert antiphonam ad  Benedictus ad archiepiscopum, quando presens est.



Ne altaria amittant missas suas.

Statutum etiam fuit, et sacramento firmatum, quod maius altare Sancti Stephani nunquam amittat missas statutas, siue matutinales, siue Dominicales. Et si amittat aliqua causa interueniente, aliquam missam matutinalem, missa Dominica nunquam cantaretur, donec illa missa restituatur, et hoc cogitarent domini et preuiderent, antequam tantus defectus missarum eueniret in Ecclesia Lugdunensi, ut mitterent pro abbatibus suis propinquioribus ut uenirent, et missarum defectus implerent, antequam tanta negligentia uel defectus  missarum eueniat in Ecclesia Lugdunensi, ne propter hoc aliquod impedimentum, uel perturbatio, uel dissensio in capitulo oriri possit. Et est sciendum, quod aliquis non debet celebrare in maiori altari, nisi fuerit canonicus sacerdos Lugdunensis, uel episcopus, uel legatus, uel abbas istius diecesis, uel custos Sancte Crucis, thesaurarius et sacrista Sancti Stephani.



De forma supplicandi in choro.

Item, ita statutum fuit in Ecclesia Lugdunensi, cum aliquis intrat chorum, qualiscunque conditionis sit, in medio chori debet toto corde et corpore supplicare, et deuote contra locum suum, et ibi silentium tenere donec incipiantur hore.



De silentio in choro faciendo.

 Nullus debet loqui in choro, nisi corrigendo uel reprehendendo. Unde Ambrosius: »Ex uerbis tuis condemnaberis, si in ecclesia locutus fueris sine causa.« Super hoc idem Ambrosius: »Quid opus est igitur, ut procures iudicium et periculum condemnationis loquendo, cum tacendo possis esse tutior?« Item: »Quam plures uidi loquendo in peccatum incidisse, uix quemquam tacendo; ideoque tacere nosse quam loqui difficilius est. Scio loqui plerosque, cum tacere nequeant uel nesciant.« Item idem: Rarum est tacere, quamuis sibi loqui nichil prosit; ergo sapiens reputatur qui nouit tacere ad minus in choro.



Item, de silentio in choro et in processionibus.

Inhibitum fuit et statutum, quod aliqui in processione  in ecclesia, uel extra ecclesiam non loquerentur, nec inter se confabularentur, sed humiliter incederent in processione, et capite submisso, nec aspicerent huc et illuc, ne prauum exemplum laicis prestarent, ne clerici suo prauo exemplo a laicis quasi a porcis corrumperentur suis iniquis detrectationibus. Unde sapientia Dei dixit: Dominus dedit mihi linguam eruditionis quando oportebat sermonem dicere . Merito ergo sapiens est, qui a Domino accipit quo tempore sibi loquendum sit. Unde eadem sententia: Homo sapiens tacebit usque ad tempus : ideo sancti domini amabant tacere cum scirent quod uox hominis est initium erroris humani.



Qui ponuntur supra chorum seu leuantur et de subformariis.


Statutum in libris annualibus, et scriptum inuenimus esse in Ecclesia Lugdunensi et iuramento firmatum, quod nemo tam nobilis sit, qui sub forma poneretur in Ecclesia Lugdunensi nisi prius subdiaconus sit. Et hec fuit causa, et est, quia nullus potest nec debet facere reuestitum ad matutinas et uesperas in magnis festiuitatibus, nec etiam in aliis, nisi subdiaconus sit. Et quod statutum fuit in minimis, statutum etiam fuit in maioribus. Et ita de iure peccant et Deum offendunt, qui aliquem sub forma ponunt, secundum ordinem et secundum statuta Patrum. Peccant etiam in Deum, quia Deus Hebreorum precepit Moysi, ut  ordinaret Aaron et filios eius qui ministrarent ei in tabernaculo federis, et sic uidetur quod peccant in Deum et in legem qui mutant ordinem Ecclesie Lugdunensis, et statutum antiquorum: uidentur peccare et peccant in Patrem et Filium et Spiritum sanctum: unde illud: Qui in uno ex preceptis Domini offenderit, factus est omnium reus : quia nobiles magis et firmius tenentur seruare statuta Ecclesie Lugdunensis quam alii, quia habent et debent merito habere ex quo subformarii sunt, quod citius ad canonicum uocentur; et ideo ad ordinem subdiaconatus libenter et uoluntarie deberent anhelare, quia nullus canonicus supra chorum debet leuari, nisi subdiaconus sit.

Idem ad officium subformariorum pertinet facere  reuestitos thuribuli ad uesperas et ad matutinas in festis grossarum campanarum. Item, deferre crucem ad processionem aque benedicte in festis supradictis a Natali Domini ad diem Dominicam post octauas Epiphanie, et in omnibus diebus Dominicis Quadragesime. Item, ad octauam Pasche usque ad octauam Pentecostes. Item, in festis dicere quintam lectionem, et sextum responsorium cantare. Item, dicere prologos. Item, quartam lectionem in ieiuniis Quatuor temporum et sabbato Pasche et tractum Laudate cantare. Item, facere septimanas ad missam Dominicam, a Dominica Septuagesime usque ad Dominicam Quadragesime. Item dicere lectionem hore prime per totam Quadragesimam. Item, ire ad candelam in festis  supradictis et festis duplis. Item, deferre magnas cruces in Rogationibus. Item, capsam brunam in die Ascensionis Domini. Item, facere septimum candelabrum in die Natali Domini, in Pascha, Pentecoste et in festo Sancti Ioannis euangeliste. Item, deferre baculos cantoribus, quando processio fit ad crucem. Et fiunt per cantores ad Psal. Benedictus in matutinis in festis duplicibus dicti subformarii.



De ordine diaconatus.

Ordo diaconatus leuat canonicos, et quatuor de prebendariis ecclesie uidelicet dapiferum, panetarium, pincerna refectorii et magistrum scholarum sine licentia capituli. Ordo sacerdotalis leuat omnes  similiter tam canonicos quam alios sine licentia.



Quando licitum sit exire a choro, et quando non.

In matutinis nullus potest uel debet exire secundum ordinem sine necessitate, nisi in ultimis tribus lectionibus. Si uero aliquis exiuerit in primis uel secundis lectionibus, et post chorum intrauerit, in ultimis lectionibus non potest nec debet per ordinem exire interim. Nullus etiam et insuper septimanam ex quo ad matutinas intrauerit debet exire, si sit de supra chorum siue de terra, sine iusta causa, nisi in tertia lectione. Si uero in prima exierit et postea redierit in choro, in tertia lectione interim non poterit exire secundum ordinem.



De amissione matutinarum laudum.

Nullus de terra debet uel potest matutinas laudes  perdere, nisi ex necessitate. Si quis perdiderit, a magistro debet puniri, si subdiaconus uel inferioris ordinis fuerit. Si subformarius uel diaconus, a precentore uel cantore grauiter puniatur.



De amissione matutinarum duobus diebus.

Nullus debet amittere matutinas duobus diebus continuis. Si amiserit secunda die, chorum non debet intrare. Si de terra fuerit, debet puniri, nisi iustam causam pretenderit.



De amissione matutinarum in diebus festiuis.

Si aliquis in festis diebus matutinas amiserit, siue sit de supra chorum, siue de terra, per negligentiam; non debet exire tota die extra domum suam nec propter comestionem, nec propter aliam aliquam causam uel necessitatem; nec etiam debet  apparere altari extra hospitium suum, nec etiam scire debet facere uicinis suis, ut credatur quod non sit in uilla. Die altera poterit intrare ad matutinum.



De minutione in uigiliis.

Nullus de supra chorum debet se minuere in uigilia alicuius festi, nec etiam aliquis clericus de terra, nisi necessitate; sed tantummodo persone.



Quomodo et quando debent intrare chorum.

Omnes persone et septimanarius debent ad matutinas et ad uesperas primi intrare chorum, et ibidem tenere silentium debent, usquequo uesperi uel matutine incipiantur. Unde sanctus Dauid ait: Dixi, custodiam uias meas, etc. . Sciebat enim et legerat diuine esse protectionis,  ut homo a flagello lingue sue absconderetur, et a conscientie sue testimonio; uerberamur enim tacito cogitationis nostre opprobrio, ex iudicio conscientie; uerberamur etiam uocis nostre uerbere cum loquimur ea quorum sono ceditur animus noster et mens consauciatur; et ideo neminem uidebat sanctum os seruare posse in ecclesia ab immunditia sermonis; ipse sibi legem imposuit silentio innocentie, ut tacendo in ecclesia penam declinaret, quam uix effugere posset extra, loquendo. Unde Ambrosius. »Quis est autem qui mundum cor habeat a peccatorum colluuione, aut non delinquat in lingua sua?« Item, nullus canonicus uel clericus debet intrare chorum ad matutinas, uel ad  alias horas diei, ultra quartum uersum, nisi in Epiphania Domini et octauis eiusdem, et in Cena Domini tribus diebus. Et istis diebus potest intrare per totum primum psalmum et usque ad quartum uersum secundi psalmi, ad matutinas, non aliis horis.



De mora in presbyterio uel ante chorum.

Cum enim duo sunt uel tres in choro, nullus debet manere uel intrare in presbyterio, dum ultima horarum campana pulsatur; nec etiam ante chorum stare, uel manere, nec moram facere. Si uero ante chorum transire contigerit, cito debet transire et cauere, ne uideatur ab aliis qui in choro sunt. Similiter omnes qui in choro sunt, si exeunt, debent cauere ne maneant ante chorum,  nec moram faciant, nec ibi inter se aliquid fabulentur. Si uero inter se aliquid loqui uoluerint, mittant se in tali loco, ne uideantur ab illis qui in choro sunt. Et omnia ista debent custodire tam maiores, quam minores, quia ipsi tenentur minores corrigere.



De pueris quomodo habeant se quando ueniunt ad ecclesiam, uel alii clerici de terra.

Pueri debent se ponere in loco occulto, dum quarta campana pulsatur, sed etiam et alii clerici, ne uideantur a dominis, dum ultima campana pulsatur, uel sonat, quia antiquitus solebant conuenire pueri et omnes alii clerici, et etiam subformarii, et diaconi in capella Beati Photini: et quando illa capella remanebat, pueri exibant primi in  processione, et ibant ad uesperas uel ad matutinas, et alii clerici sequebantur pueros, et sic in processione ordinatim intrabant chorum, et hoc ita deberent ordinare per totum tempus.



De recordatione.

Singulis diebus debet magister recordationem tenere, et postquam recordauerint antiphonas et responsoria, debet corrigere eos qui ordinem non seruauerint, et alios monere ne offendant in aliquo unde puniri debeant et puniantur, et ut ordinem ecclesie custodiant et seruent, et honeste ecclesiam intrent et honeste incedant, ne aliquos suis prauis exemplis corrumpant.



De transitu per claustrum inordinate.

Statutum fuit ab antiquis, et nos idem uolumus  reformare, quod nullus canonicus uel clericus debet ire per claustrum inordinate, sed cum indumentis ecclesiasticis ad matutinas usque ad sextam horam, et a sexta hora usque ad nonam possunt deferre alia indumenta secularia, et ex tunc oportet utusque ad completorium non eant uel transeant per claustrum nisi cum indumentis ecclesiasticis. Si uero canonici uel clerici aliquid haberent facere per uillam, uel extra uillam, possunt transire per uillam equitando cum aliis indumentis, aliter non sine offensione. Si uero aliquis clericus procurator est alicuius canonici, et aliquid haberet agere in uillam de negotiis domini sui, debet ire cum indumentis ecclesiasticis usque ad portam fratrum,  et secum faciat deferre indumenta secularia, et ibi deponere ecclesiastica in domo alicuius laici, et alia sumere, et sic potest ire ad negotia ecclesiastica.



De coyfiis non ferendis.

Nullus canonicus uel clericus coyfias laicales deferant de die subtus capuccium suum per claustrum, ut ab aliquo uideri possit, nec faciant diuersorum generum indumenta ad modum laicorum.



De indumentis.

Sed faciant indumenta que sint clausa et ad deferendum honesta, et caligas honestas, non albas, non rubeas, non uirides, sed potius nigri coloris uel consimilis.



De correptione clericorum, et quo modo honeste maneant per claustrum et ecclesiam.


Semper a maioribus et magistris admonendi sunt clerici, ut honeste incedant per claustrum, et ordinem seruare extra ecclesiam, et intus, et sine scandalo, et caueant ne inhoneste intrent ecclesiam; sed humiliter incedant, et ecclesiam intrent simpliciter, et chorum. Et dum seruitium Dei fecerint, honeste in choro stare uideantur, et alter alteri loqui non presumat, nec uertat se ad respiciendum uersus altare, nec ad sinistram partem, aliqua causa emergente, sed ante se unusquisque respiciat, et in toto corde seruitium Dei et pura mente faciat, et psallat cum tremore.



De fabulationibus et illusionibus, ne fiant in choro.

 Nullus etiam debet fabulationes in choro facere dum cantatur, nec illusiones, nec prauos gestus, nec turpes oscitationes palam facere, sed occulte. Si de super choro fuerit, quem oscitare contigerit, de uestimentis suis ante os suum ponat, ne uideatur ab aliquo oscitare, qui in choro fuerit uel extra chorum. Si uero aliquis de terra oscitare uoluerit, indecenter os suum non erigat sursum, nec eleuet oscitando, sed os suum in sinu suo ponat, et ibi sapienter oscitet sine scrupulo. Nemo etiam in choro dum cantatur alitationes faciat, neque alios turpissimos gestus, neque risus inanes, neque corporis aliquas leuitates exercere.



Ne aliquis moram faciat in platea ante ecclesiam.

Dum hore pulsantur, nullus clericus ante ecclesiam  potest diu stare, uel manere, uel aliquas fabulationes cum aliquo facere cum indumentis secularibus uel ecclesiasticis; ita tamen quod ab aliquo de ecclesia uideatur.



De mora in porta fratrum.

Etiam aliquis nobilis uel innobilis in porta fratrum nec potest, nec debet stare in habitu laicali, dum hore pulsantur, uel uespere, uel ibi aliquis de ecclesia collocutiones facere; ita tamen quod aliquis de ecclesia uel plures possint ipsos uidere simul loquentes.



De emunctione.

Si aliquis de terra emungere in choro contigerit, non debet manus suas extra superpelliceum suum  extrahere, uel se usque ad terram inclinare, sed recte et intus superpelliceum suum emungere occulte.



De amissione matutinarum.

Si aliquis de choro duobus diebus continue matutinas perdiderit, secunda die chorum intrare non debet, nec etiam ad uesperas uenire, nisi aliquod magnum festum in crastino euenerit.



De instructione clericorum.

Magister et omnes capellani de duodecim semper debent alios instruere, ut ordinem Ecclesie discant et seruent, et simpliciter et ordinate per claustrum et per ecclesiam incedant cum indumentis ecclesiasticis.



De transitu per claustrum.

Nullus canonicus uel presbyter uel clericus debet  ire uel transire per claustrum cum indumentis secularibus, nisi equitando transierit, nisi a sexta hora usque ad nonam horam.



De admonitione clericorum.

Semper in recordationibus a magistro uel submagistris uel etiam a precentore aliquando admonendi sunt clerici, ut ordinem seruent et ecclesiam seruiant: quia ad hoc specialiter deputantur. Et nullum offendant eundo inordinate per ecclesiam uel per alia loca, sed simpliciter et ordinate incedant ordinem utique seruando.



Ne aliquis appareat cum de horis exierint.

Nullus de supra chorum uel clericus, nec clericuli aliqui, et illi siquidem minus quam alii qui non steterint ad horas, non debent apparere illis qui  ad horas interfuerunt cum de choro exierint, quia nec clericuli, nec alii aliqui debent apparere, sed semper eos fugere statim cum ipsos uiderint.



De seruando statuta.

Si aliqui de supra chorum uel de terra ad uesperas non fuerint, non possunt uel debent post uesperas stare in platea ante ecclesie atrium, uel ibi manere, uel diu ibi moram facere, ubi solent persone et etiam alii canonici post cenam conuenire, et insimul inter se esse, salutationes et colloquia habere; transire siquidem possunt, si ad uesperas non fuerunt, sed ibi diu manere non debent secundum ordinem.



De clericulis.

Quando uero clericulus per claustrum transiens  uiderit aliquem canonicorum uel capellanum, clericulus debet ab ipsis declinare, et subterfugere, uel abscondere se si potest; et si non potest, debet se statim ponere iuxta parietem, et manus suas ante oculos suos ponere, et ibi stare donec transierit canonicus uel presbyter. Canonicus qui uidet quod clericulus facit quod potest, dissimulande transire debet.



Quomodo debent intrare chorum S. Crucis clerici seu presbyteri noui, et fieri debeant.

Quando aliquis canonicorum uel alius uocat capellanum uel clericum, qui nati de legitimo matrimonio debent esse, et quod religionem non exierint, nec aliud impedimentum iustum habeant, ad  mensam suam debet eum mittere cum uno de clericis suis, ad unum de dominis S. Crucis, ut illum in choro suo recipiat, et ipsum instruat in ordine Ecclesie; et clericus qui presentat illum clericum uel presbyterum debet dicere domino S. Crucis uel eius uicario: »Dominus meus mandat uobis, ut ei scire faciatis si bene et integre uenerit ad ecclesiam, et continue ad omnes horas.« Ibi autem debet seruire per tres menses, uel amplius.



Quando debet ire ad S. Stephanum.

Post debet ipsum mittere ad sacristam S. Stephani tempore elapso, et eadem uerba dicere que dixit domino S. Crucis, et ibi debet deseruire per quatuor menses et per amplius. Post ipsum tempus elapsum, debet ipsum mittere ad precentorem, qui  debet clericum uel presbyterum instruere quod ordinem seruet. Et continue ecclesiam seruiat per annum, nec matutinas, nec alias horas diei amittat, nisi ex necessitate.



Quando in maiori ecclesia debet ire, quid fieri debeat.

Deinde mittitur ad cantorem qui easdem admonitiones tenetur illi facere. Postea debet eum mittere ad magistrum, qui debet illos uel illum examinare de litteratura et de cantu, quod sciat bene cantare, secundum formam Ecclesie Lugdunensis. Et si nescit cantare, si est clericus, debet magistro promittere, ut usum nostrum Ecclesie Lugdunensis cantet et discat. Et ita firmet, ut sciat bene cantare et corde tenus, et caueat quod continue ecclesiam  seruiat per annum sine aliqua interpolatione, ut matutinas, et etiam omnes alias horas penitus non amittat sine causa, et ordinem Ecclesie omnino frangere non presumat, quia grauiter et dure puniretur, quia nullus sine usu et maximo exercitio non potest dicere, quod nunquam didicit.



De clericis non habentibus magistrum.

Item, nec clericus nec alius, sicut presbyter et consimilis, recipitur in choro, nisi habeant magistrum in domo, cuius continue procuretur.



De expulsione facienda.

Nec dominus debet neque potest ipsum expellere a domo sua sine iusta causa et legitima, unde Ambrosius: »Quomodo enim sine exercitio doctrina, aut sine usu profectus? qui disciplinam bellicam  uult assequi, quotidie exercetur a primis, et nunquam in prouentu positus prebuit prelium, ut uelut coram se positus pretendit hoste, atque ad peritiam uires suos explorat lacertos, uel aduersariorum declinat ictus, hec uigilanti exiit obtutu.« Item aliam similitudinem: Qui nauim in mari uergere gubernaculis studet uel remis ducere, prius in fluuio preludit; sic clerici qui chorum Ecclesie Lugdunensis intrare uoluerint, prius in aliis ecclesiis exercere se studeant assidue, et ibi ordinem Ecclesie Lugdunensis prius addiscant, ut in mari, id est in Ecclesia Lugdunensi seruire sciant. Item, qui canendi suauitatem et uocis affectant prestantiam, prius sensim canendo uocem excitant; ita clerici  seipsos confirmare in ordine, in quo longo tempore instructi sunt. Item, qui de uiribus corporis longoque luctandi certamine coronam petunt, quotidiano usu palestre durantes, membra mittentes, per patientiam sustinendi laborem assuescunt; ita qui uolunt Deo seruire, et pie uiuere in Deo, debent et tenentur etiam naturaliter totum corpus et animam in Dei assuescere seruitio, quia ipsi sunt pares hereditatis Iesu Christi et debent esse si digni sunt. Item Ambrosius: »Hec ipsa natura uos in paruulis docet, quod prius sonos meditentur cantandi, et retineant et cantare discant . . . nus quedam exspiratio et palestra uocis est.« Ergo qui uolunt disci cautionem cantandi, quod a natura est non negent, qui custodiant et discant, ut qui in  specula sunt speculando intendant non dormiendo; omnis enim res propriis ac domesticis exercitiis augetur. Ita et clerici qui in tantam uolunt intrare Ecclesiam Lugdunensem, longo tempore debent et assidue in seruitio ecclesie intendere.



Qualiter debent facere custodes S. Crucis et sacrista S. Stephani, si clerici noui non uenerint ad Ecclesiam.

Item, domini uel uicarii S. Crucis debent et tenentur scire facere, et etiam sacrista S. Stephani dominis qui mittunt ad eos clericos . . . presbyteros qui in me . . debent choros suos intrare: quem chorum S. Ioannis . . dicens eisdem dominis: »Clerici uestri quos misistis ad nos utique . . . seruiant ecclesias nostras non uenerunt nec ueniunt  ad officium . . . ut deberent, ad matutinas uesperas, sed negligenter et usque ad . . uenerunt et ueniunt et parum, quia uix una uice in septimana ueniunt ad matutinas; et super hoc apponatis consilium ut melius et magis continuo ueniant ad Dei seruitium; alioquin nos expellemus eos a choro nostro foras.« Hoc idem debet dicere sacrista S. Stephani dominis a quibus recipit clericos.



De seruitio ecclesie in quo tenentur clerici S. Stephani, et S. Crucis, et maioris ecclesie.

Item, clerici S. Crucis, et S. Stephani debent uenire, et alii clerici maioris Ecclesie in Dominica et aliis maxime diebus festiuis ad processionem aque benedicte et ad processionem, et ad tertiam missam Dominicam, et ad sextam, et ad nonam,  quando non sunt occupati in seruitio suarum ecclesiarum. Item, tenentur omnes esse ad processionem aque benedicte, ut supra usque ad finem, et tunc magister uel submagister chori dat cappam uni de clericis minoribus, scilicet subdiaconibus, et alias similibus, et sic obseruandum est et in festis minorum classicorum.



De hora tertia, et sexta quibus tenentur.

Item, insuper septimanam tenentur similiter uenire ad tertiam, et ad missam Dominicam, et ad sextam, et tenentur specialiter uicarii S. Crucis cantare tertiam, et sextam horam.



De exitu chori.

Nullus clericus, uel presbyter, uel alius aliquis, secundum ordinem, potest nec debet a choro exire,  nisi ex necessitate, ut dictum est, uel cum domino suo. Si uero domini uolunt exire a choro; clerici sui bene possunt exire cum eis. Sed quando domini sunt extra chorum, debent se uertere ad clericos suos, et dicere, si uoluerint domini iterum chorum intrare: »Reuertimini uos, et ipse in choro isto solus ueniat mecum, uel isti duo.«



Item de exitu chori.

Omnes etiam clerici, qui ad matutinas chorum intrant, non debent exire a choro usque ad finem totius seruitii, cuiuscunque ordinis sint. Si uero propria auctoritate exeunt, et ad officium redire uoluerint, contra ordinem faciunt et peccant. Et statim cum ad chorum alias redeunt, debet eos magister punire, et de inobedientia uerberare; quia  domini ad hoc et propter hoc receperunt eos ad procurationem corporalem, ut ecclesie seruiant, et in . . . tepidi ueniendo ad seruitium ecclesie; sed idem perdant assidui; ut, relicto seruitio Dei, et ut se laudabiliter reddant Deo et hominibus seruiendo: quia seruire Deo regnare est.



De introitu in claustro.

Si aliquod festum in crastino Dominice euenerit, nullus canonicus, nec etiam aliquis alius qui de clericis est, si extra uillam fuit, nec potest, nec debet uenire et intrare claustrum in illis duobus diebus festiuis, usque in diem tertium. Si forsitan uenerit, debet manere extra claustrum, et tertia die potest intrare claustrum, si festum non eueniat.



De amissione matutinarum.


Si aliquis qui in claustro est, matutinas perdiderit in aliquibus festis, aut scienter aut per negligentiam, non debet exire tota die festi ab hospitio suo, nec per comestionem, nec per alicuius rei causam. Si festum claudum die lune post Dominicam euenerit, nullus canonicus uel etiam alius clericus debet perdere matutinas; et si perdiderit, non debet exire tota illa die de domo sua, aliqua causa sibi interueniente. Si tamen exierit, contra ordinem facit et peccat, et nichil in refectorio illa die percipere debet.



Quibus pertinet correctio.

Omnes capellani qui sunt de duodecim, et etiam alii qui sunt de septem militibus, tenentur reprehendere,  et dum redarguerint omnes illos qui faciunt contra ordinem Ecclesie, et neminem debet uel debent palpare, et magister, et submagister multo . . . . .



Quomodo se habent in estiuo tempore.

Omnes clerici et capellani et canonici possunt in estiuo tempore intrare chorum sine caligis, ad omnes horas diei, a festo B. Petri et Pauli usque ordo reincipiatur post festum B. Michelis, si uoluerint caligas deferre; ita tamen quod longa indumenta habeant et deferant, et longum superpelliceum, ne appareat nuditas tibiarum, sed non debent aliquod seruitium facere in ecclesia sine caligis, nec etiam ad librum, nec ad candelabra ire, nec aliquis  in ecclesia pergere.



De correctione puerorum.

Si clericus septimanarius antiphonarum non nocte pronuntiauerit septimanario uicariorum ad Benedictus, et ad Magnificat, uel responsum ad antiphonam secundam, septimanarius uitatorii debet uerberare clerico statim antequam in loco suo redierit; et si non uerberauerit, male agit.



De reprehensione clericorum.

Nullus clericus de terra debet respondere alicui de supra chorum, cum ipsum reprehenderit uel increpauerit. Si tamen fecerit uel dixerit aliquid contra ordinem, tunc omnes clerici debent maiores se patienter audire, et increpationes maiorum humiliter sustinere, et nichil inde respondere. Si . . . . . aliquid  fecerint uel dixerint, debent . . . . . excusare sine strepitu uerborum, et sine scandalo.



De correctione puerorum.

Quando clerici et pueri exeunt a recordatione, ipsi debent exire in pace, et sine tumultu, et sine aliqua molestatione, et sine aliquo clamore; nec aliter alterum manibus impingere, et ita sine scandalo debent ire in ordine usque ad hospitia sua, et non debent discurrere huc uel illuc per ecclesiam uel per claustrum cum indumentis ecclesiasticis, sed semper stare in ecclesia et extra sub regula et correctione.



De recordatione.

Post festum B. Petri et Pauli recordatio non tenetur, nisi ad libitum magistri uel submagistri; sed  Dominicis diebus semper debet teneri, et propter correctionem clericorum, quando offendunt uel offendere uidentur, uel aliquid facere contra ordinem Ecclesie, quia ibi clerici a magistris debent moneri, et corrigi, ne contra ordinem facere uideantur, unde peniteant uel puniantur.



De uicario canonicorum.

Si canonicus de terra posuerit uicarium in officio suo non debet intrare chorum dum cantatur, si uicarius facit officium suum, nec aliquis alius de terra potest stare in choro, dum posuerit uicarium in officio suo.



De reuestitis quomodo uel ubi reuestiuntur.

Canonicus capellanus debet se reuestire in capitulo  omnibus diebus Dominicis et festiuis cunctis indumentis sacerdotalibus, omnes uero alii reuestiti debent uenire ornati unusquisque albis suis quando intrant capitulum, et ibi se debent induere sericis indumentis. Diaconus et subdiaconus canonici non debent lauare manus suas in capitulo, nec caput suum pectinare; sed ipsi debent esse mundi et compti et albis suis induti, quando intrant capitulum ad ornandum se sericis indumentis; et similiter super septimanam clericulus debet seruire diacono, subdiaconus capellano. Statim cum clericulus seruierit super septimanam, diaconus debet induere superpelliceum et se ponere iuxta introitus chori, et cum introitus misse incipitur, statim debet  intrare chorum, et se ponere in choro super diaconos, et ibi stare usque ad principium orationis, et tunc debet ascendere presbyterium et ponere superpelliceum ipsum, et accipere tabulas, et debet intrare chorum et se ponere in choro contra subdiaconum qui legit epistolam, et cum lecta est epistola, clericulus debet se ponere in medio chori, in loco ubi lecta est epistola, et ibi cantare responsorium et alleluia. Sciendum est etiam, quod super septimanam, quando aliquod festum integrum uel cum classico minore non euenerit, debent se reuestire sacerdos, diaconus, subdiaconus in capella B. Petri, et clericulus debet seruire diacono, et subdiaconus presbytero, etc., ut superius continetur.



De ordinatione responsorii, et alleluia clericuli.


Quando retornus tertie hore incipit pulsari, magister uel submagister debent uenire in loco ubi recordatio tenetur, et ibi debet esse clericulus, et recordare responsorium, et alleluia, et firmare, ut bene sciat et decenter cantare, et magister tenetur ostendere euangelium diacono, et epistolam subdiacono, ne aliqui offendant, et male pronuntient in seruitio missarum.



De recordatione antiphonarum, et responsoriorum.

Quando aliquid mutandum est in officiis, in matutinis, in missa, in uesperis, magister chori et sacrista S. Stephani, et uicarius S. Crucis debent insimul uenire post nonam ante chorum, et ibi concorditer tractare de illis, in quibus dubitant, et si  aliter faciunt male agunt.



De introitu misse Dominice.

Nullus clericus de terra debet intrare chorum per se solum ad missam Dominicam in festiuis diebus, ex quo angelicus hymnus inceptus est, scilicet Gloria in excelsis. Sed si sequitur dominum suum, bene potest intrare, alii desuper chorum possunt intrare in festiuis diebus usque ad finem epistole, postea uero non clericuli etiam debent intrare omnes insimul in tertio Kyrie eleison. Quando clericulus commendat ultimum responsorium septimanario uitatorii, et eidem dixerit responsorium, debet sedere in choro coram ipso cui responsorium dederit, parum etiam post debet  exire chorum, si uoluerit uel redire in locum suum.



De rasura barbe, et corone.

Nullus canonicus tante auctoritatis sit, siue aliquis alius clericus, siue sit de terra, siue de suprachorum, debet radere barbam nisi radat coronam; alioquin chorum non debet intrare dum cantatur capite discooperto, nec aliquod officium in ecclesia acere dum ita turpis in tonsura et corone rasura deformis appareat. Item, debent redere coronas septimanarii canonici, et alii quicunque in principio septimanarum suarum, et omnes canonici et alii in natali Domini, in die Epiphaniarum, in Pascha, in Pentecoste, in natali S. Ioannis Baptiste, in festo Omnium Sanctorum, et in Rogationibus, et  in ieiuniis Quatuor temporum, in Cena Domini ii tantum qui faciunt officium, alias faciunt . . . debent . . . aliis officia ministrare, nec in choro adiuncti.



Ubi debent conuenire clerici de terra, cuiuscunque sint auctoritatis.

Statutum et ordinatum fuit quod clerici de terra ad matutinas, siue ad omnes alias horas diei, conueniant simul in unum locum eisdem clericis preparatum, scilicet in capella B. Photini, dum tabuscellus sonat, uel retornus cuiuscunque hore, uel classus in festis diebus, siue sint subformarii, diaconi uel subdiaconi, uel clericuli, ne uideantur inaniter uagari per ecclesiam coram dominis, uel personis, uel aliis qui de super chorum sunt, cuiuscunque  ordinis sint. Nam ab antiquis sic statutum fuit, quod nullus clericus de terra aliquam moram faceret in ecclesia, uel extra, uel sederet, uel collocutionem aliquam haberet cum aliquo qui de supra chorum est, siue sit canonicus, siue aliquis alius; nec etiam canonici, nec capellani, nec illi qui de septem sunt, deberent sustinere, quod aliquis de terra clericus maneat, uel sedeat, uel moram faciat in ecclesia, uel extra, uel loquatur cum aliquo de supra chorum, ubi sit subformarius, uel dum uespere, uel alie hore pulsantur in ecclesia Lugdunensi; sed ipsi clerici debent se abscondere in loco sibi preparato a presentia dominorum, et in loco sibi deputato manere, sedere in pace, et sine aliquo strepitu uel rumore, et sine scandalo  donec remaneat tabuscellus, uel classus, et statim se ordinare debent in processione, primo clericuli, post subdiaconi, tertio diaconi debent intrare chorum in festis diebus.



De incessione uesperarum.

Capellanus hebdomadarius non debet incipere uesperas, donec clericuli et alii clerici in processione ordinati intrent chorum diebus Dominicis et festiuis. In aliis diebus potest capellanus incipere matutinas et alias horas, quando uoluerit; sed prius sonare signum, ut remaneat ultima campana cuiuslibet hore.



De admonitione clericorum.

Semper admonendi sunt clerici et in ordine iustitie,  ubi ab illis ad quos pertinet magisterium, ut ordinate per claustrum incedant, per ecclesiam cum magna reuerentia et humili deuotione.



Quo modo incedant canonici ad missam.

In Aduentu et in Quadragesima, et in ieiunio Quatuor temporum, quando diaconus ad missas pergit ad legendum euangelium, subdiaconus debet precedere usque ad introitum chori, et ibi debet stare. Si uero . . . . . . ita clericulus ad candelabrum, et diaconus debent pergere ad legendum euangelium ante crucem; et cum lectum fuerit, subdiaconus debet ire contra usque ad descensum crucis, et librum accipere, et apertum deferre usque ad capellanum, ut osculetur Euangelium.

Item, feria 4 in Quadragesima, quando due  eueniunt epistole, ceroferarius legit, subdiaconus cantat primum responsorium, septimanarius cantat secundum responsorium et super annum ceroferarius secundum responsorium.



De reuestitis.

Dominica Inuocauit me, et medie Quadragesime, et in Ramis palmarum omnes reuestiti deferunt ad missas Dominicales tunicas et dalmaticas. In Ramis palmarum ponitur textus ad missam super altare, et candelabra deferuntur.



De responsis in Quadragesima.

Statutum etiam fuit in capitulo et sacramento firmatum, propter superbiam et indignationem cuiusdam canonici potentis et pre ceteris nobilioris, qui noluit cantare responsorium in Quadragesima,  quando datum fuit eidem nobili, et missum a precentore; tandem consilio accepto a dominis, et ab omnibus personis, expulsus fuit a choro et capitulo, donec competenter satisfecerit in capitulo, defraudatione officii et contumelia illa, officio misse et omni conuentui. Idcirco statutum fuit in capitulo, et ab omnibus receptum et approbatum, quod sicut pene soluuntur de reuestitis, solueretur similiter de omnibus aliis officiis, que dantur in Ecclesia Lugdunensi a precentore siue a cantore, uel a magistro, sicut est de tractibus et capis, et responsis, et uitatoriis, siue aliis officiis que dantur aliquo tempore insuper annum a magistris Ecclesie, ne omnino defraudetur Ecclesia ab officio suo, et uilipendatur a suis seruitoribus, qui a uulgo nobiles  uocantur. Unde uenit postea, quod tam maiores quam minores nobiles, et etiam nobiliores in personis propriis peregerunt sibi a magistris Ecclesie [f. commissa], collato tempore sine scrupulo et sine offensa, cum maxima humilitate, deuotione et reuerentia. Multi postea ex nobilibus querebant, et scire faciebant magistris, ut eis officium cantandi retruderent, ut occasionem haberent seruitium Dei in ecclesia Dei faciendi.



De maturitate incedendi per chorum, et thuribulo, uel aliis per chorum deferendis.

Quicunque qui defert thuribulum, et librum in festis diebus ad matutinas, siue ad missam siue ad uesperas, debet per chorum mature incedere, humiliter  et honeste, dum facit officium canonici uel etiam alii loco canonicorum faciunt, uel tenentur facere ordinate, idem seruitium attendant peragere et sine scandalo illorum, qui in choro sunt uel eis, ut laudetur et honorificetur Deus in omnibus qui seruiunt eum. Item in sex septimanis, quando ordo deficit, debet ille qui defert thuribulum esse tantum in superpelliceo suo, et chorum ab utraque parte thurificare sicuti aliis temporibus.



De risu in choro non faciendo.

Nullus siue sit supra chorum, siue de terra, debet, dum cantatur in choro, inutiles cachinnos ostendere, siue inanes fabulationes cum sibi propinquioribus facere, sed omnes qui in choro sunt debent silentium tenere, dum tabuscellus aut retornus  horarum pulsatur.



De genuflexione.

Insuper septimanam dum inferiatur, qui pergunt ad librum et ad caudelam, debent se flectere ante altare Beati Sperati, dum dicitur psalmus Miserere mei Deus, et in fine psalmi debent surgere, et unus eat ad librum, et alter ad candelam; si in choro redire uoluerint, possunt desuper chorum intrare, sed debent exspectare usque psalmus Leuaui dicatur. Et post possunt intrare. Si autem chorum noluerint intrare, possunt ire ubicunque uoluerint.



De positione matricularii, et quid pertineat ad eius officium.

Statutum etiam fuit, quod sacrista poneret matricularium,  qui custodiat ecclesiam die ac nocte, hominem maturum et honestum, et cui credatur, et qui sciat et possit ordinare in ecclesia que ordinanda sunt, et fideliter custodire . . . etiam custodit clauem unius arce, in qua reponuntur scilicet hec uestimenta sacerdotalia ad opus misse maioris altaris, et ad opus misse uotiue, et duo thuribula, unum magnum in festiuitatibus magnis, et unum minus in festiuitatibus aliis, et ad missas quotidianas; et duos calices, unum ad maius altare, et alterum ad missas uotiuas, et unam capam ad opus Dominicarum, et bacinum de cupro ad manus lauandas, et quatuor manutergia, et unum coclear argenteum ad opus incensi, et uestimenta sacerdotalia, et missale ad maius altare ad opus  missarum matutinalium . . . . . . . . in diebus festis. Item habet in custodia ornamenta altaris B. Petri, uestimentum sacerdotale . . . et aliam casulam de serico cum paruo . . . ad ornandum altare in festiuis diebus. Item custodit pallia et curtinas ad ornandum chorum in magnis festiuitatibus, et ornamenta altaris B. Photini; quoniam ista debet custodire matricularius fideliter et integre, et sine diminutione. Habet in custodia omnem thesaurum quando ponitur super altare in solemnitatibus, et alia omnia ornamenta, que affert et deponit thesaurario in presenti, que necessaria sunt ad ornandum altare ad opus misse, usque seruitium misse celebratum sit et finitum, et omnia reponantur a thesaurario in custodia ubi erant prius. Item, tenetur custodire  matricularius omnia que infra ecclesiam subsistent, et illa de quibus claues habet. Item, idem custodit clauem librorum, qui sunt necessarii ad opus seruitii ecclesie.

Officium matricularii est illuminare et exstinguere omnia luminaria, que traduntur a thesaurario ad illuminandum ecclesiam, siue residuum sit ecclesie, siue sacriste, et fideliter debet custodire residuum tam ecclesie, quam sacriste sine diminutione aliqua. Et est sciendum quod matricularius non habet aliquod ius in cereis qui apponuntur ab ecclesia in magnis festiuitatibus, nec debet eos excoriare a guttis liquescentibus. Tenetur etiam matricularius facere officium quod pertinet  ad ipsum in propria persona; nec debet, nec potest uicarium ponere nisi sit diaconus, uel presbyter in officio suo, sine causa apponente, scilicet egritudinis uel . . . . et semper debet esse paratus respondere cuiquam uenienti, et querenti se pro aliqua necessaria. Omnibus horis tenetur in ecclesia inueniri, siue maximo uocante, si diaconus est, minori se non debet respondere quando . . . . a capellanis ecclesie; si aliquid facit uel delinquit contra ordinem uel statuta Ecclesie, uel si aliquis ecclesie audierit dare contra corripientem, puniri debet a cantoribus uel a magistro, et inuehi contra ipsum acriter, et dure, et non debet palpari ab aliquo propter ipsius insipientiam, ne sibi sapiens uideatur. Qui contumax est, talis in officio matricularii  non debet poni, sed talis qui patiens et humilis sit, et qui patienter sustineat quando corripietur, et nichil respondeat, sed emendet se quando male fecerit. Item, debet habere diligentiam circa pulsationem campanarum; ut bene et sine defectu pulsentur, et ipsemet tenetur pulsare, si necesse fuerit; et nisi fecerit, grauissime puniri debet.



De seruitoribus ecclesie quomodo habere se debent, et premio eorumdem.

De officiis et seruitoribus ecclesie Lugdunensis quo modo se habeant et exerceant, et exercendo acquirant uitam eternam; unde Paulus: Certamen bonum certaui, cursum consummaui, fidem seruaui, dum merui coronam iustitie, quam reddet mihi in  illa die, qui est iustus iudex . In illa, inquit, die reddet, non hic . . . ut decertare et pugnare quasi bonus athleta laboribus, naufragii periculis, unde illud: Per multas tribulationes oportet intrare in regnum Dei . Ergo non potest quis premium accipere, nisi legitime certauerit. Hec est gloriosa uictoria, ubi sunt laboris certamina: Unde illud: »Nonne iniustus est, qui ante dat premium, quam certamen fuerit absolutum?« Unde in Euangelio: Beati pauperes spiritu, etc. , non dixit: Beati diuites, sed pauperes. Inde recipit beatitudo diuina uiuendo ubi erumna estimatur humano. Cur ergo seruientes ecclesiam Lugdunensem, qui dicuntur seruitores et non seruiunt, abundant  opibus et purpureis induantur uestibus, et epulentur iugiter splendide cum gaudio et sine merore et sine luctu. Iusti autem qui semper assidui sunt in ecclesia, et in seruitio Dei egeant coadiutoribus, et uilipendantur a maioribus et afficiantur iniuriis magnatorum, quibus satisfacere debet illa Euangelii parabola. Item, diues bysso et purpura uestiebatur et epulas copiosas quotidie exhibebat, pauper plenus ulcerum de mensa diuitis colligebat reliquias; post obitum uero utriusque pauper requieuit in sinu Abrahe, diues autem in suppliciis . Nonne eiusdem est signum meritorum aut premia, aut supplicium post mortem inanem etiam recte; quia in certamine labor est? post certamen, aliis uictoria, aliis ignominia. Nunquid  priusquam cursus conferatur, palma cuiquam datur aut defertur corona. uobis igitur dico qui in seruitio Dei in ecclesia Lugdunensi assidue laboratis, et seruitium Dei integre persoluitis a principio usque ad finem, et perseueranter peragitis, Gaudete et exsultate, quoniam merces uestra copiosa est in celo . Unde Ambrosius futuram non presentem in celo et in terra mercedem promisit reddendam. Quid alii poscis quod alii debetur? Quid ipse coronam exigis antequam uincas, quid detergere puluerem, quid requiescere cupis, quid epulari gestis antequam stadium soluatur? . . . . Sed forte dicis: cur hi qui seruire Deo negligunt, et seruitium Dei in ecclesia Dei reddere contemnunt, in presenti letantur et in deliciis luxuriantur? cur etiam ipsi  non mecum laborant, quoniam qui subscripserunt ad coronam, non tenentur ad laborem certaminis, qui in stadium non descenderunt, non se perfundunt oleo, non obliniunt puluere uilitatis mundi, quos manet et detinet uana mundi gloria, et peccat infernalis iniuria, qui dum sustinent eum, et toto mentis affectu deseruiunt, et contra carnis incentiua, et uanam mundi gloriam, et uite superbiam uiriliter in Dei seruitio certauerint, et . . . serint regnum glorie eternaliter adipiscent. Item Ambrosius: »Incrassati in hoc mundo, impinguati certantes peccare solent nondum eis decertare.« Dicant ergo et ipsis inspicientibus athlete Christi: ueniremus uobiscum laborare. Sed respondentes peccatores: Non hic de nobis iudicamus, uos  autem sine nobis si uiceritis, coronam glorie uindicabitis . Isti igitur, qui in deliciis, luxuriis, rapinis, questibus, honoribus hic posuerunt studia, sunt magis peccatores quam preliatores, habent luctum sui laboris, fructum uirtutis non habent: fouent otium, astutia et improbitate aggerant diuitiarum aceruos; sed exsoluent, seram licet, nequitie sue penam; quia dereliquerunt uenam aque uiuentium, relinquentes et negligentes ordinem et seruitium sancte Lugdunensis Ecclesie. Horum requies infernus, tua uero in celo; horum domus in sepulcro, tua uero in paradiso; unde pulchre de talibus Iob dixit: hos magis uigilare in tumulo concupiscentie et immunditie carnis, et in lecto pigritie et peruerse auaritie requiescere,  et in fastu cathedre, diabolice deceptionis amplectere, quia soporem quietis habere non possunt, quem soporem Dominus noster iehsu Christus in sepulcro dormiuit et qui resurrexit.



De quiete eterne beatitudinis et aliis quibus tenentur seruitores omnes, et penis non seruientium, nec facientium debitum.

uos ergo qui cum Christo Iesu dormire desideratis et resurgere, tenete legem Domini, et precepta eius seruate, et ordinem et seruitium Lugdunensis Ecclesie pro posse uestro in quantum uobis Deus donauerit et concesserit custodire et implere usque in finem non cessetis, et ne uos perturbent potentium discrimina, qui super uos potestatem  habent et exercent, et qui . . . . imponunt onera grauia et importabilia, digito autem suo nolunt ea mouere, et qui negligunt et dedignantur etiam aurem suam inclinare in Dei seruitio, et in ordinem Ecclesie seruando, et uilipendunt, et opprobria habent et subsannant, quasi uilem et insensatum, qui eiusdem de ordine Ecclesie seruando aliquid dixerit uel annuntiauerit, et derident eum et obtentui habent quasi insensatum. Unde Ambrosius: »Frater, noli ut paruulus sapere, ut paruulus loqui, ut paruulus cogitare, ut paruulus iudicare, nec uindicare ea que sunt posterioris etatis, quia perfectorum est corona.« Exspecta ut ueniat quod perfectum est, quando non per speciem et in enigmate, sed facie ad faciem , formam ipsam  ueritatis, sed aperte possis cognoscere. Tunc reuelabitur qua causa ille diues fuerit, qui improbus et raptor exstiterat, et qua causa alius potens, qua causa alius abundans, et alius stultus honoribus, et dicetur raptori: Diues eras, qua causa aliena rapiebas? Nonne Deo te diuitem dimittere feci, ut excusationem non haberes; egestas non compulit, inopia non cegit. Quare ergo auferebas bona ecclesiarum innocentibus ecclesiam seruientibus, et dissipabas eleemosynas mortuorum, quas relinquebant Ecclesie Lugdunensi pro redemptione animarum suarum, ut erant refectoria et anniuersaria et alia beneficia?

Dicetur etiam potenti: Cur non adfuisti uidue, scilicet sancte matri Lugdunensi Ecclesie, et orphanis  illius, eiusdemque Ecclesie seruitoribus iniuriam patientibus in eleemosynis sibi deputatis nequiter subtrahentibus, et uiolenter auferentibus? Nunquid tu infirmus eras? ideo et feci potentem, ut non afferres uiolentiam, sed repelleres; ideo exaltaui te et alios in Ecclesia Lugdunensi, ut ipsam fideliter gubernaretis in rebus temporalibus et spiritualibus augmentaretis, et ordinem a sanctis Patribus in ipsa Ecclesia statutum custodiretis. Ecclesiam uilipendentes , non ut tibi et aliis in Ecclesia Lugdunensi potentibus scriptum est: Eripite iniuriam patientem. Et Psal.: Eripite pauperem, et egenum de manu peccatoris liberate , scilicet Christum pauperem, quia ab officio suo in Ecclesia Lugdunensi defraudas, et egenum in  orationibus sibi seruientium, quia non est qui inuocet in Ecclesia Lugdunensi nomen meum , propter uiolentiam impiorum, qui auferunt seruitoribus minoribus eleemosynas defunctorum. Dicetur etiam abundanti diuitiis: Honoribus cumulaui, salubritatem corporis concessi tibi, cum non secutus es precepta mea, ordinem Ecclesie Lugdunensis seruando rigide et non lente a Domino primo editum, et statutum. Famulus meus quid feci tibi, aut in quo contristaui te? Nonne liberos dedi quos genuisti ad seruiendum sanctam Lugdunensem Ecclesiam, adhuc honorem contuli, salutem donaui? Cur me negabas, quod ad scientiam meam que gereres non peruenient? Cur tenebas  dona mea et bona ecclesiastica quasi propria, despiciebas mandata mea male retinendo eleemosynas pauperum? Denique de Iuda proditore hec omnia colligere licet, qui et apostolus inter duodecim electus est, ut loculos pecuniarum quas pauperibus erogaret, commissos haberet, non uideretur autem egenus Dominum prodidisse, et ideo ut iustificaretur si eo Dominus hec contulit, ut non quasi iniuria exasperatus, sed quasi preuaricatus gratiam maiori esset offense obnoxius .



De doctrina et officiis seruitor. Eccl. docendis iunioribus.

Et quoniam satis claruit que pena sequatur improbitatem malorum, et quod premium uirtus  bonorum assequatur, de doctrina et officiis adolescentium aliquid aggrediamur dicere, ut cum etate bone indolis profectus similis creseat et doctrina. Adolescentes uocamus uel etate uel scientia; quando aliquis clericus de nouo chorum Lugdunensem intrare cupit, adolescens dicitur, quia nescit modum standi in choro nec extra, donec a magistris uel a maioribus didicerit, uel doctrinam siue formam supplicandi humiliter et cauendi, tempus et horam sedendi uel leuandi, et a choro exeundi uel intrandi, et discat et caueat; ut cum socio suo dum fuerit in choro non loquatur, uel aliquod signum prauum, uel gestum corporis sui ostendat, et sicut a doctoribus fuerit edoctus seruet ordinem Ecclesie; in qua tamen  addiscere potuerit libenter a maioribus discat, et humiliter custodiat, ut a nullo reprehendi ualeat, et sic cum etate et doctrina ordinis Ecclesie crescere possit. Unde Ambrosius: »Est igitur iuniorum adolescentum timorem Dei habere, deferre maioribus, honorem habere senioribus, castitatem tueri, humilitatem non aspernere, clementiam ac uerecundiam diligere, que ornamenta sunt minori etati.« uerum etiam in senibus grauitas, in iunioribus alacritas, ita adolescentibus uerecundia, uelut quadam dote commendatur. Unde illud: Erat Isaac Deum timens, utpote Abrahe indoles, deferens patri usque eo ut ad paternam uoluntatem non mortem recusaret . Ioseph cum somniasset quod sol et luna et stelle adorarent eum  sedulo cum . . . . deferebat pater . Sic adolescentes et minores Ecclesie Lugdunensis seruientes forma doctrine maiorum manentes, ut sic in regula ordinis eadem benignissime perseuerantes, et maiorum ex magistris sanctorum instituta Patrum, et sanctiones canonum instanter et sine offensa deferentes, cum misericordia Iesu Christi Filii, et Marie uirginis clementia per ostium Ecclesie Lugdunensis intrare poterunt et . . . . ualebunt cum etate et gratia. Ambrosius: »Ioseph castus erat . . . . .« ita et seruitores Ecclesie Lugdunensis casti corpore, et mundi mente in seruitio Dei, nec non et omnium sanctorum aliorum, qui in Ecclesia Dei honorantur digni appareant . . .  Ut uirgo carne non mente, nullum premium habebit in repromissione; sicut enim oportet clericis ut sint casti, ita decet ne sint superbi. Cesarius: »Non enim integritas seruatur ubi animus superbie tumore corrumpitur, adeo erat humilis Ioseph usque ad seruitutem, qua fratres sui uendiderunt eum Ismelitis . Quanto maior es, tanto magis humiliare in omnibus.« Gregorius: »Qui uirtutes alias sine humilitate congregat, quasi qui puluerem contra uentum portat, necessarium est Deo seruientibus, ut humilitatem seruent in mente, et humiliter seruitium Dei in Ecclesia peragant, ut ei similes fiant qui dicit: Mitis sum et humilis corde .« Item, erat uerecundus usque ad fugam. Cuius  tanta uerecundia fuit, ut comprehensus a muliere, uestem in manibus eius fugiens [potius] uellet relinquere, quam uerecundiam deponere . Ita qui in Ecclesia Dei uult deseruire, uerecundiam in omnibus debet seruare, in motu corporis, in actu operis, in gestu omnium membrorum, in incessu ut mature incedat, in despiciendo non respicienda, in loquendo, in turpi risu, in uanis tribulationibus; sed semper debet esse in oratione dum in ecclesia fuerit et manserit. Item, Ioseph fuit patiens usque ad carcerem: unde in patientia uestra possidebitis, etc. . Item, fuit remissor iniurie usque ad remunerationem . Pulchre igitur uirtutes sunt, uerecundia, patientia, et remissio iniuriarum, et suauis est gratia, quia  non solum in fratres, sed in ipsis spectatur sermonibus ne modum progrediatur aliquis loquendi in ecclesia, dum silentium debet seruare et tenere, ne quid etiam indecorum resonet sermo tuus qui iuratus es Deo seruire et omnibus sanctis eius. Speculum enim mentis plerumque refulget in uerbis, ipsum debet sonum in cantando et in loquendo in choro uel in ecclesia librare modestia, nec usquam erem offendat uox facilior in loquendo in ecclesia uel canendo. Denique in ipso loquendo uel canendi genere, in choro prima disciplina uerecundia est, ut sensim quis aut psallere aut canere in choro, aut postremo in ecclesia loqui incipiat, et uerecundie principia commendent processum, ipsumque silentium in choro et in  ecclesia seruandum et tenendum, in quo est omnium reliquarum uirtutum otium, maximus est actus uerecundie seruande et habende in ecclesia. Denique si aut infantie putatur aut superbie remittatur protouiro, si uerecundie laudi ducatur, et Deus sit benedictus. Est uerecundia pudici . . . . quia societate castitas ipsa tutior est. Bonus enim prior est comes gerende castitatis. Pudor hac uerecundia tentari non sinit. In ipsa nostra oratione uerecundia multum placet Deo, multum reconciliat gratie apud Deum; ideo omnes clerici Deo et S. Ioanni Baptiste et sancto Stephano, et omnibus aliis sanctis ad seruiendum in Ecclesia Lugdunensi deputati debent esse uerecundia bene morigerati,  pudore castitatis et reuerentie onustati, et ornati decenter pro moribus et Deo gratiosis et omni populo. Nonne hec uirtus, scilicet uerecundia, pertulit publicanum, et commendauit eum, qui nec oculos suos ad celum audebat leuare? ideo iustificatur magis Domini iudicio, quam ille Phariseus quem reformauit presumptio ; ideoque omnes seruitores in Ecclesia Lugdunensi statuerunt et consueuerunt esse quiete mentis et modesti operis, qui est ante Deum locuplex et pinguis deuotio, ut ait Petrus: Magna est uirtus modestia, que cum sit etiam sui iuris remissior, nichil sibi usurpans, nichil uindicans, et quodammodo intra uires suas contrariorum, diues est apud Deum, apud quem nemo diues . Diues est modestia  quia Dei potior est, unde omnes seruientes in Ecclesia Lugdunensi debent esse modesti in ecclesia, in actu, ne aliquid agant coram eis clericis uel laicis, quod turpe ad agendum, et uile sit ad perficiendum. Paulus quoque orationem deferri precipit cum uerecundia, et sobrietate , primam hanc et quasi primam uult esse orationis future, ut non glorietur peccatoris oratio, sed quasi dolorem obducat; et quo plus uerecundie de recordatione delicti, uberiorem mereatur gratiam. Et etiam in ipso motu, gestu, incessu tenenda uerecundia omnibus clericis tam maioribus, quam minoribus, qui deseruiunt in ecclesia, uel deseruire cupiunt secundum ordinem, et secundum statuta antiquorum Patrum, quia habitus mentis  in corporis statu cernitur. Hinc homo interior cordis nostri inter nos absconditus, aut leuior aut iactantior, aut turpior intus existit, et non apparet nisi per statutum. Et gestus corporis aut contra grauior, aut constantior, et purior, et maturior multoties estimatur. Itaque uox quedam est animi motus, ideo statuerunt antiqui quod omnes clerici . . . in Ecclesia Lugdunensi seruientes, turpes motus et gestus nullo modo ostenderent, nec etiam inanes alitationes, nec indecentes ordinationes; sed cuicunque contigerit cum cantatur in choro oscitari, ponat os suum subtus superpelliceum suum, et ibi occulte oscitet, ne aliis stantibus in choro reprehendi possit.



Alie auctoritates.

 Exemplum ostendo uobis. Meministis, filii et socii, quemdam tunicum corpore non mente, cum sedulis se uideretur commendare officiis, hoc solo tamen in clero a me non receptum, quod passim gestus plurimum dedecerent; alterum quoque cum in clero recepissem, iubere me nunquam mihi preiret, quia uelut quidam insolentis incessus uerbere meos oculos feriret, idque dixi dum redderetur post offensam muneri: Hoc solum excepi. Hoc solum excepi, nec fefellit sententia, utique enim ab ecclesia recessit, ut qualis incessu prodebatur, talis perfidia animi demonstraretur. Nam alter Ariane infestationis tempore fidem deseruit, alter pecunie studio ne iudicium subiret sacerdotale,  se esse nostrum negauit. Lugebat in illo incessu imago leuitatis, species quedam scurrarum percursantium. Sunt etiam aliqui qui sensim ambulando imitantur histrionicos gressus, et quasi quedam fercula pomparum et statuarum status imitantium, ut quotiescunque gradum transierint modulos quosdam seruare uideantur. Nec cursum ambulare honestum arbitror, nisi cum causa exigit alicuius periculi uel iusta necessitas; omnes enim seruientes in Ecclesia Lugdunensi debent gressus suos probabiles ostendere, in quibus etiam spiritus maturitatis, grauitatis, auctoritatisque pondus, tranquillitatisque uestigium, humile debet in cunctis apparere. Et si clerici deseruientes in Ecclesia Lugdunensi studere neglexerint in gressibus ordinationis  Ecclesie Lugdunensis, quomodo addiscant ordinem et dignanter deseruiant ecclesiam quam digne et laudabiliter deseruire tenentur, dum presentes in claustro permanserint, Deum et sanctos offendunt, et statuta sanctorum Patrum uilipendunt, et peccatum inobedientie incurrunt, et sententiam primi parentis cui dictum est: Morte morieris  , quia obediens mandatis meis non fuisti, sine dubio poterunt non immerito formidare. Et propter hoc predicta sancta statuta et ordinationes a sanctis Patribus editas inuiolabiliter obseruare tenentur, tanquam boni et ueri filii obedientie.



CIRCA ANNUM MCLXXXII. PETRUS S. R. E. CARDINALIS TITULI S. CHRYSOGONI





NOTITIA EX GALLIA CHRISTIANA


Petrus, Stephani Tornacensis condiscipulus  , ex archidiacono abbas, ex abbate Meldensis episcopus electus fuit, procurante imprimis Willelmo de Campania, Theobaldi comitis filio, Senonensi archiepiscopo. Hunc aliquanto post Alexander papa III ob singularem doctrinam ingentiaque merita tituli S. Chrysogoni presbyterum cardinalem creauit et in Franciam legauit anno 1173, ut Albigensium heresim comprimeret. Obiisse uidetur circa annum 1182.





PETRI S. CHRYSOGONI EPISTOLAE.



I. Ad Eruisium abbatem S. uictoris Parisiensis.






II. Ad Garinum eiusdem monasterii abbatem.

.



III. Ad uniuersos fideles.---De excommunicatione hereticorum Albigensium. 

PETRUS, Dei gratia, tituli Sancti Chrysogoni presbyter cardinalis, apostolice sedis legatus, uniuersis sancte matris Ecclesie filiis catholicam atque apostolicam fidem seruantibus, in Domino salutem.

Testante Apostolo , sicut unus Deus,  ita et una fides esse dignoscitur, a cuius integritate nullus potest sine periculo deuiare. Cuius fundamentum, preter quod nullus aliud potest ponere, apostoli, et apostolici uiri successores eorum, inspirante et docente Spiritu sancto, sanis doctrinis  tanquam uiuis ex lapidibus ita firmiter, et circumspecte iecerunt, quod nec sonantis impetus aquilonis, nec impiorum machine, licet crebris assultibus impugnetur, illud poterunt a sua firmitate mouere. Unde quamuis diebus istis quidam falsi fratres, Raymundus uidelicet de Baimiaco, Bernardus Raymundi, et quidam alii heresiarche transfigurantes se in angelos lucis, cum sint Satane, prius Christiane et apostolice fidei contraria predicantes, multorum animas uenenata predicatione deceperunt, et secum traxerunt ad ruinam; nouissime tamen ille, qui reuelat mysteria, et ad confutandos seniores Isrel dedit spiritum Danieli , ad animas diabolica fraude deceptas respiciens, noluit ulterius perfidiam illorum uelari, nec Christiane  fidei sinceritatem illorum predicatione corrumpi; sed sua admirabili potestate, audientibus et uidentibus multis, quod prius latuerat, uenenum perfidie detexit, in augmentum et gloriam fidei Christiane.

 Cum itaque predicti Raymundus et Bernardus, atque alii uenerabili fratri nostro Reginaldo Batoniensi episcopo, et nobilibus uiris, uicecomiti de Turena, et Raymundo de Castronouo, qui de consilio nostro in terram Rogeri de Beders pro liberatione uenerabilis fratris nostri [Albiensis] Albanensis episcopi uenerant, occurrissent, et se confiterentur a nobili uiro comite Tolosano, et aliis baronibus, qui eos in perpetuum abiurauerant, iniuste tractari; cum pro defensione fidei sue ad presentiam nostram se uenturos proponerent, si ueniendi et redeundi securitatem haberent; memorati episcopus et uicecomes, ne corda simplicium, qui illorum fece erant imbuti, scandalum paterentur, et diffidentie nostre ascriberent, si eis audientia  negaretur, ex parte nostra et predicti comitis indulserunt, ut cum omni securitate se conspectui nostro presentarent, quatenus sub nostro et uenerabilis fratris nostri Pictauiensis episcopi apostolice sedis legati, et aliorum discretorum uirorum, et totius populi examine audirentur, et si recte et sane crederent, probarentur; et postquam a nobis examinati fuissent, nichilominus ad propria remearent securi, ne metu uel uiolentia qualibet uiderentur inducti ad confessionem uere fidei; ita tamen, quod post elapsos octo dies iuxta edictum, quod exierat, nisi ad fidem nostram redirent, de terris principum, qui eos abiurauerant, deberent expelli.

Nos itaque indulgentiam eis ab episcopo et uicecomite  factam, quamuis a prefato comite Tolosano, et aliis nobilibus uiris, sicut diximus, exierat edictum, ut de terris eorum deberent expelli, ratum habentes; eodem Pictauiensi episcopo, et predicto comite Tolosano, et aliis clericis et laicis quasi trecentis, in ecclesia B. Stephani nobiscum pariter congregatis, illis iniunximus, ut fidem suam nobis exponerent, et ad catholice fidei ueritatem redeuntes, infamiam, quam et tota terra, et ipsi per damnabilem predicationem incurrerant, per salutiferam confessionem uere fidei remouerent. Ipsi uero inter alia uerba, que hinc inde processerunt, chartam quamdam in qua fidei sue articulos conscripserant, in medium protulerunt, et eam, sicut prolixius scripta fuerat, perlegerunt. In qua cum uerba quedam  deprehendissemus, que et suspecta uidebantur existere, et nisi plenius exponerentur, heresim quam predicauerant, possent uelare; quesiuimus, ut Latinis uerbis respondentes, suam fidem defenderent; tum quia lingua eorum non erat nobis satis nota; tum quia Euangelia et Epistole, quibus tantummodo fidem suam confirmare uolebant, Latino eloquio noscuntur esse scripta. Cumque id facere non auderent, utpote qui linguam Latinam penitus ignorabant, sicut in uerbis unius illorum apparuit, qui cum Latine uellet loqui, uix duo uerba iungere potuit, et omnino defecit; necesse fuit, nos illis condescendere, et de ecclesiasticis sacramentis propter imperitiam illorum, quamuis satis esset absurdum, uulgarem habere sermonem.

 Illi ergo duo esse principia denegantes, publice coram nobis et predictis uiris confessi sunt, et firmiter asseruerunt, quod unus Deus altissimus omnia uisibilia et inuisibilia condidisset; quod etiam Scripturis, sicut uerum est, Euangelicis atque apostolicis comprobabant. Confessi sunt etiam, quod sacerdos noster, siue bonus, siue malus; iustus, uel iniustus et talis etiam, quem adulterum, uel alias criminosum indubitanter scirent, corpus et sanguinem Christi posset conficere et per ministerium huiusmodi sacerdotis, et uirtute diuinorum uerborum, que a Domino prolata sunt, panis et uinum in corpus et sanguinem Christi uere transubstantiantur. Asseruerunt quoque, quod paruuli, uel adulti nostro baptismate baptizati saluantur, et  nullus sine eodem baptismo potest saluari; omnino inficiantes, se aliud baptisma, aut manus impositionem, sicut eis imponebatur, habere. Affirmauerunt nichilominus, quod et uir et mulier matrimonio copulati, si aliud peccatum non impediat, licet carnaliter alter alteri debitum reddat, propter bonum matrimonii excusati saluantur, et propter hoc nunquam damnantur. Archiepiscopos preterea, et episcopos, presbyteros, monachos, canonicos, et eremitas, templarios, et Hospitalarios affirmauerunt esse saluandos. Dignum quoque et iustum esse dicebant, ut ecclesias in honore Dei atque sanctorum fundatas cum summa deuotione uisitantes adirent, et sacerdotibus, et aliis earum ministris honorem  et reuerentiam exhibentes, primitias et decimas eis deberent soluere, et de omnibus parochialibus deuote et fideliter respondere. Eleemosynas etiam tam ecclesiis, quam pauperibus, nec non et omni petenti esse tribuendas inter cetera laudabiliter asserebant. Hec omnia licet prius dicerentur negasse, iuxta nostrum sanum intellectum se intelligere asserebant.

Postquam autem ita a nobis examinati fuerunt, et ea que diximus, spontanea uoluntate confessi, ecclesiam Beati Iacobi intrauimus. Ubi nobiscum innumera populi multitudo, que se quasi ad spectandum preparabat, conuenit, et confessionem fidei eorum, que in predicta chartula conscripta fuerat, uulgari sermone audiuit. Porro cum a nobis et omni  populo, qui ibidem conuenerat, in omni patientia, et sine tumultu aliquo fuissent auditi, et ipsi sponte finem dicendi fecissent; quia expositio sue fidei satis laudabilis et catholica uidebatur; iterum ab eis, audiente uniuerso populo, quesiuimus, si corde crederent, quod ore fuerant confessi; et si aliquando in contrarium, sicut eis sepius impositum fuerat, predicassent. Illis uero respondentibus, sic se ita credere, et nichilominus negantibus, se unquam aliter predicasse, nobilis uir comes Tolosanus, et multi alii clerici et laici, qui eos audierant aliter predicantes, uehementer admiratione commoti, et Christiane fidei zelo succensi surrexerunt, et eos plane in caput suum mentitos fuisse manifestius conuicerunt. Quidam enim constanter proposuerunt,  se a quibusdam illorum audisse, quod duo dii existerent, alter bonus, et alter malus; bonus, qui inuisibilia tantum, et ea que mutari, aut corrumpi non possunt, fecisset; malus, qui celum, terram, hominem et alia uisibilia condidisset. Alii affirmauerunt se in illorum predicatione audisse, corpus Christi non confici per ministerium sacerdotis indigni, aut aliquibus criminibus irretiti. Multi similiter testati sunt, eos prorsus negantes audisse, uirum cum uxore saluari, si alter alteri debitum reddat. Alii in faciem illis firmiter opponebant, quod ab ipsis audissent, baptismum paruulis non prodesse, et alias quamplures contra Deum, et sanctam Ecclesiam, et catholicam fidem blasphemias protulisse, quas pro abominabili earum enormitate tacere maluimus,  quam referre. Quidquid autem illi in sua superiori confessione, que satis uidebatur sufficere ad salutem, si ita corde crederent ad iustitiam, et in corde et corde dixerint, sicut homines torte mentis et intentionis oblique; tandem heresim noluerunt relinquere, ubi crassum et sopitum intellectum eorum alicuius auctoritatis superficies uidebatur iuuare, occasione uerbi illius, quod Dominus in Euangelio dixisse legitur: Nolite omnino iurare, et sit sermo uester, est, est, non, non ; dicentes se non debere iurare, cum ipse Dominus sepe iurasse legatur, sicut scriptum est: Iurauit Dominus, etc. . Et alibi: Per memetipsum iuraui, dicit Dominus ; et Apostolus: Omnis controuersie finis est iuramentum . Et  multa in hunc modum in diuinis Scripturis legentibus sese offerunt, et occurrunt, quibus propter illorum infirmitatem quibus aliquid suademus, iurare permittimur. Ceterum ipsi tanquam uiri idiote non intelligentes Scripturas , in laqueum, quem absconderant, ceciderunt . Quia cum prius iuramentum tanquam rem exsecrabilem, et a Domino prohibitam abhorrerent; in ipsa confessionis sue charta iurasse conuicti sunt, cum dixerint; in ueritate que Deus est, ita credimus, et dicimus, quod hec est fides nostra; nescientes, quod ueritatem et uerbum Dei in testimonium uere assertionis adducere, procul dubio sit iurare, sicut de Apostolo legimus, cum dixit: Hoc enim uobis dicimus  in uerbo Dei ; et alibi: Testis est mihi Deus , et alia similia comprobant, que ab illis, qui diuinas Scripturas intelligunt et legerunt, possunt facilius inueniri.

Cum autem a multis et sufficientibus testibus fuissent conuicti, et adhuc multi ad ferendum contra eos testimonium prepararent: quia Ecclesia consueuit redeuntibus misericordie gremium non negare, eos diligentius monuimus, ut omni heretica prauitate deposita, ad fidei unitatem redirent; et quia a domino papa, et uenerabilibus fratribus nostris Bituricensi et Narbonensi archiepiscopis, et a Tolosano episcopo, et a nobis ipsis propter peruersam predicationem, et sectam excommunicati  fuerant; ad nos iuxta formam Ecclesie reconciliandi uenirent. Quod cum illi in arcum prauum conuersi, et mente perdita indurati facere recusarent; nos in conspectu totius populi, qui iugiter acclamabat, et in eos multa immanitate fremebat, eos iterum accensis candelis, una cum predicto Pictauiensi episcopo, et aliis religiosis uiris, qui nobis in omnibus astiterunt, excommunicatos annuntiauimus, et ipsos cum suo auctore diabolo condemnauimus. Eapropter uniuersitatem uestram monemus et exhortamur in Domino, atque in remissionem peccatorum iniungimus, quatenus predictum Raymundum, et Bernardum, et complices eorum tanquam excommunicatos et Satane traditos cautius euitetis, et si quando aliud quam in  audientia nostra, sicut prescripsimus, sunt confessi, uobis de cetero presumpserint predicare; predicationem eorum tanquam falsam, et catholice atque apostolice fidei contrariam respuatis, et ipsos tanquam hereticos et Antichristi preambulos a sinceritatis uestre consortio, et uestris finibus longius expellatis.



Iu. Ad Philippum decanum et capitutum B. Martini Turonensis.---Confirmat fundationem de duobus cereis coram sepulcro sancti Martini continuo accendendis. 


PETRUS Dei gratia tituli Sancti Chrysogoni presbyter  cardinalis, apostolice sedis legatus, PH. decano et capitulo B. Martini Turonensis, in Domino salutem.

Quoties aliqua a fidelibus ad honorem et decorem domus Domini statuuntur, ea debemus tanto sollicitius promouere, quanto magis ipsi ad hoc quod spontanea uoluntate ceperunt, a nobis inuitari debuerant et induci. Eapropter, dilecti in Domino fratres, uestris postulationibus inducti, et in deuotione beatissimi confessoris qui apud uos requiescere dignoscitur altius radicati, institutionem quam super luminaribus duorum cereorum ante sepulcrum eiusdem confessoris perpetuis temporibus, sine intermissione qualibet, accendendorum, in  capitulo uestro a uobis et burgensibus ipsius loci parochianis uestris, solemni deuotione factam, ratam habemus; et sicut in authentico scripto a uobis exinde facto plenius continetur, auctoritate qua fungimur, confirmamus, et presentis scripti patrocinio communimus; statuentes, et sub intermissione anathematis districtius inhibentes, ne aliquis contra eamdem institutionem uenire, aut redditus ad hoc deputatos minuere, differre, seu quomodolibet decurtare, qualibet temeritate presumat. Si quis autem hoc attentare presumpserit, indignationem omnipotentis Dei et beatissimi confessoris, necnon et districtam extremi iudicii ultionem se nouerit incursurum.




CIRCA EUMDEM ANNUM
ROGERUS ABBAS S. EuURTII AURELIANENSIS





NOTITIA


Rogerus primus regularium abbas quinquennio post electionem reliquias sancti Euurtii inuenit, quarum inuentionem Frehero abbati Sancti Audeni significauit litteris apud Martennium. Mendum irrepsit in anno assignato in bulla qua Eugenius III Sancti Euurtii bona confirmat data Rogero, ubi loco 1114 legendum 1147. Insequenti pape ad exemplum Ludouicus rex Rogerium abbatem diplomate regio dignatus est, in quo Sancti Euurtii possessiones eodem tenore ac in bulla recitat. Subscripsit anno eodem Rogerius charte regis eiusdem pro Aurelianensibus, biennioque post 1149 litteris Simonis de Balgenciaco pro Burgo-medio. Reperitur in chartulario Miciacensi anno 1150, quo Manasses episcopus chartam dedit postulantibus Rogerio abbati et fratribus Sancti Euurtii. Obtinuit ab Adriano Iu et Alexandro III bullas eiusdem tenoris ac bulla Eugenii III. Memoratur anno 1158 in chartis Pontileuiensibus. Permutando a Ludouico uII obtinuit an. 1163 Toaruillam in parochia de Sebonuilla in Belsia. Inuitatus a summo pontifice ad concilium Turonense, Eruisium abbatem Sancti uictoris consuluit 1164. Controuersiam habuit cum priore Pontis-monachorum et Stephano Cluniacensi abbate, quam arbitri diremerunt anno 1167 Manasses episcopus et Ioannes decanus. Hoc autem uel sequenti cessit in gratiam Stephani, cuius canonici regularis est epistola 17, ad Rogerium abbatem suum.





REuELATIO Quam transmisit domnus Rogerus abbas ecclesie B. Euurtii Aurelianensis ad monachos Sancti Audeni Rothomagi de inuentione eiusdem sanctissimi pontificis Euurtii. 
[MARTEN., Anecdot., I, 413, ex ms. S. Audeni Rothomagensis.]

 Dilectis in Christo dominis et amicis F.  abbati Beati Audeni, omnique sancte illi congregationi, frater ROGERUS  cenobii Beati Euurtii dictus abbas, totusque pauperum eiusdem loci conuentus, salutem et dilectionem.

Quod beatum et gloriosum Patrem et patronum nostrum Euurtium debito uenerationis affectu honoratis, nos quidem gratias uobis pro nostra possibilitate agimus: ipse autem pius Dei famulus deuotioni uestre premia condigna pro sua benignitate impetrabit. Nunc quia de eius sacratissima inuentione nobis congaudetis, modumque eius, et diem studiose a nobis requiritis, breuitate congrua paucis accipite. Predecessores nostri seculares canonici,  qui ferme ante hoc quinquennium in sancta beati confessoris ecclesia seruiebant, hoc sepenumero in proposito suo habuerunt, ut angustum adhuc edificium ecclesie dilatarent, qui etiam in hoc rei progressi sunt, ut etiam rogum facerent de cuius calce parietes sacros construerent, quam ipsam calcem apud nos habemus. Repente autem Dei nutu mutauerunt consilium, timentes scilicet ne, si forte sanctum illum thesaurum in agro suo inuenirent, ab ecclesia pellerentur, et locus ipse monachis uel regularibus canonicis, qui deuotiorem cultum tanto Patri impenderent, traderetur. Cum autem placuit diuine misericordie nos famulos suos sub regulari habitu degentes in sancta illa Ecclesia ponere, continuo  non acquieuimus carni et sanguini, non timentes scilicet ubi non erat timor, sed de Dei misericordia confidentes, hoc crebro et diu habuimus in precibus nostris, hoc in desideriis nostris, hoc in ieiuniis et nostris afflictionibus, ut benigna Dei pietas gloriosum corpus pii Patris Euurtii famulis suis reuelaret his temporibus nostris. Misertus est nostri Dominus, et desiderium pauperum suorum exaudiuit. Nam quod petebamus accepimus, quod querebamus inuenimus, apertum est nobis ubi pulsabamus. Sepe quidem domini et Patres nostri quicunque pene tam episcopi quam abbates orandi gratia, seu nos uisendi, ut assolet, ad nos diuertebant, submonebant et incitabant prauitatem nostram, ut sine cunctatione illud singulare gaudium nostrum quereremus. Sed et dominus Sugerius abbas Sancti  Dionysii, uir alti consilii et prudentie excellentis, cum die quadam Aurelianis uenisset, ductus est a nobis in secretarium quoddam ecclesie nostre, quod post altare gloriosi Patris Euurtii quadam parietis interclusione ab accessu publico erat seclusum, Ostendimus ei thecam quamdam magnam ligneam, que deinceps super ipsius sancti uenerabile sepulcrum ab antiquo sita est, in cuius fundo longus quidam et subniger lapis, quem achlesiam  uocant,  qui ad nichil aliud quam ad clausuram sepulcri uidetur preparatus, magnum magni thesauri absconditi indicium prestabat intuenti. Tum ille, hic est, inquit, hic querite, quia hic inuenietis. Et adiecit: Nolite differre; exaltate Deum, et exaltatus exaltabit uos . Collegimus audaciam non solum de tanti Patris oraculo, sed et de reuelationibus ad fratres nostros factis, necnon et de miraculis aperte in conspectu nostro patratis; et ad sacre pausationis locum, premisso ieiunio et oratione generali, feria sexta hebdomade tertie aduentus Domini, nocte imminente, cum paucis fratribus accessimus; dehinc fodientes, duos sarcofagos non longo a se interuallo alterum super alterum inuenimus, qui et ipsi erant intra quatuor parietes altrinsecus sibi oppositos, pulcherrimos quidem, et  ex laterculis pictis compositos cemento optimo plano et rubeo litos. Primo sarcophagorum uigilia natalis Domini post missam secrete aperto, nichil prorsus in eo inuenimus. In inferiori autem die natalis Innocentium, post matutinas, quod querebatur inuentum est. Porro a religiosis personis id sani consilii accepimus, ut celebris illa tam sancti corporis exaltatio, seu de loco in locum translatio usque ad aduentum domini regis differretur.



ANNO DOMINI MCLXXXI GUALTERUS PRIOR S. uICTORIS PARISIENSIS





NOTITIA


Gualterus, prior S. uictoris Paris., scriptor quatuor librorum multa scitu digna continentium quorum exempla bina mss. in biblioth. S. uictoris Paris. uidisse se testatus est Launoius De uaria Aristotelis fortuna cap. 3, pag. 29: Contra manifestas et damnatas etiam in conciliis hereses, quas sophiste Abelardus, Lombardus, Petrus Pictauinus et Gilbertus Porretanus, quatuor labyrinthi Francie, uno spiritu Aristotelico afflati, libris sententiarum suarum acuunt, limant, roborant. uixit. circa annum 1180. uide Buleum tom. II Hist. Academ. Paris., pag. 404-629. Mabillonius in Analectis, pag. 54 nou. edit., meminit libri huius Gualteri  , quem non priorem, sed abbatem nominat, scripsisse uero ait libros quatuor contra quatuor labyrinthos Francie, id est Abelardum, Petrum Lombardum, Petrum Pictauiensem et Gilbertum Porretanum; refert etiam ibi fragmentum ex eodem libro desumptum de Abelardo MANSI.





EXCERPTA EX LIBRIS GUALTERI DE S. uICTORE CONTRA QUARTUOR LABYRINTHOS FRANCIAE.
(Historia Uniuersitatis Parisiensis, auctore Cesare Egassio Buleo 



EX LIBRO PRIMO.

 Exstat in bibliotheca San-uictorina codex manuscriptus M. Gualteri de S. uictore Iu libris distinctus contra Iu celeberrimos sui seculi magistros: Petrum Abelardum, Gilbertum Porretanum, Petrum Lombardum et Petrum Pictauinum; quos uocat Iu Francie labyrinthos et nouos hereticos. Scribebat autem circa annum 1180, quo tempore unus e quatuor supererat in uiuis Pictauinus, Lombardi discipulus, idemque prepositus scholarum celeberrimi illius Petri Comestoris, quem, quia theologiam scholasticam subtilius et curiosius quam ceteri tractabat, Gualterus sibi potissimum assumit libro quarto debellandum, ut Abelardum et Lombardum secte illius principes et corypheos acerbe in allis libris insectatur. Ergo ex illo opere,  quoniam nondum in lucem prodiit, iuuat que sequuntur ueluti ideam theologie pseudoscholastice proponere, ut agnoscant posteri quid deinde mutationis acceperit docendi methodus, consecutis temporibus.

Sunt autem libri I hec capita XuIII:

    1. De nouis hereticis et phantastico Christo ipsorum. Unde oriantur.
    2. Quod Christus sit Deus et homo: aliud sine initio: aliud a certo initio.
    3. De nouis hereticis qui dicunt Christum non esse aliquid in eo quod est homo.
    4. Quanta temeritas negare Christum aliquem hominem uel aliquid compositum.
    5. De illo qui negauit Christum esse aliquid quod sit homo.
    6. De illo qui dicit quod Christus non est aliquid  quod fuit ab eterno.
    7. De his qui habent pro inconuenienti quod Deus sit aliquid quod non semper fuit.
    8. Quod melius creditur Christo quam heretico.
    9. De illo qui dicit quod Christus non est aliquid ex uirgine, sed eius uestis tantum inest; et quare dicatur homo in persona, non in natura, assumptus.
    10. De illo qui negat in Christo aliquod compositum ex anima et corpore.
    11. De illis qui concedunt nobiscum quod Christus est homo, sed heretico sensu.
    12. De illo qui dicit, hec species »homo« non conuenit Christo.
     13. De illo qui dicit in Christo Incarnationem uelut uestem eius, non proprietatem fuisse.
    14. De his qui dicunt: »humanitatis nichil est.«
    15. Quod constat, quia persona non est unita persone, nec habens hominem est sibi unitum.
    16. De illo qui dicit quod Christus non est nisi quod fuit ab eterno.
    17. Quod homo assumptus est et uerissime dicitur: »Persona sed non alia quam uerbi.«
    18. Quod homine assumpto non »Quaternitas« est.


Premittit uero hunc titulum. Incipit liber M. Walteri prioris S. uictoris Parisius contra manifestas et damnatas etiam in conciliis hereses, quas predicti sophiste libris sententiarum suarum reponunt, acuunt, limant, roborant sub eodem capitulo subiecto. De intelligentia harum locutionum »Deus  factus est homo. Deus est homo.« An his locutionibus dicatur »factus esse aliquid, uel esse aliquid, uel est.« Subiungit uero que sequuntur.

»Oritur hic questio ualde difficilis. Queritur enim utrum in his locutionibus: Deus factus est homo. Filius Dei factus est filius hominis; Deus est homo et homo est Deus, dicatur Deus factus esse aliquid, uel aliquid dicatur esse Deus. uel que sit intelligentia eorum. In solutione huius questionis magna inter doctores contrarietas inuenitur. Dicunt tamen quidam quod homo assumptus non est Deus. Non est persona, non est Dei Filius, non est Rex seculorum, non est Dominus glorie. Nec etiam secundum eosdem, homo assumptus non est homo, uel aliquis homo, nec filius hominis, nec filius uirginis,  nec aliquid quod sit homo uel Deus; et quod Filius Dei non est nisi quod fuit ab eterno, sed Deus tantum. Et quando Deus factus est homo, non est factus aliquid; per hominem enim assumptum non intelligunt nisi carnem et animam. Dicunt etiam predicti quod ex anima et carne Christi nichil est compositum, nec id quod est homo, nec aliud, sed uerbum duobus, scilicet anima et corpore, quasi indumento uestitum; et ideo uerus homo factus dicitur, quia ueritatem carnis et anime accepit: qui, et, secundum habitum tantum, Deum  hominem factum dicunt; et sic, secundum istos, dicitur homo, quia hominem accepit; et esse homo, quia habet hominem, uel quia est habens hominem, et homo est factus Deus, quia assumptus est a Deo; et homo esse Deus, quia habens hominem est Deus.«

In capite 2 auctoritates profert S. Augustini aliorumque SS. Patrum et quorumdam Catholicorum doctorum contra supra dictam opinionem: »Augustinus ait in lib. De Trinit.« cum legitur: »uerbum caro factum est :« in uerbo intelligo uerum Dei Filium, in carne agnosco uerum hominis filium, et utrumque simul unam personam Deum et hominem ineffabilis gratie largitate coniunctum. Idem in Enchiridio: Christus iehsu Deus  de Deo est, homo autem natus est de Spiritu sancto ex Maria uirgine. Utrinque substantia, diuina scilicet et humana, Filius est unicus Dei Patris omnipotentis de quo procedit Spiritus sanctus, utrinque unus, sed aliud propter uerbum, aliud propter hominem, non duo filii, Deus et homo, sed unus Dei Filius, Deus sine initio, homo a certo initio. Item in eodem: Quid natura humana in Christo homine meruit, ut in unitatem persone unici Filii Dei singularitas assumpta esset? que bona uoluntas? que bona opera precesserunt quibus mereretur iste homo una fieri persona cum Deo? nunquid antea fuit homo, et hoc ei singulare beneficium prestitum est, ut singulariter promereretur Deum? Ex quo nempe homo cepit esse, non aliud cepit esse homo quam Dei Filius et hic unicus: et propterea Dei uerbum quod ab illo suscepta caro facta est.« Etc.

In capite 3 sic scribit: »Quero ab his qui dicunt Christum non esse aliquid in eo quod est homo, quid per me significetur cum dicitur Pater maior me est , uel quod est Christus, uel quod non est Christus. Si dicatur aliquid quod non est Christus, per me significari in tali loco, consequens est Christus dicat se esse aliquid quod ipse non est; quod non conuenit ueritati: Item si aliquid  per me, ibi significatur quod non est Christus, illud est uel substantia creata, uel increata. Sed nulla substantia increata maior est Patre. Si autem substantia creata est, uel est rationalis, uel irrationalis. Substantia irrationalis esse non potest, ergo est substantia rationalis, et sic angelica uel humana; sed angelica non est, ergo humana. Oportet itaque ibi significari substantiam creatam, et rationalem et humanam, id est hominem constantem ex anima et carne. Unde Augustinus dicit quod pars, cum dicitur, »uerbum caro factum est ,« ponitur pro toto, scilicet homine. Necessario ergo homo est aliquod totum, cuius pars sit caro, et illud totum sit Christus. Unde idem dicit: Deus in eternam personam diuinitatis temporalem accepit  substantiam carnis: »Ascendo ad Patrem meum et Patrem uestrum, ad Deum meum et Deum uestrum .« Si Christus non est aliqua substantia creata, non habet Deum, quia tantum creature Deus est. Sed ipse dicit se habere Deum; necessario ergo est aliquid quod habet Deum uel Creatorem. Dicitur alibi quod tota est unio hominis et Dei; quod totum Deus, totum homo. Si enim sic intelligatur: Deus est homo, id est hominem habet; sic potest dici: Anima est caro, id est habet carnem. Augustinus dicit super Ioan: Quod aliud est uerbum Dei, et aliud homo. Quid hic per hominem significatur. Si enim, ut quidam opinantur, hic per hominem anima et caro intelligitur, et non aliquid compositum ex duobus, dicere debet, Aliud est uerbum Dei, aliud est homo, cum per hominem plura et non unum significetur.«

Sequentibus capitibus huiusce libri alia multa profert sanctorum doctorum testimonia, quibus subiungit auctoritates Anselmi Cantuariensis, Hugonis de S. uictore et Bernardi Clareuallensis. Postea transit ad librum II, in quo predictas hereses et plenius exponit, et antiquitas damnatas fuisse in conciliis manifestius probat.



EX LIBRO SECUNDO


 Huiusce libri octo preponit summa capita:

    1. De quodam libro unde predicti errores pullulare uidentur.
    2. De erroribus nouorum hereticorum ab episcopis, maxime cardinalibus corrigendis.
    3. Quod non re . . . . Catholica fides, et quot hereses pullulare ceperint ex doctrina Abelardi.
    4. Cur tertia in Trinitate persona dicitur Filius ab hereticis.
    5. Quod omnis homo semel homo iam aliud esse non potest, et mortuus homo est.
    6. De naturalibus argumentis ueri hominis Iesu Christi ex Euangeliis.
    7. De naturalibus documentis ueri Dei Iesu Christi ex Euangeliis
    8. Quod tam prodit Christum qui uerum hominem negat, quam qui uerum Deum non credit.


 Aggreditur ergo agere contra hereticum quemdam librum, talem pre se ferentem titulum, sine nomine auctoris: Incipiunt sententie diuinitatis, sicque incipientem; Omnes sitientes, uenite ad aquas; et bibite, amici, et inebriamini karissimi . Quem librum, profanis uocum nouitatibus et oppositionibus falsi nominis scientie refertum , ait uulgo ascriptum fuisse Petro Abelardo, aut saltem ex eius libris excerptum, eumque ait fuisse damnatum ab Innocentio II, data ad archiepiscopos Remensem et Senonensem eorumque suffraganeos hac bulla.

»Innocentius episcopus, seruus seruorum Dei,  archiepiscopis Remensi et Senonensi S et H. eorumque suffraganeis, salutem et apostolicam benedictionem. Per presentia scripta mandamus fraternitati uestre, ut libros erroris P. Abelardi, ubicunque fuerint reperti, igni faciatis comburi,« etc. Atque ex eo libro capita quedam excerpit heretica, quibus opponit Catholicam ueritatem hoc modo:

»HAERESIS: Quedam sunt persone tantum et non personales. Persone et personales, sicuti humanitas et albedo que non faciunt differentiam a ceteris, quia quidquid est homo albus humanitate et albedine est homo albus. Persone et personales: sicut Socratitas uel Platonitas, scilicet collectio omnium proprietatum compacta ex omnibus accidentibus partium tam substantialium quam accidentalium,  forma uidelicet dissimilitudinis, que facit eum diuersum ab omnibus aliis. Nunquam enim talis collectio ita integra et plena in ullo alio reperitur. Hoc dicitur persona, et dicitur persona per se sola. Nunc uero a naturalibus ad theologiam transeamus, similiter assignando quod quedam proprietates sunt. Est persona et non personalis, et quedam persona personalis; persona et non personalis, sicut est diuinitas que omnium personarum communis est. Sicut enim diuinitate Pater est Deus, ita singule persone personalis proprietas est, paternitas, filiatio, connexio utriusque. Item uere igitur et catholice dicamus Deum et hominem non esse partes Christi, quoniam nichil Christi est Deus, nichil Christi est homo. Iam enim aliqua pars totum  suum esset. Si opponatur: Diuinitas Christi est aliquid Christi, et ipsa est Deus; ergo aliquid Christi est Deus, respondeo: Imo tanquam de alio et alio atque diuerso loquimur de Deo et de diuinitate. Secundum Augustinum, Christus constat de Deo et homine; sic intelligitur non ex eo quod Deus, non ex eo quod homo, sed ex diuinitate et humanitate. Ex his utique constat. Item, non est nature aliquid agere, sed persone, sicut nature non est gignere, sed persone. Item, si dixerimus naturam, que communis est trium personarum, genitam esse, procul dubio natura genita Pater non est, imo a natura Patris que non est genita alia est.

»CATHOLICA: Hilarius: Ecce non deseruit natus  Deus nature sue proprietatem, et naturali in Patre uirtute est, cuius in se tenet naturali natiuitate naturam. Augustinus contra Felicianum: Fatendum tibi est ex substantia Patris exstitisse Filium, si et natus et Deus est, aut Filium pariter et Deum negare. Nam Filius in eo quod est indifferentis nature, ueraciter prolatus est, qui ex eo qui est, id est, ex gignente, non disimilis natus est, qui nascendo incorruptibilem ex incorruptibili Patre uidetur habere substantiam. Una est Patris substantia, una persona. Hec cum genuit, ex hac sine dubio non diuersa noscitur exstitisse, sed altera, que non aliud docetur esse quam prima; dum et communis docetur et propria. Communis, inquam, unitate substantie; propria, discretione persone.

 »Cum ergo exstet illa que nata est, non quidquid acciderit huic ad gignentem necessario transit, sicut ad nascentem quidquid proprium ac substantiale gignentis constat esse, prouenit. Non enim sicut Filio ipsa generatione collata est diuinitas Patris, sic ad Patrem refertur humilitas prolis. Quod ideo non fit, quia quamuis de una est, id est Patris substantia fuerit similis genita, tamen quia iam in seipsa exstat, quecunque huic extrinsecus ingeruntur, non communia dicuntur esse, sed propria. Augustinus. De Trinit: Si gignens ad id quod gignit principium est, Pater ad Filium principium est, quia genuit eum. Si ergo et qui datur principium habet eum a quo datur, fatendum est Patrem et Filium principium esse Spiritus sancti, non duo principia. Idem super Euang.  Ioan.: Non loquetur a semeptipso, sed quecunque audiet, loquetur .« Audire uel scire illi esse est. Item, »quecunque uiderit Patrem facientem  Filius, etc.,« audit Filius et uidet Filius; et ipsa uisio et auditio Filius; et hoc est illi audire quod esse, et hoc est illi uidere quod esse. Ab illo »audiet« a quo procedit. Audire illi scire est, scire uero esse est esse: A quo illi essentia, ab illa scientia. Bernardus ad Eugenium: Unus est Deus; si dici possit, unissimus est. Idem est semper et uno modo. Non modo unus sibi: et in se unus est. Nihil in se nisi se habet: non ex tempore alterationem habet, non in substantia alteritatem. Trinitas est tamen Deus. Quid ergo? Destruimus quod dictum est de unitate, quia inducimus Trinitatem. Non, sed statuimus unitatem.  Si tria, quomodo non numerus? si unum, ubi numerus? Sed habeo, inquis, quod numerem et quod non numerem. Substantia una est, persone tres sunt. Quid obscurum in hoc? nichil, si persone seorsum a substantia cogitentur. Nunc uero cum tres ille persone illa substantia sint, et illa una substantia tres ille persone, quis numerum neget? Nam uere tres sunt. Quis numeret tamen? nam uere unum sunt. Quid numerasti? naturas, uel substantias, aut diuinitates? una est. Multa dicuntur esse in Deo, sed multa unum, etc.

»Item Bernardus, sermo 80 super Cant. cant.: Recedant a nobis, karissimi, nouelli illi, non dialectici, sed heretici, qui impiissime disputant. Diuinitate,  inquiunt, Deus est, sed diuinitas Deus non est. Unde nuper in concilio quod D. Eugenius papa Remis celebrauit, peruersa uisa est illa expositio in libro Gilberti, Pictauiensis episcopi. Nam dicente Betio: »Cum dicitur Deus, Deus pertinet ad substantiam« noster commentator intulit, »non que Deus est, sed qua Deus est.« Quod absit, ut assentiat fides Catholica, esse uidelicet substantiam, uel aliquam omnino rem qua Deus sit et que Deus non sit. Sed hoc et cetera reprehensione digna proprio ore in eodem conuentu damnauit. Sed hec loquimur propter eos qui adhuc librum illum contra Apostolicum utique promulgatum, ibidem interdictum transcribere et lectitare feruntur.

»Isti enim multa de humanitate delirant. Homo.  inquiunt, humanitate homo est, et humanitati debet quod homo est. Falsum est. Imo nec si proprie humanitati, sed Deo debet, qui et materiam et quod inde est, totum fecit; nulla materia uel se, uel de se operatur aut facit. Humanitas, inquiunt, nichil est. Totus mundus canit: Aequalis Christus Patri secundum diuinitatem, minor Patre secundum humanitatem.  Quod si nichil est Christus, non iam minor, sed nichil secundum humanitatem. ueritas dicit: Pater maior me est . Utique secundum humanitatem, quod nemo nisi hereticus dubitat. Quod si nichil est ipse qui loquitur, nichil est secundum humanitatem, u. g. proprie transire eius est ab humanitate in diuinitatem nos inducere, quia post iudicium in diuinitate eius uidebimus  quem ante iudicium cernimus in humanitate. Quid multis? Omnes Catholici innumeris testimoniis astruunt in Christo humane nature seu humanitatis assumptionem uel susceptionem. Apostolica etiam auctoritas: Apparuit, inquit, benignitas, id est diuinitas, et humanitas Saluatoris . Que si nichil est, nulle humane nature uel humanitatis facta est in Christo susceptio. Sed si nulla susceptio, nulla incarnatio, si nulla incarnatio nulla fidei Christiane religio; si nulla religio, nullus Christianus. Quis non horreat? Est igitur humanitas que accidentaliter, et non substantialiter dicatur. Est et que substantialiter, id est naturaliter sit. Quod si nichil est, nullus homo humanitate homo est. O  insania! Dialecticus proponit: Omnis homo humanitate homo est. Assumit hereticus: At humanitas nichil est. Diabolus concludit: Nihil est ergo omnis homo. Si autem humanitate homo est omnis homo et humanitas nichil est, ergo omnis homo homo non est. O monstrum! Ecce quomodo inuicem destruunt, inuicem concedunt, nichil sunt, etc., etc.

»HAERESIS: De sacramento incarnationis precipue inquirendum quid sit assumens, que assumpta, cui unita sint assumpta, quid assumens per assumptionem factum sit. Et de assumente tenet Ecclesie fides quod tertia persona in Trinitate, uerbum scilicet Patris, Filius, Dei carnem assumpsit, ut qui erat prius omousion, id est unius et eiusdem substantie cum Patre, per assumptionem fieret gigas  gemine substantie.

»CATHOLICA: Sufficere debuerat quod tenet Ecclesia, uel propter illa que Innocentius papa episcopis Gallie et filio suo Bernardo Clareuallensi abbati inter alia scripsit: Marcianus, licet laicus, Christianissimus imperator: »Nemo, inquit, clericus uel militaris, uel alterius cuiuslibet conditionis de fide Christiana tractare conetur in posterum et semel indicata et recte disposita reuoluere et iterum disputare contendat. Ubi si clericus erit, consortio clericorum remouebitur.« Dolemus quod in Petri Abelardi perniciosa doctrina, Arii, Manichei, Nestorii, Eutychiani, et Dioscori hereses pullulare ceperunt. Unde uniuersa ipsius Petri perniciosa dogmata cum sub auctore damnamus et tanquam heretico perpetuum  silentium imponimus. Hactenus Innocent. M. Petrus Lombardus in lib. Sententiarum suarum posito tali capitulo: De intelligentia harum locutionum, Factus est homo, Deus est homo. An his locutionibus dicatur Deus factus esse aliquid uel esse aliquid uel non. Satis, inquit, diligenter iuxta diuersorum sententias supra positam absque assertione et preiudicio tractatui questionem. uerumtamen nolo in re tanta tanquam ad dignoscendum difficili putare lectorem istam sibi nostram sufficere debere disputationem. Sed legat alia et alia que moueri possunt, intelligentiore si potest mente discutiat, etc. Rogo, ubi tu, et omnes, ut tibi uidetur, doctores non sufficitis, quid facturi sunt discipuli. An uis ut catholica uerba: Deus homo factus est, id quod fuit permansit,  et quod non erat assumpsit, et alia multa his similia hactenus certa et exsultante fide ubique decantata, nunc de nouis tuis friuolis disputationibus, aut non credantur, aut retractentur? Sed a quibus? Catholici Patres inter se dissentiunt. Etiam hereticis, ut sentis, patrocinantur. Sed quis Catholicus super his tibi credet? Audiamus tamen rem, ut dicis, difficilem, nunquam retractandam, sed ipso statim auditu respuendam; quia et in concilio, quod nuper Turonis celebrauit, Alexander papa damnauit heresim uidelicet qua Christum nichil esse secundum hominem, imo, nec Deum nec hominem, impiissimi argumentantur.

»HAERESIS: Ideo solus Filius carnem suscepit,  quia homo peccando specialius offendit, qui solus et proprie in Trinitate imago dicitur.

»CATHOLICA: Hoc quam sit falsum et ineptum, et Augustinus lib. De Trin. XII, et Scriptura probat que ait: Faciamus hominem ad imaginem et similitudinem nostram; et creauit Deus hominem ad imaginem et similitudinem suam. Ad imaginem Dei creauit illum . Primo dixit nostram, secundo suam, tertio ad imaginem Dei: Quod tantumdem ualet, ut ait Augustinus, ac si dixisset suam. Cur ergo Trinitas dicit nostram, si Filius solus et proprie imago? Sed sicut falsam causam, ita falsam carnem et falsam diuinitatem Christo imponit, ita etiam Scripturas et Catholicorum auctoritates non credendo, ac per hoc non intelligendo, falso usurpant.

 »HAERESIS: Dicit Augustinus: Qui suscepit et qui suscipitur, una est in Trinitate persona. Hec auctoritas innuere uidetur quod natura humana cum uerbo sit una in Trinitate persona. Quod si est, ergo humana natura cum uerbo est Deus, que nunquam scilicet fuit Deus; ergo non tantum diuina natura est Deus, sed et alia. Sed non coherent ista. Nulla ratione dici debet quod Filius Dei aliquem hominem susceperit. Et post pauca: Sed uidetur probari quod non sola persona assumpsit, imo et natura. Dicit enim Augustinus: Forma Dei accepit formam hominis et Diuinitas est incarnata. Sed contra probatur quod natura naturam non assumpsit, sicut nec persona personam.

»CATHOLICA: Ex concilio Ephesino: Si quis non confitetur carni secundum substantiam unitum Dei  Patris uerbum, unumque esse Christum cum propria carne, eumdemque scilicet uerum Deum et hominem, anathema sit. Hieronymus in Cogitis me: Unionem diuinitatis et humanitatis inconfusam indiuisamque fides Catholica seruat, ut unus idemque Christus Dei Filius atque hominis filius sit, quia Scriptura sic connectit et concorporat Deum et hominem in una eademque persona, ut non hominem seorsum, quod nefas est, sed eumdem ipsumque Dei Filium et colimus et adoramus in utraque natura Deum. Leo papa: Licet iehsu Christus in gloria sit Patris, indesinenter tamen ipsum partum salutiferum uirginis adoramus, et illius uerbi et carnis insolubilem copulam non minus suscipimus in presepi iacentem quam in throno paterne altitudinis sedentem. Aug.: Forma Dei accepit formam serui: utrumque Deus propter accipientem  Deum, utrumque homo propter acceptum hominem.

»HAERESIS: Si enim aliquem hominem suscepit, uel illum qui natus est de uirgine, uel alium aliquem. At uero illum qui natus est de uirgine, iuxta illud: Homo natus est in ea et ipse fundauit eam Altissimus . Sic igitur auctoritates dicunt: Filius Dei assumpsit hominem, ut faciant hominem in qualitate, et non in substantia. Sic enim nomina distinguenda sunt, presertim in theologicis. Item: uidetur quod assumpsit hominem, id est rem que est homo. Assumpsit enim animam et corpus non disiuncta, sed coniuncta. Sed ista coniuncta, sunt homo. Sed dico quod ista, nec coniuncta nec disiuncta, sunt homo; si iungantur paries, tectum, fundamentum,  sunt domus; anima et corpus homo intelligatur, sunt. Item: Assumpsit animatum corpus, ergo animal, id est rem que est homo, uidetur assumpsisse. Ad hoc respondeo et dico predicari diuersa. In prima namque predicatur substantialis habitus quidam medianus, qui dicitur etiam animatio; in secunda, non natura sed res predicatur, scilicet adiunctio anime. Iam enim secundum hoc ingressus in substantiam esset corruptio substantie et egressus a substantia, quod est contra regulam Aristotelis.

»CATHOLICA: Ecce falsus homo in qualitate, non in substantia. Illa enim que in subsistente atque in subiecto sunt corpore, sicuti color, forma, quantitas, qualitas, non substantia sunt sed in substantia,  u. g. nulla substantia uel nullum subiectum, ubi nulla qualitas nulla accidentia. Aug.: Dicit tibi, homo est animal rationale, immortale; uel ita; Homo est substantia rationalis constans et anima et corpore. Idem De Ciuit.: Anima et corpus cum est utrumque coniunctum simul hominis nomen habet. Quod tamen et singula non amittunt etiam cum de singulis loquimur. Scriptura interdum attestatur, ut etiam, cum duo ista coniuncta sunt, et uiuit homo , tamen etiam singula hominis uocabulo appellet, animam scilicet interiorem hominem, corpus uero exteriorem; animam uocans tanquam duo sint homines, cum simul utrumque sit unus homo. Hieronymus in serm. Cogitis me: Idem uerus Deus atque homo uerus  in una subsistentia uel persona sine diuisione aut ommistione creditur. uerumtamen Deus uerbum est et non caro, quanquam carnem rationabiliter animatam assumpserit, hancque sibi unione naturali et secundum subsistentiam conniuit, etc. Contra regulas, inquit, Aristotelis est. Etiamsi est. uidete, inquit Apostolus, ne quis uos decipiat per philosophiam et inanem fallaciam hominum mente corruptorum secundum elementa mundi, et non secundum Christum, in quo habitat omnis plenitudo diuinitatis corporaliter . Leo papa: Totum igitur corpus implet tota diuinitas. Assumptus homo in Filium Dei sic in unitate persone Christi ab ipsis corporalibus est receptus exordiis, nec sine diuinitate editus. Et in natura hominis accepit a Patre quod in natura diuinitatis etiam ipse donauit. Apparuit hodie uerbum carne uestitum,  et quod nunquam fuit humanis oculis uisibile, cepit etiam manibus esse tractabile, et impletum est in fine seculorum quod erat ante eterna secula dispositum. Deus Dei Filius genitus de Patre ceterno, id est etiam partu, est natus homo. Creata est forma serui sine conditione seruili, nec Dei formam serui forma uiolauit. Summa essentia nos in suam gloriam transtulit, sed quod erat esse non destitit; quia non ita proprietates suas tenuit utraque natura, ut personarum in eis possit eis discretio; sed utrumque Deus de potentia suscipientis, utrumque homo de humilitate suscepti.

»HAERESIS: Ecce ostensum est quis assumpsit, scilicet tertia in Trinitate persona, et que sint assumpta,  uidelicet anima et caro, uel humana natura. Sed contra probatur quod natura naturam non assumpsit, sicut nec persona personam his rationibus. Dicunt auctoritates quod assumens est aliquid factum propter assumpta, quod non erat.

»Cum ergo diuina natura nichil sit facta quod non esset nec ipsa assumens est, nec aliquid assumptum. Item: Nihil assumpsit humanitatis, nisi quod natum est de uirgine. Quia ergo diuinitas de uirgine nata non legitur, nec ipsa carnem suscepit. Item: Si diuinitas humanam naturam suscepit, plenitudinem et integritatem illius nec suscipere debuit. Quod si plenitudinem humanitatis suscepit, tunc posse pati, posse mori, quod est contra omnes auctoritates. Cui contrarium uidetur quod Augustinus dicit in  libro De fide ad Petrum: Nec humanitas Christi aliena est a natura matris. Neque enim natura eterna atque diuina temporaliter concipi et nasci ex homine ullatenus posset, nisi secundum susceptionem ueritatis humane ueram conceptionem atque natiuitatem ineffabilis in se diuinitas accepisset. Ex hac auctoritate uidetur quod diuina natura humanam assumpsit. Sed uehementer nos mouet quod eam genitam ex Patre naturaliter, et ex homine natam temporaliter dicit, nisi forte naturam pro persona hic accipiat. Alioquin si dixerimus naturam que communis est trium personarum genitam esse, procul dubio natura genita Pater non est, imo a natura Patris que non est genita, alia est.

 »CATHOLICA: Ecce plus quam Arius qui suam tertiam personam et Deum et hominem negat, cornuto scilicet syllogismo, ut Catholicis illudat: Si personam assumentem dixeris, Deus non erit, quia diuina natura assumens non est; si negaueris, hoc non erit: alterum ex altero sic excludit, ut utrumque neget, si plenitudinem humanitatis suscepit, ac si diceret: Si uere homo fuisset, tunc pati et mori posset: quod est, inquit, contra omnes auctoritates. Ergo secundum omnes auctoritates omnia falsa sunt. Hieronymus in Cogitis me: uerbum Patris homo fieri dignatus est. Qui quoniam totum suscepit quod hominis, homo totus est, et totum accipiens quod Dei est, omnino aliud quam Deus qui natus est ex Maria. esse non potuit. Sciuit et potuit in utero  uirginis sine sui corruptione misceri atque uniri, ut unus esset Christus; Deus et homo una persona, una substantia. Hinc et Theotocon eam ueraciter confitemur Dei genitricem, nec Christotocon. Leo papa: Non sic creatura in societatem sui Creatoris assumpta est, ut ille esset habitator, et illa habitaculum; sed ita ut nec alteri altera natura insereretur. Salua igitur et manente utriusque nature proprietate in unam ceunte personam, suscipitur ab eternitate mortalitas et natura inuiolabilis non est unita passibili ante tempora manens esse cepit ex tempore. Assumpta est de matre hominis natura et inuiolabilis uirginitas substantiam ministrauit. Aug. De Trinit.: Si queritur a me ipsa incarnatio quomodo facta sit, ipsum Dei uerbum dico carnem factum, id est hominem factum,  ut ibi sit non tantum uerbum Dei et hominis caro sed et rationabilis hominis anima, atque hoc totum et Deus dicatur propter Deum et homo propter hominem.

»HAERESIS: Ecce ostensum est quis assumpsit, scilicet tertia in Trinitate persona, nunc uidendum cui unita sint assumpta.

»CATHOLICA: Utique, assumenti tertie in Trinitate persone. Alioquin assumens non erit, ac per hoc nec homo. Quod uero Filius in Trinitate persona tertia etiam a quibusdam Catholice dicitur, tamen si usum et rationem loquendi imo auctoritatem sequeremur, precipientis et dicentis: In nomine Patris, et Filii, et Spiritus sancti ,  semper diceremus Patrem primam personam, Filium secundam, Spiritum sanctum tertiam. Quamuis in hac Trinitate nulla sit anterior, nulla posterior, sed tota tres persone ceterne sibi sint et cequales. Hic Petrus Lombardus diabolicis argumentis commentatur Christum, secundum quod homo persona est tertia in Trinitate; ergo Deus. Tanquam dicens: Si secundum quod homo persona, et secundum quod uerbum persona, et Spiritus sanctus persona et Pater persona, tunc si secundum quod homo Deus, et secundum quod uerbum Deus, et Spiritus sanctus Deus, et Pater Deus; ergo quaternitas. Adhuc pius commentans subdit. Propter hec, inquit, et alia inconuenientia quidam dicunt Iesum Christum hominem non esse personam nec aliquid,  subaudis in Trinitate. Rogo, tu es magister in Isrel et episcopus, licet simoniace intrusus in Ecclesia, et sic blasphemas? Christus et secundum quod homo et secundum quod Deus, non quia due, sed una semper in Trinitate persona, quam diuidi secariue nulla ratio sinit: quod prorsus nullus Catholicorum dubitat. Quod et tu si crederes, nunquam de una eademque Dei et hominis persona tanquam de duabus argumenta heretica posteris legenda tam subtiliter scriberes, imo damnares. Multa ergo, ut tibi uidetur, inconuenientia, imo multa nimis ualde congruentia, Christus et secundum quod homo persona est in Trinitate, sed non alia quam assumens et idem ipse homo Deus est in Trinitate, sed non alius quam uerbum Deus, ac per hoc idem ipse homo, non  nichil ut tibi uidetur, imo et singulariter et ineffabiliter est in Trinitate et persona et Deus qui uiuit et regnat cum Patre suo et Spiritu sancto per omnia secula seculorum. Cur impie laceras? Ecce ex tuis commentis noua ex ueteri heresi quartam in Trinitate personam inducit, sicut in corpore canonum legitur ex concilio Ephesino: Si quis in trisagio apponit crucifixum preter Filium, cui in medio tot sancte uoces dicunt hymnum, anathema sit.

»HAERESIS: Sequitur, uidendum, cui unita sint assumpta, non uerbo persone, sed nature in uerbo persona. Quod autem uerbum non uniuit sibi carnem et animam probatur teste Betio contra Nestorium. Item: Si humana natura unita esset uerbo, eadem ratione et diuina unita uerbo. Quod satis absonum  uidetur. His rationibus probatur quod uerbum in Trinitate persona nulli uniretur, quibus aduersantur. Dicit Augustinus: Dei et hominis coniunctio facta est in Christo, id est diuinitatis et humanitatis; non dicit Christo, sed in Christo. Sic ergo apparet quod persona Filii Dei non aliquibus est unita, nec aliqua ei, sed tria sunt ei unita, sicut dicit Augustinus: Tres in Christo, uerbum, caro et anima.

»CATHOLICA: Obstupescite, omnes, non dialecticam, sed plane diabolicam artem, u. g. unus non est unus, idem non est idem, ipse non est ipse, Christus non est Christus, eadem persona non est eadem persona, Filius Dei non est Filius Dei! Quis  audiuit unquam talia? Reuera Athenienses et omnes, inquit, hospites, id est, heretici, ad nichil aliud uacant, nisi aut dicere, aut audire aliquid noui . Ecce noua prorsus et inaudita.

»HAERESIS: Sequitur, uidendum quod assumens factum sit per humanam assumptionem. Qui enim erat prius Deus persona, eternus, factus est quod non erat id est creatura mortalis. Sed dicitur tibi: Si Deus factus est aliquid quod prius non erat, tunc aliquid est Deus hodie quod non fuit ab eterno: quod nullo modo est concedendum. Iam enim posset inferri quod »Deus recens« esset . Ecce apparet quis assumpsit, scilicet Filius Dei: quid assumptum? anima et caro uel humana natura cui unita sint? non Filio Dei, sed inter se anima  carni et e conuerso; diuinitas humanitati et e conuerso.

»CATHOLICA: In friuola argumenta que in libro etiam Petri Lombardi ad uerbum pene leguntur. Augustinus super Ioan: Sicut enim unus est homo, anima rationalis et caro, sic unus est Christus Deus et homo; at per hoc Christus est Deus, anima rationalis et caro. Christum in his omnibus, Christum in singulis confitemur. Quis est ergo per quem factus est mundus? Christus iehsu, sed in forma Dei. Quis est sub Pontio Pilato crucifixus? Christus iehsu, sed in forma serui. Quis non est derelictus in inferno? Christus iehsu, sed in sola anima. Quis resurrecturus triduo iacuit in sepulcro? Christus iehsu, sed in sola carne. Dicitur ergo in his singulis Christus. uerum  hec omnia non duo uel tres, sed unus est Christus. Idem contra Felicianum: Genuit ergo Maria et non genuit Filium Dei. Genuit, quando ex ipsa secundum carnem natus est Christus; non genuit, quando de Patre sine initio exstitit Filius. Sic ex integro matris corpore integrum corpus Christus assumpsit, non minuit substantiam matris, et minuisse substantiam Patris incorporalem credimus, cum ex eodem ipso substantialiter dicitur genitus? Secundum hominem, inquam, de uirgine natus est Deus eo pacto quo cum corpore nasci docetur animus, non quia utriusque est una substantia, sed quia ex utroque fit una persona. Sic post partum, non alius Dei Filius et alius hominis, sed idem Christus Dei et hominis Filius. Hieronymus  super Ierem.: Faciet siue, »creabit Dominus nouum super terram, femina circumdabit uirum .« Nota quod natiuitas Saluatoris et conceptus creatio nuncupatur. Idem in Cogitis me: Unde constat tempus non preiudicasse sacramentum uniti hominis ac Dei, ita ut iam esset in illo per unitatem persone ab initio seculi qui nondum natus erat de uirgine. Quod multis declaratur Scripture indiciis. »Benedictus Deus et Pater Domini nostri Iesu Christi qui elegit nos ante mundi constitutionem . Que sit dispensatio sacramenti absconditi in Deo a seculis ; Et nisi ita credideris, aut Christus non erit omnino Deus, aut recens contra Prophetam uidebitur : »Antequam Abraham fieret, ego sum .« Quibus utique  uerbis ostendit se qui loquebatur in eo semper fuisse mysterio unitate persone, qui semper est. Nam »Abraham antequam fieret,« humanitatis breuitas; »ego sum« autem eternitas nature declaratur. In qua nimirum eternitate iam se fuisse qui loquebatur per sacramentum sue incarnationis insinuat. Nec admittit omnino ut alius filius hominis, alius Filius Dei intelligatur, qui nec tempore prescribitur, nec passione separatur, sed totus Deus in Christum et Christus in Deum transiit. Augustinus super Ioan.: Una profecto persona ex duabus substantiis, diuina et humana constat.

»HAERESIS: Igitur ultimo restat uidere, si Deus et homo, id est, ille qui est Deus et res que est homo, sint partes Dei componentes Christum, quod uoluit  dicere Nestorius deceptus similitudine Athanasii. Putauit quod sicut homo redditur ex anima et corpore et sunt partes constitutiue hominis, anima et corpus; ita Christus constat ex Deo, id est uerbo, tertia in Trinitate persona, et homine assumpto nato de uirgine; et hec duo redderent quoddam compositum et integrum, scilicet Christum. Sed sic debet intelligi, sicut anima rationalis et caro unu est homo, uoluenda est locutio, quia aliter grammatica non esset, et dicendum, sicut unus homo aliquid habet a carne et anima quia est a carne carneus et coloratus, et ab anima animatus et rationalis, ita unus Christus est Deus et homo, et habet aliquid a diuinitate et humanitate.

»CATHOLICA: Grammatica tua hec tecum sit in  perditionem! Nam Athanasius non dixit aliquid habet, sed dixit perfectus homo ex anima rationali et humana carne subsistens, nempe ista que dicit hominem ab anima uel carne habere, non substantie sunt, sed in substantia, ut superius legi potest; ac per hoc nichil est homo. Similiter, iuxta tuam heresim, intelligendum de diuinitate et humanitate Christi.

»HAERESIS: uere igitur atque catholice dicamus Deum et hominem non esse partes Christi, quoniam nichil Christi est Deus, nichil Christi est homo: iam enim pars aliqua totum suum esset. Si opponatur: Diuinitas Christi est aliquid Christi, et ipsa est Deus, et non aliud a Deo; respondeo, non  aliud a Deo, imo de alio et alio atque diuerso loquimur de Deo et de diuinitate. Dicimus quod Christus in illo triduo desiit esse homo, nec poterat dici, Deus est homo. Quod enim dedit ei partium coniunctio, hoc ei abstulit partium disiunctio. Quod Christus erat a partibus, animam et carnem non amisit. Sed quod a connexu partium, scilicet habitudine et uinculo quod erat inter corpus et animam. Item, quia si Christus, secundum quod homo, adoptiuus sit filius, an naturalis, probari uidetur posse quod sit adoptiuus. Item, quia si Christus sit Dei mediator et hominum, sed nullum medium est aliquod eorum cuius est medium, que mediant aliquid, scilicet extremorum. Unde Christus nec Deus, nec homo uidetur.

 »CATHOLICA: Tam impia, tam contraria, tam inaudita; tam horribilia, utrum ipse diabolus per se, an per arreptitium euomat, nemo nisi insanus dubitat. Proinde hucusque sufficiat notasse heresim inauditam, que ceteras uincat. Legimus in Collationibus Patrum demonem professum per os Arii se blasphemiam in Christum euomuisse; hic plane afflatus demone nulla parte Christum recipit, et tamen iniuriis secat non intelligens, ut dicit Apostolus, neque que loquitur, neque de quibus affirmat . Nam, ut dicit Augustinus in Categoriis Aristotelis quas ipse transtulit, propriamque dialecticam exinde firmauit: Quis, inquit, credat Hortensium sensibile, indiuiduum, unius numeri, singulare cedi posse per partes? Quod si fiat, Hortensius  iam non erit. Hoc iam dictum, ut nouerint heretici, doctores Catholicos et dialecticam nosse et fidem rectam semper tenuisse. Christus ergo qui a partibus nichil secundum ipsos erat et erat, quodam modo homo esse desiit, uel Deus homo dici non potuit, cum Deus nichil sit Christi et homo nichil sit Christi. Quis enim credat Christum cedi posse per partes? Quod si fiat, Christus iam non erit. Augustinus super Ioan: »Tulerunt Dominum meum .« Dominum suum, uocans corpus exanime, Domini sui, a toto partem designans: Sicut omnes confitemur Iesum Christum Filium Dei unicum Dominum nostrum; quod utique simul uerbum et anima et caro, crucifixum tamen et sepultum, cum sola eius caro sepulta sit, etc. Leo papa: Christiane  fidei fortitudo que portas mortis non metuit, unum Dominum Iesum Christum, et uerum Deum et uerum hominem confitetur, eumdem credens filium uirginis, qui auctor est matris, eumdem natum in fine seculorum qui creator est temporum, eumdem Dominum omnium uirtutum et unum de stirpe mortalium. Catholica fides utrumque suscipit, utrumque defendit, que, secundum proprietatem diuine humaneque substantie, unum Dei Filium et hominem credit et uerbum. Bernardus Clareuall. ad Eugenium papam: Dico in Christo uerbum animam et carnem sine confusione essentiarum, unam esse personam, et tunc absque preiudicio personalis unitatis in sua numerositate manere. In utero uirginis commistio hec et fermentatio facta est, ac si illa saturata de Euangelio  et fermentata in, panem unum , et iuxta numerum sacrorum decentissime deuotionis gradus, nouum, eternum, antiquum, eternum. »Nouum,« animam, que de nichilo creata tunc creditur esse infusa. »Antiquum, carnem que ex Adam traducta cognoscitur; »Aeternum,« uerbum Patri ceternum. Alieni sint a nobis qui Christi a nobis carnem alienare conantur. Nouam creatam in uirgine, et non de uirgine sumptam impie asserentes. Inde igitur sumpta caro, unde orta uirgo,« etc., etc.

Tandem postquam multa retulit sacre Scripture loca quibus probat Christum uerum esse hominem et uerum Deum, sic concludit cap. 8: Que cum ita sint, manifestum est quod tam perdunt Christum  qui uerum negant, sicut isti heretici qui uerum Deum non credunt, sicut Ariani, pagani, Iudei, qui propterea totum mundum meretricibus repleuerunt, quia in hunc tam manifestum hominem, et etiam quod pro summo ludibrio improperabant, crucifixum et mortuum credebant, et asserebant uiuentem Deum  tunc temporis innumeris suppliciis et moriendo et usque hodie iam per mille et centum et amplius annos omni genere miraculorum coruscando. Primum tanta dubietas hereticorum apostolica decreto iam terminetur, et non noua sed antiqua omnium sanctorum indubitata fides tanto ac tali tonitruo omni tempore confirmetur, ut ueritas Euangelii permaneat apud Catholicos. »Miror,« inquit, »quod tam cito transferimini ab eo qui uos uocauit in gratiam Christi in aliud Euangelium, quod non est aliud, nisi sunt aliqui qui uos conturbant et uolunt conuertere Euangelium Christi. Sed licet nos ipsi, aut angelus de celo euangelizet uobis preterquam quod euangelizauimus uobis, anathema sit . Repetitio confirmatio est.

 Leo papa: Quid iniqius quam impia sapere et sapientioribus doctioribusque non credere? Sed in hanc insipientiam cadunt, qui cum ad cognoscendam ueritatem aliquo impediuntur obstaculo, non ad propheticas uoces, non ad apostolicas litteras non ad euangelicas auctoritates, sed ad semetipsos recurrunt. Illam saltem communem et indiscretam confessionem sollicito recepissent auditu, quam fidelium uniuersitas confitetur, credere se »in Deum Patrem omnipotentem, in Iesum Christum Filium eius Dominum nostrum qui natus est de Spiritu sancto ex Maria uirgine.« Quibus tribus sententiis omnium fere hereticorum machine destruuntur, quia equalis est periculi Dominum nostrum Iesum Christum aut Dominum tantummodo sine homine, aut sine Deo  solummodo hominem credidisse. Dicant ergo isti phantastici Christiani que substantia Saluatoris affixa sit cruci, que caro tertia die resurrexerit, quale corpus Iesu ianuis clausis discipulorum uisui ingressus intulerit, cum ad abigendam cernentium diffidentiam inspici oculis digitisque tractari, patentes adhuc fixuras clauorum et recens compuncti lateris uulnus exigeret. At si in tanta luce ueritatis tenebras suas heretica obduratio non relinquit, ostendat unde sibi spem uite eterne pollicentur, ad quam nisi per Mediatorem Dei et hominum, Iesum Christum, non potest perueniri. Sempiterni Genitoris Unigenitus sempiternus natus est de Spiritu sancto ex Maria uirgine, que natiuitas temporalis illi natiuitati  diuine et sempiterne nichil minuit, nichil contulit, et »Omnis spiritus, qui soluit Iesum, ex Deo non est, et hic est antichristus . Quod autem est soluere Iesum, nisi humanam ab eo separare naturam et sacramentum fidei per quod saluati sumus, impudentissimis euacuare figmentis?



EX LIBRO TERTIO.


 Sequitur lib. III, cuius hec sunt capita:

    1. De tribus sententiis uniuersorum, et que sit catholica.
     2. Quod heretici auctoritates sanctorum et diuinas Scripturas non intelligendo deprauant.
    3. Quas blasphemias de Christo posteris mandarun merito comburendas.
     4. Argumenta de duabus in Christo personis in conciliis damnata.
    5. De noua stropha a nouis hereticis commentata.
    6. Quod nulla sit questio in fide catholica, ita ut stulti non errent per eam.
    7. Quod nichil stultius sit quam uelle comprehendi quod excedit omnem creaturam.
    8. De ueritate rerum et sententiarum in Euangeliis, et falsitate uerborum et connexionum in scholasticis.
    9. Quod uniuersa hereticorum argumenta eisdem destruantur quibus roborari impie putabantur.
    10. Quod ipsius Petri non tantum dubia, sed etiam multa que affirmat, damnantur fide DCCCXXX episcoporum.
    11. Quod super sacramento altaris multa friuole retractet.
    12. Quod nulla prorsus debet haberi questio de sancta Dei Genitrice, quandocunque de peccatis agitur.
     13. Quod Christum arguat de peccato, qui carnem uerbi uel obnoxiam uel mundatam dicit quoque modo. Et quod Greci Patres confitentur Spiritum sanctum a Filio procedere, quod heretici negant.
    14. Quod caro uerbi nunquam legitur de sanguinibus formata, nisi in nouis hereticis.
    15. Quod Catholici doctores multa retractent, nec uelint libros suos sicut canonicos legi.


»Hec ergo figmenta pudeat uel audire, nisi uterque Petrus quasi pro magno posteris legenda scripsissent hoc modo: De intelligentia harum locutionum, factus est homo, Deus est homo, an his locutionibus dicatur Deus factus esse aliquid, uel esse aliquid uel non.

»CATHOLICA EXPOSITIO, uel potius intelligentia omnium sanctorum: Deus homo factus est, id quod  fuit permansit, et quod non erat assumpsit non commistionem passus, neque diuisionem. Deus et homo una persona, unicus Patris Filius. Quid uel breuius, uel apertius? sed incredulus infideliter garrit.

»PETRUS: Ex premissis autem emergit questio plurimum continens utilitatis, sed nimium difficultatis atque perplexitatis. Etsi his locutionibus non dicitur, Deus factus esse aliquid uel esse aliquid, que sit intelligentia harum locutionum et similium in huius profunditatis reseratione et scrupulose questionis expositione plurimum differre inueniuntur sapientes.

»CATHOLICA: Non utique sapientes Dei in hac  differunt, sed plane huius mundi; quales sunt heretici et grammatici qui pueriliter certant et adhuc sub iudice lis est, quorum scientiam stultam fecit, ut scriptum est: Stultum Dei sapientius hominibus ; et premisse auctoritates probant. Audiamus tamen ridicula.

»PETRUS: Alii, inquit, in ipsa uerbi incarnatione hominem quiddam ex anima rationali et humana carne constitutum, ex quibus duobus omnis homo uetus constituitur, et ille homo cepit esse Deus, non quidem natura Dei, sed persona uerbi, et Deus cepit esse homo ille; concedunt enim illum assumptum a uerbo et uerbo unitum, et tamen esse uerbum. Et ea ratione tradunt dictum esse Deum, factum hominem, uel esse hominem, quia Deus  factus est, id est cepit esse quedam substantia ex anima rationali et humana carne subsistens. Et illa substantia factus est, id est cepit esse Deus, non tamen demigratione nature in naturam, sed, utriusque nature seruata proprietate, factum est ut Deus esset illa substantia et illa substantia esset Deus. Unde uere dicitur Deus factus est homo et homo factus est Deus, et Deus esse homo et homo Deus, et Filius Dei filius hominis, et e conuerso. Cumque dicant illum hominem ex anima rationali et humana carne subsistere, non tamen fatentur ex duabus naturis esse compositum, diuina scilicet et humana, nec illius partes esse duas naturas, sed animam tantum et carnem. Et ne de suo sensu tantum loqui putentur hanc sententiam pluribus muniunt sententiis.

 »CATHOLICA: Hec prima sententia nec hereticorum nec catholicorum potest dici, qualis est ipse qui proponit.

»LOMBARDUS: Sunt et alii qui in parte consentiunt, sed dicunt hominem illum non ex anima rationali tantum et carne, sed ex humana et diuina natura, id est ex tribus substantiis, diuinitate carne et anima constare. Et hi Christum fatentur unam personam tantum esse, ante incarnationem, tantummodo simplicem, sed, incarnatione facta, compositam ea diuinitate et humanitate. Non tamen persona illa debet dici facta persona, quamuis dicatur facta persona hominis. Facta est igitur illa persona, uel ut quibusdam placet, quoddam subsistens  ex anima et carne, sed non facta est persona substantia, uel natura. Et in quantum est ille subsistens, composita est; in quantum autem uerbum, est simplex. Et pluribus se muniunt auctoritatibus qui dicunt personam Christi compositam esse tunc factam siue constantem ex duabus naturis, siue ex tribus substantiis.

»CATHOLICA: Secunda sententia prorsus catholica est

»LOMBARDUS: Sunt et alii qui incarnationem uerbi non solum personam ex naturis compositam negant, uerum etiam hominem aliquem siue aliquam substantiam ibi ex anima et carne compositam et factam diffitentur. Sed sic illa duo, scilicet  animam et carnem, uerbi persone, non nature unita esse aiunt, ut non ex illis duabus uel ex tribus aliqua substantia, uel persona fieret siue componeretur, sed illis duobus uelut indumento uerbum Dei uestiretur, ut mortalium oculis congruenter appareret. Qui ideo dicitur factus uerus homo, quia ueritatem carnis et anime accepit; que duo in singularitatem uel unitatem sue persone accepisse legitur. Non quod illa duo uel aliqua ex illis composita sit una persona cum uerbo uel sit uerbum, sed quia illis duobus accedentibus uerbo non est personarum auctus numerus, ut fieret quaternitas in Trinitate; et quia ipsa persona uerbi que prius erat sine indumento, assumptione indumenti non est diuisa uel mutata, sed una eademque immutata  permansit, qui scilicet habitum Dei hominem factum dicunt, etc.

»Tertia sententia tota hereticorum est etiam in conciliis damnatorum. Quod heretico sensu inducta sint testimonia, ut scilicet nemo contra hereticos auderet, prudens lector in ipso Petri libro agnoscat. Nec solum auctoritates catholicorum Patrum, sed, ut Augustinus ad Consentium scribit, ipse quoque sancte Scripture que magnarum rerum ante intelligentiam suadent fidem, nisi eas recte intelligas, utiles tibi esse non possunt. Omnes enim heretici qui eas in auctoritate recipiunt, ipsas sibi uidentur sectari, cum suos potius sectentur errores; ac per hoc non quod eas contemnant, sed quod eas non intelligant, heretici sunt.

 »CATHOLICA: Iustum est etiam ut quisquis de Deo non solum puerilia uel inepta, sed et blasphema ceteris proponit legenda uel credenda, audiat et ipse de se similia. Potuit, inquiunt, Deus assumere hominem in sexu muliebri, etc. Eo modo potuit Deus facere Petrum in sexu muliebri uel etiam asinino. Potuit igitur mulier uel asina uel canis esse Petrus, et similia multa que melius subticentur de quolibet homine, quanto magis de Deo homine?

PETRUS PICTAuINUS: »Filius hominis potuit assumere corpus Petri, ergo Petrum; erga potuit facere ut ipse esset Petrus. Queritur etiam an potuit assumere unam humanam naturam et aliam, id est duo corpora et animas. Nam nomine humane nature  non intelligimus nisi animam et corpus in Christo, et ideo bene dicimus unam humanam naturam et aliam. Quod si est, ergo potuit esse unus et alius homo, et ita duorum hominum utrumque, et ita duo homines, et ita plures. Nunquid enim si assumpsisset duo corpora et duas animas, uere diceretur: Iste homo est ille. Mihi quidem ita uidetur, etc.

»CATHOLICA: Ratione igitur et auctoritate probamus quod nichil harum laruarum debuit, et ideo non potuit fieri quod factum est, nec potuit mulier esse Deus et e conuerso. ueritas est Deus, omnipotens est Deus, tamen nec mentiri, nec mutari potest Deus. Quod si posset, tunc reuera nec ueritas, nec omnipotens esset. Dixit ergo et non faciet; locutus est et non adimplebit  ; multifarie multisque modis olim loquens Deus patribus in prophetis . At ille segregatus Paulus in Euangelium Dei de Filio suo qui factus est ei ex semine Dauid secundum carnem, qui predestinatus est, qui est super omnia Deus benedictus in secula . Qui predestinatus est, inquit, nequaquam filia in sexu muliebri, sed Filius Dei in uirtute, tanquam heretico huic dicens: Nullo modo in sexu muliebri, sed in uirtute, homo est in uirilitate Dei. Unde ibidem Spiritus sanctus per Isaiam: Propter hoc ipse Dominus dabit ipse uobis signum: Ecce uirgo concipiet et pariet filium Emmanuel : quod interpretatur nobiscum Deus. Non ergo dixit pariet filiam et uocabitur mulier nobiscum.  Similiter Ieremiam: Nouum faciet Dominus super terram: et femina circumdabit uirum. Nunquid dicit femina circumdabit feminam, etc.? Unde merito Alexander papa censuit damnari has sententias, que tam nefanda de incarnatione latrantibus quasi pro magno proponuntur; que procul dubio melius tacerentur, imo potius iusto iudicio ab omni Christiano comburerentur. Non enim doctores, sed gentiles, non denique Christiani, sed plane Iudei et heretici huiusmodi blasphemias uomunt. At, tu uniuersalis Magister, qui et hereticos etiam et Catholicos Patres cogis quasi coram te, de auctoritatibus suis ad uoluntatem tuam ludere, et tu quid credis? quid profiteris? quid determinas?

»LOMBARDUS: Satis, inquit, diligenter diuersorum  sententias absque assertione et preiudicio tractaui.

»CATHOLICA: Imo damna blasphemias, ne te hereticum probes, nec enim dubia, sed hereses iam damnatas proponis.

»LOMBARDUS: uerumtamen nolo lectorem putare istam sibi nostram debere sufficere disputationem.

»CATHOLICA: Hoccine est illud plurimum utilitatis quod promiseras lectoribus tuis, ut omnes errores equaliter hauriant et que sit fides Catholica tecum omnes dubitent! Auertat Deus ab Ecclesia doctrinas tales, ut dicit Apostolus, et peregrinas , talesque doctores errantes et in errorem mittentes . Si enim fundatissimam  et indubitabilem fidem solaque euangelica testimonia superius scripta isti fideliter legissent, procul dubio deliramenta olim in conciliis damnata non scriberent. Ita etiam multiplici temeritate argumentatur utrum homo assumptus sicut Deus colendus sit cum uerbo, quasi aut alter aut non idem ipse sit Deus uerissimus, non alius, nec aliqua persona quam uerbum ipsum ipse. Porro unus homo, una persona, nullo modo duplex uel multiplex, sed simplex, quamuis multis constet, multa tamen ratione multiplici uel saltem duplici ueneratione coli potest. Quia quidquid iniurie uel honoris uni hominis uel uni persone intuleris, nulli dubium quin totum toti homini, totum uni persone exhibueris.  Igitur Dei et hominis una persona Christus, sicuti nec in persona, nec in cultura diuidi potest, quam tamen impiissime conantur diuidere.

»LOMBARDUS: Solet etiam a quibusdam inquiri, utrum Christus secundum quod homo est, sit persona, uel etiam sit aliquid. Ex utraque parte questionis argumenta concurrunt. Quod enim persona sit, his edisserunt rationibus: si secundum quod homo est, aliquid est, uel persona, uel substantia, uel aliud est. Sed aliud non. Ergo persona uel substantia est, uel rationalis, uel irrationalis; sed non est irrationalis substantia, ergo rationalis. Si uera secundum quod homo est rationalis substantia, ergo persona, quia hec est definitio persone. Substantia rationalis indiuidue nature. Si ergo,  secundum quod homo, est aliquid, et, secundum quod homo, persona est et e conuerso. Si ergo secundum quod homo persona est, uel tertia, interuenit, uel alia. Sed alia non; ergo tertia interuenit persona. At si secundum quod homo persona est tertia in Trinitate, ergo Deus. Propter hec inconuenientia et alia quedam dicunt Christum secundum hominem non esse, nec aliquid.

»CATHOLICA: Hec de Christo tam stultissime argumentatur. Quia si quis unum hominem secundum quod corpus est desineret, aut personam aut nichil esse, quis non rideret? Neutrum enim per se homo. Estote, inquit, prudentes sicut serpentes, et simplices sicut columbe . Contra serpentes  et scorpiones utique qui spinis et anfractibus argumentorum simplices decipiunt, qualis iste nouus: nam argumenta eius non philosophorum, sed demoniorum esse in hypocrisi de Christo loquentium per ora hereticorum. Ex hoc lector prudens intelligat quod nulla ratio sinit, proponit de una persona quod eadem sit uel alia. Unus homo duo sint, id est, Christus sit et alter: unus Deus sint; unus filius iehsu Christus, Deus et homo, sint duo filii. Nullum quippe indiuiduum, teste etiam Aristotele, diuidi potest; quod si fiat, iam non erit indiuiduum. Unde et iste falsa de Christo proponens, et inconuenientia assumens, diabolica concludit mendacia, duas uidelicet hereses antiquitus in conciliis damnatas: alteram, que dicit Christum,  secundum quod homo, personam et Deum, duos scilicet filios esse, ac per hoc in trisagio quaternitatem inducens. Sed quia hanc non libere audet, alteram exinde fantasticus Manicheus molitur sic. Christus si secundum hominem nec persona, nec Deus, nec quaternitas sit, ergo consequitur uti non esse nec aliquid sit. Ecce qualibus nouis doctor impugnat Ecclesiam. Utrumque autem diabolicum, utrumque fel draconum et uenenum aspidum insanabile.

»Tale, inquam, ac si Satanas transfiguratus in angelum lucis , libro Sententiarum suarum undique suadere conatur dicens: Homo quem colitis et adoratis non est Deus; etiam. Deus quem  colitis non est Deus. Christus ergo quem colitis, nichil est, quoniam Deus non est homo; homo uero nec aliquid est. Totum igitur si secundum aliquid non est, iam totum non est, ac per hoc nec aliquid est; ergo Christus Deus et homo si secundum aliquid non est, iam Christus non est. Aut totus erit aut nullus. Procul dubio talia inter Christianos ferit, qui ab initio in ueritate non stetit, quia mendax est, et pater eius etc.  Similiter nulla ratione fieri potest, teste etiam ipso Aristotele, ut homo, qui est, non sit, et Deus, qui est, non sit ipso homine Deo ueritate testante ad homines et dicente: Antequam Abraham fieret, ego sum  Hoc igitur Ego sum nulla ratione unquam secari ualet; quod si fiat, iam Ego sum non est. Fieri autem omnino non potest ut sit in illo non  esse, quoniam singulariter solus est, teste Apostolo: Dei enim Filius non fuit in illo Est et Non, sed Est in illo fuit . Utrumque ergo negat esse qui aliquid in illo dicit non aliquid esse, sicut in Decretis Euticii pape: Plane uitam suam nescit, qui Iesum Christum ut uerum Deum, ita et uerum ignorat hominem. Et eiusdem periculi res est dubitare in ipso illo inter Deum et homines Mediatoris sacramento, quo uterque unus existens, quod ipse ex unitis in idipsum naturis nature utriusque res eadem est, etc. Item, ex Decretis Gaii pape et martyris: In magno sacrilegio se uersari hereticorum manifestat impietas, cum sub specie diuinitatis honorande, humane carnis in Christo ueritatem denegant et religiosi existimant credi, si dicatur in Saluatore  nostro uerum non esse quod saluat. Et ita secundum promissionem omnia secula percurrentem mundus sit Deo ita reconciliatus in Christo, ut nisi uerbum dignaretur caro fieri, nulla posset caro saluari etc. Hoc et ante concilium Nicenum. Hec et sequuntur ex concilio Ephesino CC episcoporum, quod confirmat Chalcedonense DCXXX episcoporum consona uoce damnantium prescriptas hereses: Ita Christum et Deum unum confitemur non tanquam hominem cum uerbo coadorantes, ne diuisionis quedam species inducatur, sed unum iam et eumdem adorantes, quia non est alienum a uerbo corpus suum proprium, cum quo etiam ipse assidet Patri, etc.

»Item, Nestorius: Nestorius Christum seorsum  nominari dicit Dei: uerbum, habere autem coniunctionem ad Christum continuam. Putas igitur, non duos Christos apertissime dicit et duos filios? Item. Eos uero qui aut duos filios aut duas personas annuntiant et non unum eumdemque in una persona unum Christum, unum Filium, unum Dominum nostrum Iesum Christum Dei Filium predicant, anathematizamus et alienos esse ab Ecclesia iudicamus. Etiam unam quidem Dei uerbi naturam, incarnatam tamen non negamus eo quod ambabus unus atque idem sit Dominus noster iehsu Christus, sciendum est quod totus homo a uerbo creatus pariter et assumptus, nec persona, nec adiunctus, nec copulatus, nec deificatus, nec adiectio, nec adactus uerbo uel persone uerbi  potest dici; quia nunquam preter uerbum uet extra personam uerbi erunt. Sed quo esse cepit, eo proprie et uerbum et persona cum uerbo exstitit. Athanasius: Quis infernus eructauit Omousion dicere corpus ex Maria uerbo deitatis?

»Symbolum DCXXX episcoporum remouens hereticos a clero aliam fidem profitentes: Consentientes SS. Patribus unum eumdemque Filium Dominum nostrum Iesum Christum consona uoce edocemus, pariter perfectum eumdem in diuinitate Deum et hominem uerum, eumdem ex anima rationali et corpore secundum diuinitatem unius nature cum Patre, secundum humanitatem eumdem unius nature nobiscum per omnia similem nobis absque peccato, ante secula quidem ex Patre natum secundum diuinitatem  in nouissimis uero diebus eumdem propter nos et propter nostram salutem hominem factum, hoc est unum eumdemque Christum Filium Dei unigenitum in duas naturas inconfuse, immutabiliter, indiuise, inseparabiliter cognoscendum, in nulla naturam differentias propter unitatem perimendas; magis autem, etc.

»CATHOLICA: Nunc ergo uiri Iuda et catholici Christiani, iudicate inter Catholicam ueritatem et diabolicam falsitatem. Quid hac fide magnificentius, quid planius, quid uerius? Ex hoc, inquit Isaias, erit uobis directa uia et plana, ita ut stulti non errent per eam . Ubi ergo nimie perplexitates et scrupulosissime fidei questiones in quibus dicit iste Catholicos differre? et quod iniquius est, etiam hereticis facere? Quare uel unum saltem  non nominat, quorum opiniones diabolicas proponit, nisi quia damnatos nouit? Cur igitur ipsa heretica non damnat, nisi quia se ex hoc Catholicum denegat? Prorsus hoc solum inter istum et primum Manicheum quod ille Christum phantasticum hominem dixit; hic uero non esse personam nec aliquid. Hieronymus: »ue, inquit, Isaias, qui dicitis bonum et malum et malum bonum :« Nec aduersariorum, si honestum quid habuerint, nec amicorum laudanda sunt uitia, sed unumquodque, non personarum, sed rerum pondere iudicandum est. Alius: Non possum, inquit, damnare quod nemo damnauit. Alius: Nihil super hoc a Patribus statutum est in Nicena synodo. Hoc argumento nec ualentinus, nec Marcion, nec Cataphriga, nec Manicheus damnari  debent, quia synodus eos in Nicena non nominauit, quos certe ante synodum fuisse non dubium est. Cur post CD annos docere niteris quod ante nesciuimus, quod Petrus, quod Paulus edere noluerunt. Usque ad hanc diem sine hac doctrina mundus Christianus fuit. Illam senex tenebo fidem in qua natus sum. Item, idem: Scias detestanda in huiusmodi libris esse quam plurima; iuxta sermonem Domini, inter scorpiones et colubras incedendum, etc.

»Scimus quidem quod omnis ars et sapientia a Domino Deo est , et quod diuina Scriptura, ipsa quoque ueritas in Euangelio proponit et assumit et concludit , sed ueritate rerum et sententiarum, non contentione et facultate uerborum  et connexionum. Ait Augustinus in lib. De doc. Christ. Sunt enim multa que uocantur sophismata false conclusiones, et plerumque ita ueras imitantes, ut non solum tardos, sed ingeniosos etiam, minus diligenter attentos decipiant. Proposuit quidam ei cum quo loquebatur dicens: Quod ego sum tu non es. At ille consensit. uerum enim erat ex parte, uel eo ipse quod iste insidiosus, ille simplex erat. Tunc iste addidit: Ego autem homo sum. Hoc quoque cum ab illo accepisset, conclusit dicens: Tu igitur non es homo. Quod genus captiosarum conclusionum Scritura detestatur. Cum ergo sint uere connexiones, non solum uerarum, sed et falsarum sententiarum, facile est ueritatem connexionum etiam in scholis illis que preter Ecclesiam sunt, discere; sententiarum  autem ueritas in sanctis libris ecclesiasticis inuestiganda est, etc.

»Audiant proinde Catholici clarissimam tubam, unius sententie commento, uniuersa figmenta atque heretica superius proposita, ac si hostilia castra, ridentem, dissipantem et prorsus ad nichilum redigentem: Hieronymus in Cogitis me: Igitur quod natura non habuit, usus nesciuit, ignorauit ratio; mens non capit humana, pauet celum, stupet terra, creatura omnis et celestis miratur. Hoc totum est quod per Gabrielem Marie diuinitus nuntiatur, et per Christum adimpletur. Unde constat tempus non preiudicasse sacramentum uniti hominis ac Dei, ita ut ubi iam esset in illo per ueritatem persona ab initio, scilicet qui necdum erat natus de Maria uirgine,  quod multis Scripturarum declaratur indiciis: »Qui elegit nos,« inquit, »ante mundi constitutionem in ipso ;« quia profecto quidquid fecit Deus ab initio, Christus fecit totum per unitatem sacramenti. Unde nec nobiscum »Deus recens .« Alioquin si ad rationem et sensus humanos respicias, nequaquam ullatenus conuenire inter se potuerunt diuinitas et humana conditio. Conuenerunt tamen in Christo, et unius ex ambobus Emmanuel qui nichil in se pro assumpto homine est adauctus, nichilque quod uerbum caro factum imminutus uel mutatus. Quod si tibi nouum uidetur propter quod hominem assumpsit, noueris quia hoc semper cum eo et in eius consilio fuit, ut hoc fieret. Et nunc quando »temporis plenitudo uenit « factum  est quod in Christo semper fuit, etc.

»Nec tantum in iis cauendus est iste scholasticus, sed etiam in his que iubet credere. Dicit enim: Nolo nostram sufficere debere disputationem, hoc firmiter tenens in ecclesiasticis dogmatibus, quod Deus hominem assumpsit, homo in Deum transiuit non nature uisibilitate. Hoc quidem Catholicum est. Quod autem adiungit, sed Dei dignatione, quomodo damnatum sit attendat prudens lector. Ex concilio Ephesino CC episcoporum, quod confirmat Leo papa et Chalcedonense concilium DCXXX episcoporum: Nestorius hereticus in suis expositionibus simulat se dicere, »Unus Filius et unus Dominus,« sed refert filiationem ad solum Dei uerbum. Rursus: Alium  Dominum qui ex muliere est, seorsum hominem dicit, copulatum dignitate, equo honore habet copulationem ad Christum. Quomodo non apertum est duos eum dicere Christos, si Christus ad Christum habet coniunctionem, alteram ad alteram? Item, Nestorius confitens existentiam diuinitatis Filii Dei, Christum purum hominem credidit conceptum atque formatum, et postea in Deum prouectum, hoc est hominem deificatum.

»CATHOLICA: Notandum quod uerbum dignitatis uel copulationis et similium tam heretici quam Catholici dissimili sensu ponunt, ex concilio DCXXX episcoporum: uerbum Dei secundum subsistentiam confitentes, unum adoramus Filium et Dominum nostrum Christum, non seorsum ponentes et determinantes  hominem et Deum, uelut inimicum sibi dignitatis et auctoritatis coniunctum. Unus est igitur Christus Filius et Dominus non uelut coniunctione qualibet in unitate dignitatis et auctoritatis hominis habentis ad Deum. Denique Petrus et Ioannes equalis sunt dignitatis, uerumtamen uterque non unus est. Nec iuxta collationem uel connexionem, modum coniunctionis aduertimus. Hec enim non sufficit ad unitatem naturalem, imo potius coniunctionis nomina euitamus tanquam non existens idoneum, quod significet unitatis arcanum, quia nec seruus est sibi ipse nec Dominus. Ineptum est enim, uel potius impium hoc sentire uel dicere. Si quis in uno Christo diuidit substantias post unitatem, sola eas connexione coniungens ea que secundum dignitatem sit, uel etiam auctoritatem uel  potestatem, ac non potius euentu qui per unitatem factus est naturalem, anathema sit. Item: Si quis audeat dicere assumptum hominem coadorandum Deo uerbo et conglorificandum et communicandum Deum tanquam cum altero; nam cum syllaba superadiecta hec cogit intelligi, ac non potius una supplicatione ueneratur Emmanuel, unamque ei glorificationem dependit, iuxta quod uerbum caro factum est, anathema sit. Si quis audeat dicere Christum hominem Theophoron, id est Deiferum, aut non potius Deum ueraciter dixerit, tanquam Filium per naturam, secundum quod uerbum caro factum est, anathema sit. Si quis personis duabus uel subsistentiis eas uoces que in apostolicis scriptis continentur et euangelicis  diuiduntur, uel que de Christo dicuntur a sanctis uel ab ipso, et aliquas ex his quidem uelut homini que preter Dei uerbum specialiter intelliguntur, aptauerit, illas autem tanquam dignas Deo soli Dei Patris uerbo deputauerit, anathema sit.

»CATHOLICA: Ecce non solum quod asserit, scilicet Dei dignatione homo transiuit in Deum, sed et cetera eius argumenta seu inconuenientia multa quibus se moueri et deficere superius testatur, Catholicorum Patrum anathemate palam feriuntur, quorum auctoritatibus ubi ipse impie sensit, uidebantur roborari.

»Simili errore est sacramenta altaris sola fide salutifera, ratione uero ineffabilia multis hereticorum opinionibus quasi probabilius uentilare. Quod absit  a Catholicis, ut quasi multas et non potius unam et certam in sacramento altaris habeant fidem! . . . . De Berengario hec subiungit: Hic hereticus asserebat in figura et in sacramento totum fieri, nichil in ueritate. Postea uero correctus coram Nicolao papa et pluribus episcopis confessus est, etiam et iurauit, panem scilicet et uinum, post consecrationem, non solum sacramenta, sed etiam uerum corpus et sanguinem Christi esse, et sensualiter non solum sacramento, sed in ueritate manibus sacerdotum tractari et frangi et fidelium dentibus atteri. Ecce catholica fides. Iste autem scholasticus sic exponit: uere quidem, ait, sed in sacramento tantum. Item ait: Sane dici potest fractio illa et partitio non in substantia corporis, sed in ipsa forma panis sacramentalis  fieri, ut uera fractio et partitio sit ibi, que sit non in substantia, sed in sacramento, id est, in specie. Item: Est ibi uera fractio et partitio que fit in pane, id est, in forma panis. Item: Fractio et partes ille que ibi uidentur fieri in sacramento sunt, id est in specie uisibili. Ideoque illa Berengarii uerba ita distinguenda sunt, ut sensualiter non modo in sacramento, sed in ueritate dicatur corpus manibus sacerdotum frangi quoque et atteri dentibus, uere quidem, licet in sacramento tantum. uera est igitur attritio et partitio.

»Ecce dum Catholicam fidem nulla prorsus distinctione indigentem, solitis suis argumentationibus distinguit, alterum se probat Berengarium. Nam sicut ille asserebat omnia fieri in sacramento tantum, sic et hic. Ille autem correctus addidit sacramento,  et fractioni, et attritioni, etiam demum ueritatem quam negabat. Iste e contra in omnibus ueritatem subtrahit, dum asserit omnia non fieri in substantia, sed in specie uisibili, et forma panis et sacramento tantum. Ille, inquam, sensualiter et non sacramento tantum, sed et in ueritate. Iste, inquit, in sacramento tantum, sed scorpionis more premittit blandum caput, dum dicit uere; sed in sacramento tantum, statim subiungens, cauda uenenum infert mortiferum. Ac si dicat: uere quidem, sed non in ueritate, quia in sacramento tantum. Prorsus sic agit in omnibus, quatenus nec hereticus nec Catholicus probetur: quippe homo totus humanis sensibus, non fidei deditus, timet quantum datur  intelligi, ne ueritas et uita que Christus est , discerpatur et moriatur, si in ueritate sumatur catholica: Tamen est indubitanter et in eum credit qui propriis manibus proprium et uerum corpus tenens et frangens, nichilominus integer et uiuus manens dedit tunc illud ipsum; hodieque dat in toto terrarum orbe, nec tantum sacramento, sed et in ueritate, dicens: »Hoc est corpus meum, diuidite, comedite «, quia, »Nisi manducaueritis, non habebitis uitam; sed sunt quidam ex uobis qui non credunt ;« at »nisi credideritis, moriemimi in peccatis uestris,« dicit ueritas .

»PETRUS LOMBARDUS. Item cum de ista carne ineptissime omnino quereret utrum obnoxia fuerit aliquando peccato, sic definiuit: Sane, inquit,  potest dici, et credi oportet quod obnoxia fuerit, sicut et relique, caro uirginis matris. Nos e contrario dicimus quod non nisi insane hoc dici potest, et minime credi oportet. Sed prius de matre probemus quam dicit quidem post concessum angeli et aduentum Spiritus sancti sine peccato uixisse, antea uero peccatis subiacuisse. Reprobat hunc sensum toto orbe terrarum, celebris dies sanctissime Natiuitatis, cuius uita inclyta totas illustrat Ecclesias . De qua Anselmus, Cantuariensis archiepiscopus : Nempe, inquit, decens erat, ut ea puritate qua maior nequit sub Deo intelligi, uirgo illa niteret. Idem : Radix, inquit, humani generis in primo parente uitiata est, et sepe  contingit quod aurum fulgens reperiatur in luto, et in pungenti spina pulchra rubens oriatur et rosa. Hec ergo, operante Prouidentia diuina, ex radice uitiata sine uiro prodiit uirga, qua intelligitur beatissima uirgo Maria, attestante Isaia: »Exiet uirga de radice Iesse .« Et Hieronymus : »Spiritus, inquit, sanctus superueniet in te .« Ante hoc sane uterus uirginis mundus, impollutus et alienus a contagione peccati, ad quam nulli potuerunt doli irrumpere. Non inualuit fraus inimici, sed permansit sancta mente et corpore. Sanctus quoque Bernardus ad canonicos Lugdunenses his uerbis scripsit: Fuit procul dubio mater Domini ante sancta quam nata, nec fallitur omnino sancta Ecclesia sanctum reputans ipsum natiuitatis eius  diem, eum omni animo cum exsultatione uniuerse terre uotiua celebritate suscipiens. Ego puto quod et copiosior sanctificationis benedictio in eam descenderit, que ipsius non solum sanctificaret ortum, sed et uitam ab omni deinceps peccato custodiret immunem: quod nemini alteri inter natos quidem mulierum creditur esse donatum. Decebat nimirum Reginam uirginum singularis priuilegio sanctitatis absque omni peccato ducere uitam, que dum peccati mortisque pareret Redemptorem, munus uite et iustitie omnibus obtineret . . . . His tribus idoneis testibus quartum addemus talem, qui non solum impie querere, sed nec audire patitur peccata Matris. Et hic est Augustinus, qui cum totis ingeniis contra illos ageret qui sanctos quosque et perfectos sine peccato esse assererent,  et ei inter alios etiam sanctam uirginem obiicerent, ita ab omnibus sanctis illam singulariter excepit, et ab omni peccato immunem firmauit ut diceret: Excepta hac uirgine, inquit, de qua cum de peccatis agitur, nullam prorsus haberi uolo questionem, scimus quod ex omni parte peccatum uicerit. Hanc auctoritatem Petrus positurus ex sensu suo uolens peruertere sicut et ceteras, premittit. Ex tunc, inquit, id est ab incarnatione intelligenda est sine peccato uixisse. Sic Augustinus ait, excepta hac uirgine, etc.

»Certum est ergo quod Augustinus non ex tunc, sed absolute quandocunque de peccatis agitur, determinat illam omni modo et tempore debere excipere, contraria istis scholasticis euidentissime  definiens, etc.

»Constat ergo ex premissis illam que

   Primam
Nec similem uisa est nec habere sequentem,
merito singulari totam uitam absque peccato duxisse, non solum post triginta quinque annos post conceptum, sed ante, ut legitur per quindecim: qui simul sunt uite illius anni circiter quinquaginta. Talibus namque, ait Hieronymus, decebat uirginem oppignerari muneribus, que dedit celis gloriam, terris Dominum, fidem gentibus, finem uitiis, uite ordinem, moribus disciplinam. Quippe Spiritu sancto adhuc ex utero matris sue singulariter repleta, non solum Elisabeth de plenitudine sue benedictionis repleuit, uerum etiam in utero eius exsultare compulit Spiritu  sancto et Ioannem , quo nempe, »inter natos mulierum non surrexit maior .« Ex hac quoque plenitudine angelo reuelante, ut legitur, post assumptionem sanctissime anime, et sanctissimum corpus, ut a peccato ita a corruptione intactum manens in sepulcro, quadragesimo die, hoc est nono Kalendas Octobris, conforme iam claritati illius corporis quod de ipso Deus sumpsit, in celum leuauit .

»Si igitur tot et tantis premissis testibus necessario credimus, et de tanta ac tali matre a Christianis nulla prorsus debet haberi questio, quandocunque de peccatis agitur, nonne blasphemum et impium, si de carne uerbi, id est Filii eius, ulla prorsus admittitur suspicio? Si, inquam, mater de  genere humano prodiit, ut testatur Hieronymus, sine uitio, et de illa nulla prorsus debet haberi questio, quid dicitis, quid creditis, o Christiani, de Christo filio, a quo et per quem et in quo talis mater prodiit ex utero? Qua ratione caro uerbi obnoxia ut reliqua generis humani fieri potuit, que nec in lumbis Abrahe et Leui decimari ualuit, teste Apostolo , nec in Adam peccauit, teste Augustino super Genesim: Quia, inquit, alia ratione ibi fuit quam ceteri. Augustinus De Trinitate: Ut illud quod nascebatur ex uirgine ex progenie primi hominis, tantum modo generis, non etiam criminis originem duceret. Nascebatur enim non trangressionis contagione uitiata natura, sed omnium talium uitiorum sola medicina, etc. Quid euidentius? Quid  Petrus Lombardus, uel nescio quis Ioannes Damascenus, scholastici, ad auctoritates has orthodoxorum? Amplius. Distinctio apostolica, qua dicitur Deus Filium suum misisse non in carnem peccati, sed in similitudinem carnis peccati, ut de peccato, hoc est de sacrificio pro peccato damnaret peccatum : quod nulla prorsus ueritate, si ipsa obnoxia, ut relique fuit; distinctio, inquam, hec euidenter damnat sensum istorum uel similium. Amplius: Umbram habens lex, ait, non ipsam ueritatem rerum constituit homines sacerdotes, infirmitatem, id est peccatum habentes, prius pro suis delictis offerre hostias que nunquam possunt auferre peccata .

 »Ex his perspicue probatur quis sit uerus sacerdos ueraque hostia. Quis est Filius Dei, inquit, eo quod manet in eternum sempiternum habet sacerdotium, sine patre, sine matre, initium dierum neque uite habens. Talis enim decebat ut nobis esset pontifex, scilicet, segregatus a peccatoribus, qui non habet necessitatem prius pro suis delictis offerre. Una enim corporis oblatione perfecit in sempiternum santificatos  . . . Huius ergo Pontificis, inter mortuos solius uere, dicit Propheta, liberi , hostiam, id est carnem, quicunque uel quomodo dicunt obnoxiam peccato, ut relinquatur, nulla ratione defendi possunt, quin uerbum de carne factum impie arguant de peccato; et taliter delinquentibus iam non relinquitur hostia pro  peccatis . Isti sunt Iudei qui utique Christo dicunt illam similitudinem improperantes. Medice, cura te ipsum , ipsam carnem, scilicet tuam obnoxiam, infirmam, captiuam, ut relique, sub peccato. Hec est enim distinctio: Omnes peccauerunt et egent gloria Dei . Et uerbum diuinum, secundum istos; Sed absit hoc credere! absit, inquam, hoc sentire de carne uerbi! Dicit enim ille magnus Athanasius episcopus: Non peccauit uerbum quod aliorum peccata liberauit, ut mutatum in carnem, semetipsum pro seipso offerret, et sacrificium seipsum liberaret. Absit, non est ita; pro nobis corpus suum obtulit. Sed et ipsa diuina Scriptura, et ipsa ueritas contradicit et dicit: Non eget qui sanus est medico, sed qui male habent . Iustificati  gratis per gratiam ipsius, per redemptionem que est in Christo Iesu, quem Deus posuit propitiationem per fidem in sanguine ipsius, in quo habemus remissionem peccatorum ut sit ipse iustus et iustificans , et redemptio et sanctificatio, medecina, liberator et libertas, sacerdos et hostia, propitiator et propitiatio, et cetera huiusmodi in diuinis paginis nouis et ueteribus multifarie multisque modis manifesta. Alioquin si Deus medicus eguit medico, uel seipso; si medicina caro eius, sanguis eius quoquo modo unquam indiguit, medicina uel seipsa; si pontifex propitiatore, uel seipso; si hostia, expiatio et libertas liberatore, uel seipso; si iustus, iustificans, iustitia indiguit unquam iustificatione, uel seipsa, concidit ratio omnis, omnis  pariter intellectus, simulque omnis et ueritas, omnis medicina et ueritas perit, etc. Fides Ephesini et Chalcedonensis concilii DCCCXXX episcoporum prescriptas opiniones euacuat.

»Uni igitur persone contenta eius in Euangelio abscribimus, uni substantie uerbi scilicet incarnati, quia »unus est Dominus iehsu Christus« ut scriptum est . Appellatum uero ab Apostolo »pontificem confessionis nostre Iesum ,« ipsum esse dicimus, ex Deo secundum naturam Filium unigenitum, nec homini preter eum alteri sacerdotii nomen et officium deputamus. Obtulit enim proprium corpus, non pro se, sed pro nobis. Nam qui pro se oblatione pro sacrificio indigeret, ab omni peccato  liber est ut Deus existens. Quod si »omnes peccauerunt et egent gloria Dei ,« secundum hoc quod peccatis egrotauit humana natura, ipse uero non ita. Ideoque nos gloria eius egemus. Qui autem dicunt quia seipsum tam pro se quam pro nobis obtulit, nullatenus impietatis crimen effugient, cum nichil prorsus iste deliquerit. Si quis ergo pontificem et apostolum nostrum dicit factum ipsum Dei uerbum, quando caro factum est, sed uelut alterum preter ipsum simpliciter hominem ex muliere, aut qui dicit quod pro se obtulisset semetipsum oblationem, et non potius pro nobis solis; non enim eguit oblatione qui peccatum omnino nesciuit, anathema sit. Si quis uero non confitetur carnem Domini uiuificatricem esse, et propriam ipsius uerbi Dei Patris,  uelut alterius, preter ipsam, coniuncti eidem per dignitatem, aut quasi diuinam habentem habitationem, ac non potius uiuificatricem esse, quia facta est propria uerbi uiuificare ualentis, anathema sit.

»Hoc sapere edocti sumus tam a sanctis apostolis quam euangelistis et ab omni Scriptura diuinitus inspirata, nec non et a beatis Patrum confessionibus ueritate subnixis: Spiritus quoque sanctus a Filio sicut ex Deo Patre procedit. Processionem ergo Spiritus sancti a Filio sicut a Patre quam antiqui Greci tam aperte firmauerunt, cur posteriores negant, nisi quia in unitate schismatici sunt, et in sacramento altaris fermentarii, et in processione heretici? Si igitur sanguis et caro Christi, qui per Spiritum sanctum semetipsum obtulit  Deo, emundauit conscientias nostras a peccatis , sine qua nulla unquam prorsus facta est uel fieri potest remissio, mundatio, liberatio, non pro se offerri debuit uel potuit, patet pro certo quod caro uerbi nec in matre, sicut aiunt, nec alibi unquam debuit uel potuit mundari, ut munda uel potius mundata esset; uel liberari, ut libera uel liberata esset; nichil prorsus tale fieri potuit, nisi seipsum pro seipso offerret, hoc uere anathema est.  Item, Atheniensis iste carnem Dominicam de sanguinibus formatam dicit, quod uerbum rusticanum satis et inconueniens nequaquam in libro generationis Iesu Christi Filii Dei, filii Dauid, filii Abraham inuenitur ; sed nec in libris Catholicorum Patrum legitur de sanguine, uel saltem  de sanguine concepta uel formata. Quinimo cum centies et millies in sanctis tractatibus naturam de natura, corpus de corpore, substantiam de substantia, hominem de homine, carnem de carne, carnem de sanguine, carnem de matre sumptam scriberent, uerbum insolens et barbarum de sanguinibus formatam uel conceptam etiam ex industria probantur uitasse, sicut Ambrosius, quodam sermone, sanguinem caret dicere. Ioannes, inquit, senis muliercule frigido sanguine nascitur, Dominus feruentis iuuencule flore progreditur; ille corruptibilis uteri filius, iste impolluto uulue flore progenitus. O uere auream linguam, et uere ecclesiasticum doctorem! Quippe legerat in Euangeliis  qui non ex sanguinibus, neque ex uoluntate carnis et uiri , maris scilicet et femine, ubi reuera sanguines sex et quadraginta diebus coagulantur ceteri homines, sed ex Deo solus natus est. Unde dicit: uos de deorsum estis, ego de supernis sum. uos de mundo hoc estis, ego non sum de hoc mundo . Unde Apostolus: Secundus homo de celo celestis . Unde et angelus: Quod enim in ea natum est, non de sanguinibus, sed de Spiritu sancto est , et uirtute Altissimi, sicut scriptum est in prophetis. Faciet Dominus nouum super terram: Femina circumdabit uirum sine uiro , quoniam ipse Dominus dabit uobis signum, et sancta concipiet et pariet filium Emmanuel , de benedictionibus antiquorum montium  tribus digitis appendentium terram , de qua orietur sicut sol ueritas . Ideoque et quod nascetur ex te, non hic de sanguinibus dictum est, sicut nouus doctor autumat, sed ex te, ait, nascetur Sanctum sanctorum, de benedictione Dei celi, uocabitur Filius Dei . Non ergo angelus, prophete, apostoli, euangeliste, Catholici doctores garrulitatibus scholasticorum incarnationem et conceptionem diuinam expresserunt, sed diuinis et reuerendis propriisque eloquiis singulariter, ut dictum est, extulerunt.

 »Cessent proinde noui doctores, imo noui ex ueteribus heretici, non dialectici, has profanas uocum nouitates emittere, quas hactenus nec diuina Scriptura docuit, nec Catholica credidit.  Augustinus ille uere Catholica aliqua temere se  scripsisse retractans his uerbis alloquitur Hieronymum, doctorum precipuum: Prorsus, inquit, mi frater, non te arbitror sic legi tuos libros uelle tanquam prophetarum et apostolorum, de quorum scriptis quod omni errore careant dubitare nefarium est. Alios autem ita lego, ut quantalibet sanctitate doctrinaque prepolleant, non ideo uerum putem, quia ipsi ita penserunt; sed quia mihi uel per illos auctores canonicos, uel probabili ratione, quod a uero non abhorreat persuadere potuerunt. Ita et meos libros legi uolo. Si igitur tanti uiri, quos post diuinas Scripturas in fide Catholica precipue sequitur Ecclesia, tam humiliter sentiunt de sensibus et sententiis suis, quanto magis isti scholastici corrigere debent suos errores quos Catholica fides  damnat.«



EX LIBRO QUARTO.


 Huiusce libri decem et octo sunt capita, in quibus disputat presertim contra Petrum Pictauium, Lombardi discipulum:

    1. De philosophis, quantum sibimet contrarii sunt et ueritati.
    2. De blanda et ideo mortifera Senece doctrina.
    3. De Socrate omnium magistro.
    4. Quod non debet Christianus bibere calicem, id est  doctrinam Christi, et calicem demoniorum.
    5. Quod doctrina Christiana defendi deberet contra philosophos.
    6. De compilatoribus qui cogunt Christianos arare simul in boue et asino.
    7. De Aristotele et dialecticis uerisimilia pro ueris propinantibus fatuis.
    8. Quod noui, imo omnes heretici, a philosophis et dialecticis generantur.
    9. Quod sicut rerum, ita argumentorum infinita conuersio, et que sint regule dialecticorum.
    10. Ab hinc ponentur errores illorum, quod nullus homo uiuens sit persona, et de heresibus Ioannis Damasceni.
    11. Quod in Christo natura non est persona, sed in natura persona, et quod non est Deus, et quod homo, nec humanitas facta quid.
    12. Hoc nomen aliquid ponit essentiam, non personam; et hoc nomen homo predicat de Christo  habitum, de aliis subiectum: quam regulam nec dialectici seruant, nec theologi.
    13. De alia heresi Ioannis Damasceni.
    14. Solutio hereticorum diabolica.
    15. Que sit summa illorum.
    16. De similitudine falsa qua uestitur uerbum Dei.
    17. Quod anima et corpus Christi nec homo, nec hominis fuerunt.
    18. Definitio de phantastico Christo dialecticorum.
    19. uerissime dicunt heretici quod Christus illorum nec Deus, nec homo, nec prorsus aliquid sit, sicut nec Manicheorum.
    20. Quod isti noui heretici ex sola Iudeorum et demoniorum perfidia plene opprimuntur,
    21. Qualis est Christus Christianorum, teste toto mundo.
    22. Quid significat hoc nomen Christus.
    23. Epilogatio supradictorum.
    24. Quod summa gratia et congruentia homo assumptus  naturaliter est et Deus et persona in Trinitate, quod hereticis et nouis et ueteribus uidetur abusio et inconueniens.
    25. Quod non solum de diuinitate, sed et de anima Christi dictum est: »Ego et pater unum sumus .« Et quod non debet dici Dominicus homo, qui Dominus est.
    26. Quod ultima sententia, omnes calumnie nouorum hereticorum apertissime exsufflantur.


 Iam que sunt in istis capitulis notabiliora placet exponere. In primo sic habet:

»Petrus Pictauinus: Filius Dei assumpsit animam, et anima est persona, quia est rationalis essentie indiuidua natura, ergo Filius Dei assumpsit personam. Sed dicunt quod anima, quandiu uiuificat corpus, non est persona, id est per se una, ut alludatur origini uocabuli. Dicit Ioannes Damascenus: Non est communem speciem, id est hominem accipere de Christo, sed est eam accipere de Petro. Ergo in alia significatione dicitur de Christo, quod sit homo, quam de Petro. Ergo cum Christus sit homo et Petrus sit homo, non est dandum sub una prolatione: Et Christus et Petrus est  homo; uel, Christus et Petrus sunt homines. Alii dicunt, in quorum opinione est magister meus, quod potentia increata potuit deponere animam, quando uellet; quod nullus. Alii dicunt illa duo, animam scilicet et carnem, persone uerbi unita esse, ut illis duobus, ueluti indumento quodam, uerbum diuinum uestiretur. Nec alia ratione dicitur Deus factus homo, nisi quia ueritatem carnis et sanguinis accepit, que in unitatem persone sibi copulauit, non quia illa duo uel alique res ex illis composita sit una persona cum uerbo, uel sit uerbum, sed quod, secundum eos, hoc nomen homo habitum copulat. Potest etiam hoc nomen, homo, poni in designatione persone humane, ut quasi quid generale notet. Nota quod, cum  dicitur Christus est homo, idem est ac si dicatur Christus est humana natura, quod ex sequentibus patebit. Nam in predicato predicat habitum. Unitus est autem Filius Dei carni, mediante anima.

? »Queritur quid predicet hoc nomen homo, cum dico, Deus factus est homo, an persona, an accidens. Si enim accidens, habebitur quod Deus, non secundum quod est homo, est aliquid, sed alicuius modi; si uero predicat personam, uerum est quod Deus, secundum quod est homo, est persona, est substantia, est aliquid. Igitur, secundum diuersos, diuersa est intelligentia huius propositionis: iehsu  manens quod erat, assumpsit quod non erat, ad naturam debet referri, non ad personam: et ita  ad naturam ut non dicatur natura esse persona, sed in natura persona, etc.

»Obiicitur quod Christus, secundum quod est, homo est; ergo secundum quod est homo, est aliquid; uel, aliquis habet aliquid, ergo aliquid: et ita, Deus uel aliud habet aliud. Ergo secundum quod est homo, est Deus: quod nemo dicit. Non enim humanitas facit eum quid, nisi quasi per uiolentiam, si, ut quidam dicunt, huic nomini aliquid imponamus significationem aliam quam substantie, ut secundum quod est homo, est aliquid, id est alicuius modi, uel alicuius nature. Item, habet auctoritas: quod ex te nascetur sanctum, uocabitur Filius Dei : ergo aliquid quod natum ex est uirgine, illud est Deus. Ergo Deus est aliquid  quod est natum de uirgine. Ideo dixerunt quidam quod nomina conuenientia Christo secundum humanitatem, in masculino ad hypostasim referantur, in neutra ad essentiam Dei. Unde recipiunt: Christus est passibilis, mortalis, temporalis, uisibilis, sed non est passibile, uel mortale uel temporale. Non tamen recipiunt: Nihil est Christus quod sit uisibile, quia plus remouetur per hanc dictionem nil, quam ponatur per hoc nomen aliquid. Nam hoc nomen aliquid ponit essentiam, non personam. Hoc nomen nil remouet et personam et essentiam. Unde instant huic argumentationi: Christus non est aliquid quod sit uisibile, ergo Christus nichil est quod sit uisibile; nam idem est ac si concluderetur: Non est essentia uel  persona que sit uisibilis: quod falsum est pro persona.

»Item, regula est dialecticorum, quod nomen equiuoce dictum de aliquibus falsam facit propositionem in qua de illis sub una dicitur prolatione, ut, latrabile et marina bellua sunt canes. Non enim una prolatione duas potest tenere significationes. Eadem ratione eum dissimiliter dicatur homo de Christo et Petro, non uidetur dandum Et Petrus et Christus est homo. Nam de Petro substantia predicat, de Christo habitus. Imo uidetur dandum, solus Christus est homo, cum illi soli conueniat hoc nomen homo in ea significatione in qua dicitur de ipso. Sed theologi hanc rationem non semper obseruant, quia nec etiam dialectici, ut Aristoteles in libri. Predicam. ait, si quis ea uocet animalia  loquens de uero animali et picto, de quibus equiuoce dicitur hoc nomen animal; sunt tamen qui dicunt hoc nomine quid poni personam, sicut essentiam. Unde recipiunt, Christus est aliquid quod uidetur, id est aliqua persona, et aliquid quod tangitur, et aliquid quod moritur.

 »Cum Christus secundum humanam naturam mortuus sit, queritur an in morte ipsius separata sit diuinitas a carne et anima. Quod uidetur. Ait enim Ioannes Damascenus: Tante simplicitatis est diuina natura, ut corpori formato de limo terre non congruerit uniri, nisi mediante rationali creatura. Cum ergo tum separata fuerit anima a carne, uidetur quod diuinitas separata sit a carne, cum mediante anima esset ei unita; nam ablato  medio soluuntur extrema. Nam etiam quando uiuebat, non erat aliquid ex anima illa et carne. Imo si fuisset aliquid compositum ex illis, illud esse desierat in morte, quia illa mors nichil aliud fuit nisi separatio corporis ab anima.

 »Ad solutionem predictarum obiectionum oportet scire qua ratione Christus dicatur homo et qua ceteri homines; nam dissimilitudo est in dicto. Petrus siue alius dicitur homo propter duo, et quia habet animam et corpus, et quia habet ea unita. Non enim, si essent separata, uere diceretur, Petrus est homo. Sed Christus non dicitur homo propter hec duo, sed propter hoc unum solum, quia unitus est Filius anime et corpori. Si tamen obiiciatur de proprietatibus que insunt secundum  compositionem que est ex anima et corpore, cuiusmodi scilicet locutio, risibilitas; de quarum numero uidentur esse mors temporalis et uita et mortalitas, difficile est uidere quomodo assignentur Christo. Cum enim dicitur, Christus locutus est, diciturne secundum compositum ex anima et corpore sicut in reliquis hominibus? non, quia nichil componebatur ex anima illa et corpore. Diciturne secundum animam an secundum corpus? Quorum utrumque constat esse falsum, quia neutrum illorum fuit subiectum locutionis Christi. Diciturne secundum naturam diuinam? non, quia illa nullius accidentis fuit subiectum. Ergo cum nec secundum diuinam naturam, nec secundum humanam dicatur de Christo  quod locutus fuerit, fleuerit, pro huiusmodi quomodo hoc dicitur de illo? Christus ex quanta caritate pro nobis dignatus est nasci, tanta dignatus est pati, ergo tantum meruit hoc opere nobis quantum illo, uel neutro illorum nobis meruit. Ergo tantum meruit nascendo quantum et patiendo; ergo nichil meruit uel sibi uel nobis aliquo opere, quod non meruit quolibet alio opere. Sufficiat ergo mihi principium dubitationis dedisse, licet solutionem non sit mihi facile tradere. Redimere nichil aliud est quam a peccato liberare: quotidie liberat, ergo quotidie redimit; ergo Christus non fuit sufficiens hostia. Quod similiter probat Paulus de exsecratione carnalium hostiarum. Creditur Christus secundum quod homo redemit, id est, pretium dedit et a  peccato liberauit, falsum est. Christus est »mediator Dei et hominum ,« ergo nec est Deus, nec est homo. Natura medii est ut neutrum extremorum sit. Quidquid enim habuit illud corpus in se, non dici potest habuisse Filius Dei propter unionem eius ad illud. Inde non recipitur continuatio inter Filium Dei et corpus, cum tamen corpus illud non esset Deus, nec pars Dei, sed ei unitum; et ita, mortuus est Christus est non est mortuus secundum alteram et alteram naturam.

»Eia! prudens lector, summam fidei illorum collige. Petrus siue alius dicitur homo propter duo, et quia habet animam et corpus, et quia habet ea unita. Non enim, si essent separata, uere diceretur: Petrus est homo, uere omnino concedimus, adeo ut  nec in morte aliud sit, sicut probatum est et totus mundus canit: Omnes homines resurgere habent in corporibus suis. Non dicitur omnes anime, uel omnes mortui, sed omnes homines. Alioquin ad aduentum Christi, nullus est qui resurgat. Omnis igitur qui aliter est homo, non uere dicitur homo, ergo nec homo, quia falsus homo. Sed Christus, inquit, non hac assignatione uel specie hominis, seu propter hec duo dicitur homo, sed propter unum solum, quia unitus est Filius anime et corpori. Nec exigitur quod anima corpori uniatur, sed istis duobus uelut quodam indumento uerbum Dei uestitur; anima tamen et corpus inter se non sunt unita. Non est igitur homo, nec quidquam hominis  habens secundum tantum quamdam animam non hominis, et quoddam corpus non hominis portans. Per animam et corpus non hominem, inquit, intelligimus, sed tantum humanam naturam qua uestitur Christus, id est Filius Dei: uerbum Dei, scilicet per hec nomina non utramque naturam sed solum diuinam, sicut Nestorius, ponentes seorsum; uerbi gratia legitur: Cum audisset Petrus quia Dominus est, tunica succinxit se, erat enim nudus, et misit se in mare ; sic, inquiunt, uerbum caro factum, id est, uestitum---habitu inuentus ut homo ---habitauit in nobis ; et misit se in mare magnum; illic animalia, argumenta, quorum non est nec numerus, nec exitus. Ita tunica Petri, quamuis eius natura in persona adhereat,  coniungatur, copuletur, uniatur. Sic lumbare adheret homini, cum nec natura, nec persona, nec pars, prorsus aliquid Petri est, nec etiam Petrus dici potest, sicut nec Petrus potest tunica dici, quam, licet portet et nullo modo uiuificet, informat tamen uestitam, ipse ab ea tunicatus. Sicut albedine albus uere dicitur filius Ioanne, quod nullatenus tunica potest nec aliquid subsistens ex illa, et Petrus potest componi. Similitudo inducta et falsitatis mater est, ait Augustinus, et intelligende ueritatis magistra. Sic ergo, inquiunt, humana natura Christo unita, nichil amplius quam uestitum, id est incarnatum ostendit. Ipsa uero nichil est Christi, adeo ut nec Christus, nec Omnipotens, nec Rex seculorum, nec Dominus, nec Deus, nec Dei Filius, nec uirginis  filius dici possit, non plus quam tunica Petri potest dici Petrus aut filius Ioanne; est enim tantum accidens. Inde, inquiunt, non recipitur continuatio inter Filium Dei et corpus, non plus quam inter coloratum et colorem qui nichil colorati est, sicut et corpus nichil est, quoniam non uiuit per se. Nihil ergo compositum ex his duobus, id est anima et corpore, quoniam, ut aiunt, inter se nunquam unita fuerunt: Humanitatis, inquiunt, non facit eum quid, nisi quasi per uiolentiam, nec ipsa aliquid est, sed aliqua. Igitur hac ratione aliqua uirgo nunquam fuit mater alicuius filii, sed tantum corpus nescio quod sine anima concepit et abortiuit. Horreo prosequi cetera monstra. Etiam in morte, inquiunt, uerus homo fuit, quia semper seruauit  unionem illam que erat diuinitatis ad animam et corpus; qua manente non poterat dici uere non esse homo.

»uere poterat dici non esse homo, si illa duo inter se unita aut homo, aut hominis fuissent. Cum uero inter se nunquam unita fuerint, per hec nec homo nec hominis sunt, nec diuinitas unquam, aut corpori pro anima, aut anime pro mente, uel ratione, uel uoluntate, sicut quedam hereses dixerunt et ab Ecclesia pulse sunt. Manifestum est quod illa unione que erat diuinitatis ad animam et corpus, nunquam potuit Christus esse homo, quia illa duo distincta nec homo, nec diuinitatis nec hominis unquam exstiterunt. Ergo ex premissis talis  probatur huius Christi definitio: Christus est non Filius, id est, uerbum diuinum, humana phantasia non natura uestitum, habens quoddam corpus non hominis quod nunquam uixit, nec aliquid cum anima uel per animam gessit, habens quamdam animam que nunquam uita humana uixit, nec quidquam eum corpore uel corpus gessit. Ne putes falsam definitionem, audi illorum confessionem. Quis nos, inquiunt, certificabit de illis que leguntur in Euangeliis, quomodo assignentur Christo; cum nec secundum animam nec secundum corpus, nec secundum compositum ex anima et corpore, sicut in ceteris hominibus, quidquam fecerit? Ergo cum nec secundum diuinam naturam, nec secundum humanam dicatur de Christo quod locutus fuerit, uel fleuerit, et huiusmodi,  quomodo hoc dicitur de illo? Quid manifestius queritur? Omni ueritate Euangeliorum priuatos propria confessione se produnt. Unde quis iam non uideat quoniam uerissime dicunt Christum suum non esse aliquid secundum quod homo? Imo, ut supradicta heresis ueraciter asserit, nec Deus nec homo, quippe nec secundum naturam diuinam, nec secundum humanam in Euangelio locutus sit quidquam uel fecerit: Rogo, quis audiuit unquam tale uerbum Dei, aut quis uidit huic simile monstrum? an in principio uerbum caro factum, dentes, palatum, arterias, linguam, pedes, manus et cetera membra non habuit quibus posset loqui, moueri et agere? Habuit plane. Cur igitur nichil egerit, audi necessariam causam: Nihil fuit compositum, inquiunt,  ex anima illa et corpore, et neutrum illorum fuit subiectum locutionis et operationis Christi; quia nunquam inter se unita fuerunt. Corpus autem nulli anime unitum semper mortuum est, nec loqui, nec ambulare, nec prorsus aliquid agere ualet. Sic anima nulli corpori unita non loquitur, nec aliquid humanitus agere potest; et ita neutrum nec homo nec aliquid hominis ac per hoc nec humana natura dici potest. Anima rationalis non est nisi hominis, sicut nec corpus humanum. Mors, inquit, quam sustinuit Christus in anima non fuit, quia nec in ea fuerat uita humana; nec incorpore fuit, quia corpus non est aliquid quod non moueatur. Et tunc cum nichil mortuum sit nisi Christus, et Christus non est corpus, non potest dici mortuum.  In persona uerbi non fuit illa mors, nec in composita ex anima et corpore, quia nil ibi fuit compositum. Per animam et corpus non intelligimus nisi humanam naturam; diuina enim natura que est Christus non moritur. Humana etiam natura humana non moritur, quia humana natura non est Christus. Hec uerba Petri. Quid amplius queritur? Patet iam quod sicuti Manichei fabulis suis, sic et isti suis regulis Aristotelicis utrique pari uanitate fabricauerunt sibi Christum phantasticum, qui nec Deus nec homo sit, nec secundum diuinam naturam nec secundum humanam quidquam gesserit, uel fecerit, uel mortuus sit.

»Languentes circa questiones et pugnas uerborum  uel fabularum, non intelligentes neque que loquuntur, neque de quibus affirmant . Non sufficio, ait, explicare huiusmodi argutias. Remoue, inquam, a sacra pagina, aufer argumenta ubi est fides. Imo, et auctoritate Patris et Filii et Spiritus sancti, excommunicamus huiusmodi Christum ab omni Ecclesia. Amen. Sitque maledictus omni genere maledictionis. Etiam respondebit omnis populus Christianus atque Catholicus. Amen, fiat, fiat; quia et secundum quod homo et secundum quod Deus et secundum utrumque prorsus nichil est. Etiam sicut hoc nomen nichil nichil significat, sic uocabula, que dicis, Christus anima, corpus, in eo quod intelligis, imo fingis, nichil significant. Quare a temetipso non uides quod uerum est. Si corpus tantum  haberes, quid esses, si anima tantum, quid? si uero neutrum, esses ne aliquid? uel aliquis? sic Christus tuus nec Deus est nec homo, cum totum aufers quidquid Dei est et hominis.

»Dicis autem: Christus assumpsit et uniuit sibi animam et corpus. Qui hec audit, putat te dicere quod Christus uerum hominem assumpserit. Sed de corpore quid absolute dicis? Corpus Christi nec Christus est, nec Deus, nec pars eius. Cum uero de utroque sic dicis, per animam et corpus Christi non intelligimus nisi humanam naturam; statimque infers: Humana autem natura nec est Christus, totius hominis et humane nature ueritatem a Christo, nullo dubitante remoues. Non est igitur homo, quia nichil est hominis. Sic eum absolute pronuntias Christum  nec secundum corpus, nec secundum animam, nec secundum utrumque, et expressius infers non secundum naturam diuinam, nec secundum humanam naturam quidquam fecisse, nec illi aliquid de Euangelio assignas. Procul dubio secundum hoc asseris nichil fuisse, id est nec animam, nec corpus, nec utrumque, nec diuinam, nec humanam naturam habuisse. Ergo nec Deus, nec homo, nec Christus est, quia nichil Dei, nichil hominis, nichil Christi asseris habuisse uel egisse. Sic cum dicis Christum mortem sustinuisse, statimque infers illam mortem nec in anima, nec in corpore, nec in utroque, et expressius nec in diuinam naturam nec in humanam naturam fuisse, procul dubio negas illum mortuum, quia non nisi in aliquo illorum mori potuit. Sed sicut illum  nichil illorum, id est nec animam, nec corpus, nec utrumque, nec diuinam nec humanam naturam uel esse uel habuisse, euidentissimis uerborum complexionibus asseris sic consequenter in eo qui prorsus nichil est, nullam mortem inuenis.

»Sed quia negare mortuum Christum non audes, uanissimis fabulis Manicheus tergiuersaris; et cum sit dialectica bene disputandi scientia, sicuti Augustinus suam incepit: Disputatur enim, ait, de uerbis, reuera tu tantum nudis uocabulis, et fallis imperitos et falleris ipse hereticus, omni rerum ueritate priuatus et a uero Christo alienus. Qui ueluti coluber tortuosus et anguis luridus et cecus, dum lubricis anfractibus in labyrintho sententiarum tuarum hac  atque illac horribilis dilaberis, tamen uelis nolis, propriis uerbis teipsum damnandum et conculcandum apertissime prodis. Similibus fabulis Manichei Christum suum, licet negent de femina natum, locutum, passum et mortuum hominem, quia non audent nec possunt negare, omnia illum per magiam simulasse dicunt. Sed mille et mille Catholicorum et diuinarum Scripturarum auctoritatibus obruuntur tales doctores.

»De Petro Abe lardosanctus Bernardus ad papam Innocentium: Imo, inquit, ita sacramentum Incarnationis irridet, sicut nouus euangelista quem habemus in Francia. Isti absolute: Christus secundum quod homo non est aliquid. Habuit etiam ille in Romana curia clericos suos, habent et isti forte sequaces,  sed Catholica ueritas undique nos premit, et sola Iudaica perfidia cum demonibus nos obruit dicendo: Tu es Christus et sanctus Dei ; et: Tu homo cum sis, facis teipsum Deum . Ecce Iudei astruunt hominem, et tu dicis nichil esse. Si ergo nichil crucifixerunt, et tu sis ueridicus; sin autem, quod nec paganus negat, aliquid et aliquem hominem crucifigendo occiderunt, tu Iudeo et demone deterior conuinceris procul dubio, et omnis qui tibi assentit. Nullus enim ullis argumentis crucifigitur, ergo aliquis ac per hoc aliquid crucifixus est. Si enim cognouissent, ait Apostolus, nunquam Dominum glorie crucifixissent , quoniam Deus et homo una est persona Christus, uita et inuincibilis ueritas. Os nostrum patet ad uos, o phantastici,  cor nostrum, Apostolus loquitur, dilatatum est, non augustiamini in nobis, augustiamini autem in uisceribus uestris . Legatione enim fungimur tanquam Deo exhortante per nos, obsecramus pro Christo, reconciliamini Deo .

»Postquam ita diu Gualterus Petrum Pictauiensem et alios theologos sui temporis Aristotelicis et dialecticis axiomatis atque theorematis nimis addictos confixit, tandem subiungit aliorum magistrorum de mysteriis eiusmodi sensum Catholicum et Christianum, huncque titulum prefigit: Quis sit Christus Christianorum.

»Ego sum, ait, ueritas et uita , non phantasma, sed ea specie, et ueritate, et unione naturali, qua et ceteri, et primus Adam, homines  sunt. Et ego homo sum filius illius. Ille nec patrem nec matrem habuit. Ego ipse de Patre Deo natus, naturaliter Filius Deus, et de homine matre natus homo filius naturaliter natus, ex anima rationali et humana carne naturali unione inter se unitis subsistens. Sed solus de uirgine uita humana ab [abs] ipsa corruptione more ceterorum per omnia uiuens; sed solus absque peccato morte humana, more ceterorum, anima a corpore separata, uere mortuus; sed solus potestate et sacramento Redemptoris. Ecce homo ait ad Iudeos: Quid me sic unitum et compositum queritis disiungere et interficere hominem qui ueritatem locutus sum uobis quam audiui a Deo. Creditis in Deum et in me credite  . Ratio et ueritas naturalium documentorum et operum in Euangelio me manifestissime probant; et totus utique mundus profitetur dicens: Sicut anima rationalis et caro unus est homo, ita Deus et homo unus est Christus, una persona, non sicut Petrus est tunica sua, que nec natura Petri, nec Petrus, nec filius Ioanne: que similitudo ei rei cui similatur magis dissimilitudo est; sed sicut anima Petri cum carne sua, anima rationabiliter animata, que ueraciter et natura Petri, et Petrus, et una persona cum Petro, et filius Ioanne. Sic Christus cum carne sua proprie anime rationabiliter unita, ueraciter et natura et proprietas Christi et Christus est, et una persona  naturaliter cum Christo, et naturaliter Filius Dei et filius uirginis et dicitur et est, et habet hoc, et est unus Filius, non duo; unus Christus, non duo; una persona, non due. Porro hoc nomen Christus non diuinam tantum naturam significat, ut heretici sentiunt, sed sicut Hieronymus ait: Utriusque nature, diuine scilicet et humane, id est Dei et hominis indiuiduum ab eterno continet sacramentum. Unde quod dicitur Christus secundum quod homo, non potest nec debet absque diuinitate intelligi; ita secundum quod Deus non potest nec debet sine humanitate sentiri. Quapropter secundum quod homo uere et aliquid et persona et Deus est, non tamen alius quam Christus, nec alia persona quam Christus, nec aliud aliquid quam Christus.  Ut enim homo duarum, sic Christus trium naturarum indiuiduum cogitur semper intelligi, sicut ait Augustinus lib. De Trinit: Ipse homo assumptus, mox ut homo etiam Deus; et ex quo homo esse cepit, ex illo est Deus. Factum quippe creatura, per quem omnis facta est creatura. uerbum quippe caro factum est, omnem creaturam testem habere oportet. Dicamus ergo ac si nichil adhuc cum hereticis egerimus: Quam magnificata sunt opera tua, Domine! nimis profunde facte sunt cogitationes tue; uir insipiens non cognoscet et stultus non intelliget hec . Quoniam ut omnis homo purus sit filius hominis, corpus ex sanguinibus formatur prius multis diebus, deinde spiritus infunditur; sic homo, in duobus et ex duobus indiuiduum,  exstat una persona, que nec in separatione mortis, nec in morte eterna ulla ratione diuidi, augeri minime ualet, quin una eademque sit persona, licet semper mutetur. Ut autem uerbum hominis Filius esset, uice uersa factum est. Nihil prius formatum post animatum, deinde assumptum. Non sic, heretici, non sic. Hic omnes argumentationes falsantur, et frontes durissime conteruntur. Non sic, inquam, ut ceteri, sed e diuerso. Illud Christi quod prius erat in principio et apud Deum erat, et Deus erat sine tempore; uerbum caro , id est homo rationalis substantia factum est certo die octauo Kalendas Aprilis, teste et celebrante hodie toto mundo. Et quod factum est in ipso uita erat  , et uita erat ipse Filius Dei qui factus est filius hominis. Unus, inquam, ex ambobus Emmanuel, qui nichil in se pro assumpto est homine adauctus, nichilque quod uerbum caro factum est, imminutus uel mutatus, sicut supra dixit Athanasius, Hieronymus, Augustinus, quia quod factum est, uel quod suscepit, nunquam ens alienum extra suam personam exstitit, ut post assumptum recte posset dici abiectio uel persone immutatio.

»Sed quomodo factum est, et esse cepit totus simul homo, eo ipso non prius aliquis alius quam proprie uerbum, manentibus et in una persona concurrentibus uerbi hominisque totis proprietatibus. Exstitit item temporaliter qui est sine initio ceternus, sicut ex lege audiuimus quia Christus manet  in eternum . Deum tamen hominem dicit Petrus, non quia sit, sed quod tantum habeat hominem; et e conuerso hominem Deum, non quia sit, sed quod tantum habeat Deum; et hoc est quod firmiter dicit in ecclesiasticis credendum. Quod Deus hominem assumpsit, homo in Deum transiuit Dei dignatione, quod in conciliis DCCCXXX episcoporum damnatum esse supra docuimus. Nam abusio et magnum inconueniens ei uidetur, ut aliquis homo creatus et pariter assumptus, creatura scilicet cum Creatore, factura cum factore, temporalis cum eterno, mutabilis cum immutabili, mortalis cum immortali, humanitas cum diuinitate, natura humana cum diuina, filius hominis cum Filio  Dei, non quia duo filii, alterum altero, sed omnino unus Dei Filius et hominis, non duo Christus, sed unus, aliud quidem et aliud, sed utique manentibus trium naturarum proprietatibus, una persona in Trinitate credatur, adoretur, non ut quaternitas, sed Trinitas, unus Deus catholica fide doceatur. Contemnatur ergo, inquam, a Catholicis, et damnetur diabolica falsitas que dicit hominem Christum non esse aliquem nec aliquid, contradicente etiam propheta et dicente: Terra, id est homo Christus, data est in manus impii, uultum iudicum eius operit, quod si ille non est, inquit, quis ergo est?  Hec prophetia Iudeos quidem arguit, sed precipue istos nouos Manicheos strangulat, cum dicebat de Christo homine, quod si non ille est, quis ergo  est? Igitur est aliquis et aliquid. Est, inquam, est secundum utrumque, et singulariter est, est, sicut ait: Singulariter ego sum , quoniam nulla alia creatura rationalis, nullus alius homo, nisi ipse solus homo Christus uere in Trinitate uiuit et regnat cum Patre et Spiritu sancto: unde Deus per omnia secula seculorum. Augustinus: Simeon annosus seruatus est usque ad infantiam uerbi, et accepit in manibus suis infantem uerbum, et ait: »Oculi mei uiderunt salutare tuum, Domine .« Dicebant autem Iudei: »Quomodo hic litteras scit, cum non didicerit .« Psalmista: »Quare tristis es, anima mea, et quare conturbas me? Ad me ipsum anima mea conturbata est .« Augustinus: »Tristis est anima mea  usque ad mortem . iehsu fremuit spiritu et turbauit seipsum .« Quis enim eum posset, nisi se ipse turbare? Esuriuit ideo, dormiuit, conturbatus est, mortuus est iehsu, sed quia ipse uoluit. In sua potestate erat sic uel sic affici uel non affici. uerbum enim animam suscepit et carnem, totius hominis sibi coaptans in persone unitate naturam. Nam et apostolorum sanctorumque prophetarum, uerbo illustrate sunt anime, sed de nulla dictum est: »uerbum caro factum est .« De nulla dictum est: »Ego et Pater unum sumus .« Anima Christi et caro Christi cum uerbo Dei una persona est, unus Christus est. Ac per hoc uere summa potestas est Christi uoluntatis [ad] nutum  cum turbauit seipsum. Item: »Mediator Dei et hominum homo Christus iehsu ,« cum ait proprie Dominus, non potest recte dici Dominus homo. Item: Cauendum est ne sic astruamus diuinitatem hominis, ut ueritatem corporis negemus. Isaias: Quiescite ergo ab homine cuius spiritus in naribus eius, quia Excelsus reputatus est ipse . Hieronymus: Intelligentes ergo Iudei prophetiam esse de Christo, uerbum ambiguum in deteriorem partem interpretati sunt, ut uideretur non laudare Christum, sed nichili pendere. Que est enim uerborum consequentia, et qui ordo orationis ac sensus, ut dicamus: Cum hec se ita habeant et dies uentura sit Domini in qua uniuersus Iudee status subuertendus est, et omnia conterenda, moneo uos atque precipio ut  quiescatis ab homine qui ita spirat et uiuit, ut nos homines, quia in nichili computandus est. Quisquam ne hominem quempiam laudet, ut dicat: Cauete ne offendatis eum qui omnino nichil est. Ergo e contrario sic intelligendum: Cum hec uniuersa uentura sint uobis et prophetali spiritu predicantur, moneo atque precipio ut quiescatis ab eo qui secundum carnem quidem homo est, et animam habet, et ita spirat et naribus habitum trahit, ut nos homines spiramus et uiuimus, sed secundum diuinam maiestatem excelsus esse et reputatur et creditur. Tacita mecum mente pertractans non possum inuenire rationem quare LXX tam perspicuam de Christo prophetiam in Grecum uertere uoluerint, sed ab Origene sub asteriscis de editione Aquile additum est Grecis exemplaribus.  Ceteri enim qui uerterunt quidem, sed sermonem ambiguum ad impietatis traxere sensum, non mirum, cum male interpretati sint nec uoluerint de Christo gloriosum quid dicere, in quem non credebant, uidelicet ut Iudei aut semi-Iudei, id est, Ebionite, etc., etc.

»Inde Willielmus de Conchis, ex atomorum, id est minustissimorum corporum, concretione fieri omnia. Et Petrus: Probatur, inquit, quod caro Christi non fuit in Abraham uel Adam, quia non tot atomi fuerunt in eis quot homines ab eis descenderunt; ergo si unus atomus, secundum eos, quid siue aliquid est, quia corpus est, et omne corpus substantia est, omnis autem substantia aut rationalis aut irrationalis, de qua per quid et aliquid, ut dictum est, queritur quantum aliquid totus  homo, in quo sunt atomi pene innumerabiles, et utique tam spiritalis quam corporalis substantia. Si ergo omnis homo, ac per hoc et Christus, quia et ipse homo, et secundum quod corpus aliquid est et secundum quod anima aliquid est, et secundum quod diuinitas aliquid est, et secundum quod pedes, et secundum quod manus, et secundum quod caput, et secundum quod ossa, et ut breuiter concludam, secundum innumerabiles pene sui partes quas et habet et est, aliquid est, quanto magis secundum quod totum est, magnum, et, ita dicam, ineffabile aliquid est. Eligant ergo dialectici isti unum e duobus, aut omnem hominem ac per hoc et Christum non esse aliquid secundum  quod homo, aut Christum non esse hominem. Quodlibet dicant, iam non dialectici, sed heretici proprio iudicio condemnantur. Nos tamen illorum atomos et regulas philosophorum, et quid et aliquid et cetera huiusmodi ridicula contemnimus et excommunicamus, dicentes cum Apostolo: Si quis aliud dixerit, preterquam quod euangelizauimus uobis, licet angelus, licet Petrus, anathema sit . Non enim in diuinis Scripturis huiusmodi deliramenta alicubi inueniuntur. Ideo licet nichil sit substilius telis aranearum, nichil acutius acuminibus aristarum, qualia sunt ingenia et argumenta demoniorum per ora hereticorum, tamen Catholicis, ut ait Ambrosius in Hexam, exsufflanda potius quam legenda, quoniam »omne quod ex Deo natum  est, uincit mundum; et hec est uictoria que uincit mundum, fides nostra ,« qua Patrem et Filium Iesum Christum, cum pelle et carnibus, ossibus et neruis, anima et mente, et totius hominis ueritate, et Spiritum sanctum non opinamur, sed incunctanter credimus, tenemus, adoramus, unde Deus per omnia secula seculorum. Amen. Hec est fides que ab initio usque ad presentem diem demonia eiecit, egritudines depulit, mortuos et per mortuos alios suscitauit. Hic est ergo terminus unus et omnis, Alpha et Omega, principium et finis propter quem et per quem et in quo omnia. Ipsi honor et gloria  »qui facit mirabilia solus .«

Hec et alia plura Gualterus contra Pictauinum et alios theologos, quos pseudoscholasticos reputabat, e quorum schola prodierunt discipuli longe audaciores, qui, magistrorum inuentis addentes, tam multas questiones ridiculas tractare aggressi sunt, serias uero et necessarias tam multis ambagibus, distinctionibus, argumentis in speciem probabilioribus implicarunt, ut fides Catholica, que ueritatis eterne oraculo, non humane ratiocinationis fundamento nititur, in multorum animis uacillarit.




uolume back matter






INDEX ALPHABETICUS IN EPISTOLAS IOANNIS SARESBERIENSIS [1Kb]

A designat ordinem huius editionis.---B. edit. Paris. necnon Bibl. Patr.---C cod. ms. Paris. 8562.---D cod. ms. Paris. 8625.---E cod ms. Oxon. Bodl. 937, qui in quatuor partes diuisus est.---F. cod ms. Oxon. Douc 159. qui in duas partes est diuisus.---G uit. et ep. D. Thome ed. Bruss. que in quinque libros est distributa---H cod. ms. Paris, 4839.---I cod. ms. Paris, 4839.---K cod. ms. Bodl. Caue 159.---L cod. ms. Mus. Brit.---M cod. ms. epp. D. Thome Lambeth, 159.---N. Recueit des Historiens, Bouquet, uol. XuI, p. 489, etc.---O cod. ms. Cantab. Bibl Pub. li, 2. 31.---P cod. ms. Oxon. Coll. S. Ioan. Bap. 126.---Q cod. ms. CCC. Cantab.---R cod. MS. Arun. 209.


A

    Ab ineunte et. amp. obed. A B D 104, O 20.
    Ab ord. ues. de no. ap. uos scand. A B D 43, O 60.
    Acceptis lit. amic. mei R. Arch. A 216, B 209, C 76, G 1, 107, N 54.
    Actiones gratiarum deb. par. ani. A 288, B 271, C 138, E 1922, G 3, 80, N 84.
    Ad exsilii et pro. me cum nih. A 284, B 267, C 134.
    Ad hoc excell. ues. cap. omn. A B D 123, O 1.
    Ad notit. ues. arb. peru. A 174, B 165, C 32.
    Ad ostium mai. ues. pul. tot. erub. A B D 28.
    Aduersus nob. uir. com. Rog. A B D 6, O 67.
    Aduersus Osber. presb. sup. A B D 119.
    Aequum est, dilect. de ues. gaud. A 296, B 277, G 4, 36, P 81.
    Affectus ab eff. conu. et pler. A 274, B 257, C 124.
    A finibus ter. ad uos clam. Angl. eccl. A 311, B 300, C 167, N 97.
    Agonem nostrum qu. cum Mart. A 305, G 5, 91, N 96.
    A gratiar. mi. incip. est act. nisi A 159, B 145, C 12
    Alanus de N. eccl. ill. qua se in A B D 11.
    Alternat fort. rer. uic. mort. que A 284, B 268, C 135, N 80.
    Amentis est non aman. se et sua A 206, B 197, C 64.
    Amicis nos. urg. tent. artic. ill. A B D 99, N 4, O 41.
    Amicorum negot. aur. cle. ues. pul. pr. uide In amicorum.
    Amicorum fid. artic. nec. exa. A 136, B 149, C 16, N 19.
    Amor fiduciam parit A B D 64*, N 16*, O 31.
    Andreas Cler. de Len. eccl. su. A B D 109.
    Angustiarum nos. dil. mi te non amb. A B D 59, N 15.
    Anima nos. pat. in amar. est ut qu. A 219, B 220, C 87, E 1742, F 232, G 2, 103, K 171, N 38, P 55.
    Apostolatus ues. man. suscep. ut ad monas. A 310, B 291, C 158.
    Apostolatui ues. plu. ex cau. A 318, B 298, C 165.
    Apostolice sed. man. fil. obed. exseq. A B D 36, O 58.
    Aquarum cop. neq. ext. carit. A 212, B 205, C 72 E 1552, G 2, 76, N 56, P 44.
     Arctior nex. est car. qu. san. et ub. co. A 236, B 221, C 88.
    Arguendus er. pat. si non cona. A B D 26.
    A sapiente quer. esse consil. A 142, B 157, C 24, E 752, G 1, 88, N 25, P 13.
    Asseris, ut ex lit. quas Mag. Rad. A 248, B 238, C 105, E 1462, G 2, 52.
    Assertiones part. fidel. fideli deb. A B D 89, O 6.
    Audiens tibi molestam mear. es. freq. lit. A 247, G 2; 40.
    Audio pat. et gau. qu. pro mer. A 210, B 201, C 68, E 1692, G 2, 92.
    Audita prom. ues. gau. sum uid. ill. Dom. A 277, B 260, C 127.
    Audita, dilect. pace tua, ut opor. A 203, B 260, C 70, E 1712, G 2, 95, N 51.
    Audita sanit. tua et uer. sal. A 279, B 262, C 129.
    Audita und. collis. regn. A B D 70, O 26.

B
    Beneficia sepe conf. inu. et eum qui A 245, B 233, C 100, E 1522, G 2, 65, N 75, P 40.

C
    Calamitates, qu. ecc. nos. pl. dec. i. s. A 320, B 299, C 166.
    Causa Chr. mul. commend. non ind. A 172, B 163, C 30.
    Causam qu. int. dil. fil. nos Canon. Merton A B D 50, O 7.
    Causam exsilii mei ex relat. Pri. de M. Dei A. 171, B 162, C. 29, G 2, 38.
    Causam qu. int. abb. de Cogges. A B D 9, O 70.
    Causam qu. int. Rog. presb. de Gui. A B D 87, O 51.
    Causa que uert. int. Mag. Iord. A B D 19.
    Causa que uert. int. Suan. et Bal. A B D 117.
    Charitatis frat. comp. nos admo. A B D 118, O 12.
    Charitatis zelus acc. in prel. A B D 68, O 43.
    Ciceronem in ep. ad Mar. scrip. mem A 186, B 179, C 46, E 932, G 1, 133, L 135, P 20.
    Clerici qu. a iud. u. f. n. ep. L. A B D 10.
    Clericus quidam de fam. Will. bona A B D 122, O 9.
    Comites a societ. part. dici quisqu. igno. A 280, B 263, C 130.
    Commonuimus scrip. nos. fra. illi qui a s. A B D 45, O 61.
    Communis dom. nos. innoc. tu. A 276, B 259, C 116.
    Confidentia secu. em. pre. nec ius. A 217, B. 204, C 71, E 1722, G 2, 96, N 55, P 52.
    Consilium dom. Sen. et nos. est si uo. mel. A 297, B 278, C 150, E 2082, G 5, 42, N 90.
    Controuersiam que int. Robert. quen. A B D 22.
    Cum Dom. Pap. nup. sollicit. A 138, E 61, G 1, 31, 1, 23. L 27. N 21.
    Cum hec scrib. notario ris. mou. A B D 82.
    Cum in solen. Pas. reform. A 144, B 134, C 1, N 27.
    Cum inter Mag. Ric. Lich. A B D 4, O 71.
     Cum inter prior. de Pritewell. A B D 18, O 75.
    Cum inter Robert. Win. et Will. A B D 21.
    Cum inter monialis de Gisniis et, A B D 40, O 60.
    Cum omnes fid. san Rom. Eccl. A B D 125, O 3
    Cum sepe rarius tam qu. uell. A B D 94.

D
    Dedit tibi, dilectis. fr. ut aud. Dom. A 259, B 246, C 113.
    De mun. ues. caro et glor quod A 254, B 241, C 108.
    Deuotionem, qu. hab. ad me, nun. ues. A 294, B. 276, C 148, E 2052, G 5, 13, P 88.
    Deuotionis me. fid. uo. prid. arb. A B D 76.
    Dies quatuor. uide Clerici.
    Dilecti fil. nos. R. de Dractona et A. fr. A B D 93, O 39.
    Dilectus fil. nos. R. Cant. Linc. ecc. uir. uen. A B D 38, O 13.
    Dissipat Dom gentes que bella uolunt A 233, B 218, C 85, E 972, G 1, 141, L 141, N 71.
    Diu est amic. amantis. qu. A 153, B 138, C N 5.
    Diu quid. a scrip. qu. ti. mit. consue. A 161, B 147, C 14.
    Diuturni causas silen. redd. non opin. A 322, G 5, 72, N 100, P. 106.
    Diuturnitas sil. mei iure uid. es. des. A 195, B 189, C 56, E 802, G 1, 94, L 91, P 15.
    Diuina preeun. et uob. coop. grat. A 313, B 292, C 159, N 99.
    Doctissimi ui. sent. est uer. A 253, B 240, C 107.
    Doleo, mag. dilectiss. et plurim doleo G 1, 173, N 76.
    Doleo, dilectis. et adm. dol. A 289, B 272, C 139, E 1852, G 3, 19, K 165.
    Dominus tec. sit, dilectis. amic. te in A B D 90.
    Dominum cancellar. scio emerg. A B D 112.
    Dura est proscr. condit. A 267, B 251, C 118.

E
    Ea fere omnia qu. mi. ues. sig. dig. fa. A 182, B 160, C 27, E 1012, G 1, 147, H 105, L 147, N 34, P 22.
    Ecclesia Mori. his qui eam impu. A B D 41, N 7, O 15.
    Ecclesia in arcto est et ex dissent. A 301, B 282, C 143, E 1492, G 2, 61.
    Ecclesiam de Walchering. Ric. de Ambly A B D 132
    Ecclesia S. Trin. Lon. adu Martii A B D 84.
    Eo sincer. ues. tit. incar. spl. A 204, B 195, G 2, 102, N 52, P 54.
    Eos uob. secur. commend. qu. A 319, B 296, C 163.
    Erat, ut memini, genus homi. A 166, B 156, C 23.
    Etsi cert. sit qu. Epis. ad inob. pro A 176, B 167, C 34, E 1102, G 1163, H 110, M 163, N 37.
    Etsi uobis nu. scrip. qu. uideb. A 199, B 194, C 61, E 1192, G 1, 172, L 172, P 70.
    Etsi paru. mea ad dig. grat. non suf. A 249, B 235, C 102.
    Etsi prop. et priu. urgeam. angus. A B D 48, N 14, O 30.
    Excellen. sanc. ues. tut. aud. com. A B D 39, O 14.
    Excusationem qua. diut. sil. purg. stud. sic. A 180, R 171, C 38, E 882, G 1, 109, M 104, N 38, P 17.
    Excussus prop. aliena neq. cu. A 292, B 274, C 141, E 1812, G 3, 5, N 85.
    Ex his qu. uniu. ues. scr. su. coll. pot. A 303, B 284, G 4, 35, P 82.
    Ex inspect. lit. ues. le acc. qu. Dom. A 224, B 216, C 83, E 1282, G 2, 16, N 63.
    Ex insperato et in trans. A 304, B 286, N 94.
    Ex lit. qu. mi. ues. ser dest. pla. A B D 66.
    Ex mand. sanc. ues. in pres. not A B D 100, O 65.
    Ex mand. Apost. sed lator horum A B D 2, O 8.
    Expetiit, ut aud. host. antiq. int. eccl. A B D 65, O 32.
    Experientia rer. fidel. scient. parit. A 275, B 258, C 125.
    Ex quo part. att. cismar. A 134, E 41, G 1, 24, I 14, L 20, N 17.
    Ex quo pros. per Dei gr. cir. med. Quad. A 244, B 234, C 101, E 1532, G 2, 66, N 74, P 41.
    Ex relat. lat. pres. et lit. qu. mihi amici, A 140, G 1, 33, N 23.
    Ex relat. nobi. uiri Ric. Com. Denonie, A B D 79, O 53.
    Exspectabam in red. nunc. mei ad con. A 188, B 181, C 48.
    Exspectatione lon. susp. et imp. A 193, B 186, C 53, E 1502, G 2, 63, I 108.
    Ex testim. ues. accep. quia latrix pres. A B D 67, O 44.

 F
    Facies celi seren. ab Ori. cap. schi. A 252, B 339, D 106
    Fama uulg. didic. uos et A 221, B 223, C 90, E 1252, G 2, 8, N 60.
    Familiaritas qu. a dieb. domin. A 321, B 301, C 168.
    Fidem esse sp. re. sub., ab ap. A 263, Q 3, 44.
    Fides et deuot. tua test. hab. mai. Ioan. A 181, B 173, C 40, E 892, G 1, 110, H 72, L 105, P 1.
    Fratres Hospit. nouo qu. et inaud. hum. A B D 95.

G
    Gaudeam magis an dol. de uer. A 162, B 148, C 15.
    Gaudens aud. de te, dilectiss. quod, A 270, B 253, C 120.
    Gaudeo si tam. fama prec. fid. hab. est A 291, B 281, C 142, E 1822, G 3, 12.
    Grandis est ap. nos exp. pres. qu. par. A 287, B 270, C 137, E 842, G 1, 103, H 69, N 83
    Gratie ues. congrat. qui dum A B D 77.
    Gratias quan. pos. quia quan. deb. A B D 103, O 19.
    Gratias quan. poss. ref. sublim. A B D 91.
    Gratias ago pater. ues. qu. me in obl. A 135, B 143, C 10, N 18.
    Gratias ago uob. qu. sic. ex lit. ues et plu. A 163, B 151, D 18.
    Grauat. sum. plusqu. tibi et al. dici pos. A B D 49, O 36.
    Grauiter off. in Chr. cui in fra. A B D 55, O 34.

H
    Habent a cap. mem. ut uig. et a A B D 129, O 4.
    Hanc inter amic. rat. pref. leg. ut ab A 265, B 249, C 116.
    Honor cinguli milit. quo me ad Apos. A. 234, B 219, C 86, G 2, 67, N 72.

I
    Illa est regn. uera pax et semp. opt. tranqui. A B D 44, O 29.
    Immoderat. am. tant. mi. ded. aud. A B D 27.
    In aduent. nunc ues. ad nos serenis. A B D 97, N 2.
    In amic. reg. aur cl. u. p. A B D 29.
    In caus. qu. int. G. lator. hor. et A B D 16.
    In caus. qu. uert. int. Wil. fil. A B D 20.
    In eo max. uig. et prof. glor. A B D 64. N 16 O 24*.
    Ingratitudinis uit. nih. odibil. est ap. A 242, B 228. C 95, E 1752, G 2, 105, P 56.
    Inhumanus est et extrem. imp. A 207, B 198, C 65, E 1082, G 1, 157, L 157, P 26.
    In omn. qu. reste gess. bon. ues. in. A B D 121.
    Inscriptionis mut. caus. red. sup. po. A 223, B 224, C 91, E 1332, G 2, 26, N 68.
    In se ips. tes. Anan. prou. sent. A B D 124, O 2.
    Inspectis lit. qu. dom. Will. pap. A 220, B 212, C 79, E 130, G 2, 20, N 59.
    Inspectis lit. qu. Dom. bell. trans. A B D 116.
    Instantia portit. et temp. aug. A 226, B 213. C 80, E 1372, G 1, 159, L 159, N 65, P 27.
    In te omn. moriturorum dulciss. A 179, B 170, C 37, N 36.
    Intercapedo locorum non preiud. fi. A 272, B 255, C 122.
    Interdum si. lesit. nas. uel eru. ocu. A B D 51.
    Intermissionem officii quod me uo. A 266, B 250, C 117.
    Inter monach. abb. Hug. et cler. de A B D 1.
    Inter multiplices et grau. in me seu. A B C 113, N 10.
    Inter Ricard. Cler. et Rad. Na. A B D 12, O 72.

I
    Iuxta mend. dil. ues. lit. dom. mei ad dom. re. A B D 78.
    Iuxta relat. uest. hab. qu. poss. de A B D 25, O 56.
    Iuxta sanctit. ues mand. nob. uir. A B D 126.

L
    Lator presen. Lond. oriun. ut ait A 255, B D 80.
    Lator pres. alum. tu est cui si B 242, C 109.
    Liberalitatis uest. sed. id non tam creb. A 202, B 192, C 59, E 1292, G 2, 17, N 50, P 29.
    Liberalitatis tue dil., dil. Bald. A 262, Q 3, 46.
    Licet Ang. ecc. adh. quo. multa sit A 306, B 287, C 154, E 2192, G 5, 90, N 95, P 110.
    Licet ap. nos. fortuna nou. par. A 146, B 174, C 41, N 29.
     Licet comm. pat. nos et dom. mag. car. A 290, B 273, C 140, E 176*2, G 2, 107.
    Licet ex mo. scrib. ad am. salut. uot. A 145, B 159, C 26, E 96, G 1, 140, H 99, L 140, N 28, P 21.
    Licet in ore nunc. nostror. A B D 127.
    Licet mi. dil. ues. non rescrip. ego ta. A 197, B 191, C 58, E 1182, G 1, 171, L 171, P 69.
    Licet a mul. ret. temp. dil. uest. A 155, B 140, C 7, G 2, 78, O 7, P 46.
    Licet orbit. ues. pat. comp. affectu A B D 52, O 37.
    Licet silere disposuerim negot. Dom. A B D 31.
    Licet uest. sim. off. silentio, A B D 32.
    Licet uest. discr. patern. lit. solat. sep. B 32, E 1992, G 4, 48.
    Litteras qu. ad cons. ues. et sub ecc. A 183, B 176, C 43, E 1092, G 1, 161, H 109, I 76, L 161, N 41.
    Littere dilec. ues. sup. quib. q. u. A 169, B 184, C 51, N 45.
    Littere tue mi. consol. et desol. parit. attul. A 192, G 1, 95, P 16.
    Litteras beat. ues. mi. lat. A B D 96, N 12.
    Litteras san. ues deb. c. uener. A B D 13.

M
    Magnam mi. pres. ap. uos. aud. fid. A 200, B 230, C 97, E 1672, G 2, 90, N 48, P 150.
    Magnam, dulcis. pa. concr. latit. A B D 110, O 10.
    Magnum, fra. est quod prerog. exi. sacer. A 250, B 236, C 103.
    Maiestatem reg. excogit. circum. A B D 61 O 22.
    Malignantium excessus ii potis. suff. co. A B D 88, O 52.
    Me caus. dup. imp ad scrib. A 178, B 169, C 36, E 1142, G 1, 167, L 167, N 35.
    Membris est uigor a cap. et a S. R. Ecc. A 317, B 297, C 167.
    Meminisse pot. et deb. ues. dis. quan. reu. A 152, B 137, C 4, E 1472, G 2, 53, I 50, O 4.
    Meminisse pot. ues. dis. in qua spe a uo. A 164, B 153, C 20, H 114.
    Mihi nu. loc. es in par. dic. tuas A 205, B 196, G 1, 154, L 154.
    Miratur fortasse ues. discr. qu. dom. Cant. A 268, G 1, 151, N 81.
    Miror, amice, et doleo, si dom. papa A B D 114, N 9.
    Mitto ti. lit. qu. dom. Cant. A 293, B 275, C 147, G 5, 18, N 87.
    Moleste tulit D. meus archi. quod uos qui A 295, B 285, C 146, E 198, G 4, 39, N 88.
    Mora mea rectissime pot. accus. A 300, B 280, C 152, E 404, G 5, 64, N 93, P 101.
    Multa qui. scrib. ess. sed angus. A 184, B 177, C 44, E 942, G 1, 130, I 90, L 133, N 42.
    Multorum excess. uiam aper qui sub A B D 33, O 57.

N
    Nec prior nec poster. mi. pla. conc. A 232, B 217, C 84, E 1322, G 2, 25.
    Negligentie tue ut inter. sic dica. A B D 130, O 64.
    Nisi memb. cap. coheserint, A 312, B 302, C 169, N 98.
    Non est, amice, quod poss. de status, A 209, B 200, C 67, E 1682, G 2, 91, P 51
    Non est nou. qu. mi. uest. benig. alim. A B D 85.
    Non ignorat dil. ues. qua. pro digni. A 307, B 288, C 155.
    Non parue temerit. est si quis euacu. A 139, B 154. C 21, N 22.
    Norwicensis archidiac. uir malit. A B D 107.
    Nos super te non ambig. consulu. A B D 56, O 47.
    Nostrum et eccl. que ap. nos est, sta. A B D 106.
    Notam ingrat. iure contra. A 194, B 188, C 55, E 1042, G 1, 152, L 152, P 24.
    Noueritis qu., qu. ue. ad. ecc. Carn. A 326, N 105.
    Noueritis ill. u. Ioan. uind. a nob. A 327, N 106.
    Nouit frat. tua qu. pat. sustin. A 151, B 136, C 3, E 3103. G 1, 137, H 96, L 138, M 357, N 3.
    Nunquam satisfiet in carne des. meo A R D 64 **, N 16, O 25.
    Nuntios nos. a dom. rege redeun. A B D 128, N 1.
    Nuper prudent. ues. uide Super prud. etc.

O
    Obligationis int. nos. cont. non imm. A 246, G 2, 32, N 77.
    Occasionem scrib. uob. grat. A B D 115, N 11.
    Omnem anim. potes. sup. sub. A B D 92, O 38.
    Omnes aliorsum preuol. aut pre B 142, uide Spero.
    Optatos mi. succ. fort. inuid. A B D 73.

 P
    Paritum est cons. ues. pro uiri. A 231, B 232, C 99, E 1452, G 2, 51, N 70, P 36.
    Pastorum abs. et neq tant. inf. ecc. A B D 37, O 59.
    Patri miseric. qui uos ad hon. A 148, B 182, C 49, G 1, 73, L 70, N 31.
    Plenam deuot. et erudit. nu. a uo. A 189, B 185, C 52, E 1172, G 1, 170, L 170, N 44, P 68.
    Plura sunt, am. que nost. perp. de, A 282, B 265, C 132.
    Possem tener. et arrog. argui qui A B D 108, N 8.
    Post discessum Mag. Will. et Rad. A B D 34.
    Post recess. dom. pap. mul. uo. rel. A 141, B 150, C 17, N 24.
    Post translationem An. Hi. tr. E. A. 230. Bouquet, u, XuI, p. 578, ex cod. Aruern.
    Postquam prio. lit. exarau. A 239, G 1, 179, N 78.
    Potest ues. mem. disc. qu. nunq. d. Cant. pla. A 285, B 269, G 4, 29, N 82.
    Prefinit uir doctis. et eloq. A 271, B 254, C 121.
    Presentium attes. not. fac. uniu. A B D 35.
    Preter eam qu. aff. fra. remuner. A 167, B 158, C 25.
    Preter eam qu. ab init. mut cog. A 214, B 207, C 74.
    Preter opin. et con. sp. lit. ues. A B C 111, C 11.
    Preces ues. et uot. fidel. tand. mis. A 299, B 279, C 151, E 2102, G 5, 63, I 220, N 92.
    Precibus nob. uir. Rag. de S. Wala. A B D 7.
    Precor reuerend. ut innoc. mee pat. A 160, B 146, C 13.
    Pro hon. et benef. a uob. mi. et me. A B D 105, O 21.
    Promeruerat quid. hum. ues. sedu. A 190, B 187. C 54, G 1, 93, L 90, N 39, P 14.
    Proposueram Patern. ues. non scrib. A 191, G 1, 111, N 40.
    Proscripsit me gratis, qu. nou. alt. A 211, B 202, C 69. E 1702, G 2, 93.
    Puer meus a uob. red. unde since. A 168, B 183, C 50, G 1, 169, N 32, P 67.

Q
    Que pernic. led. et Eccl. A B D 69, O 45.
    Que rect. ordin. deser. aut nun. A B D 58, O 46.
    Quam pia deuot. uob. seruierim A B D 54, O 33.
    Quanta fide et deuot. dom. meo fr. A 256, B 243 C 110.
    Quantam oper. deder. prom. negot. A B D 75
    Quanti me fac qui se meis prec. A B D 42.
    Quas ref. non pos. nec prof. A 257, B 244, C 111.
    Qui amicis nec in sal. uoto comm. A 215, B 208, C 75, E 1432, G 2, 49, P 34.
    Quia te su. st. ec., et imp. A 227, G 5, 27, N 66.
    Quia tibi present. portit. plen. not. est. A 262, G 2, 108, N 79, P 58.
    Quid ne tandiu silere ceg. in quo, A 223, B 215, C 82, E 1272, G 2, 15, N 62.
    Qui non sper. paup. preces mis. A B D 63, N 13, O 24.
    Qui te loquen. uel scrib. audit. A 283, B 266, C 133.
    Quod cap. Carn. de c. dom. Sen. A 323, N 101.
    Quod dilect. uest. resp. tard. et rar. A 185, B 178, C 45, E 115, G 1, 168, L 168, N 43.
    Quod hactenus ti non scrip. rat. A 251, B 237, C 104, E 1402, G 2, 39, I 110.
    Quod in salut. uaria. inscript. A 273, B 256, C 123.
    Quod nat. e. ex c., est; et q. nat. A 324, N 102.
    Quod proscr. et exul tant. alloq. A 143, B 172, C 39, N 26.
    Quod ti rar. scri. ex uar. cau. est. A 187, B 180, D 47, E 1382, G 2, 37.
    Quoniam pr. u. s. in li. b. Di. A 149, Bouquet XuI, 551, ex cod. Aruern.
    Quot et quanta mala Eccl. Chr. proc. A B D 98, N 3, O 40.
    Quoties person. Eccl. omni iure contem. A B D 72, O 48.
    Quoties uo. pre. porrig. non eas de. A 278. B 261, C 128.

R
    Raritas interme. nob. subt. A 225, B 211, C 78, E 1662, G 2, 48, N 64, P 49.
    Ratio humanit. exig. ut uer. amat. A B D 86.
    Reflorescit auct. Dom. stat. un. ecc. A 218, B 210, C 77, F 1652, G 2, 89, N 57, P 48.
    Recepi nup. lit. pat. ues. qui. prec. A 175, B 166, C 33, E 1022, G 1, 150, H 106, L 150, N 33.
    Regia nos imp. auctor. ut sa. A B D 74, O 49.
     Regnorum collis et terr. mot. mag. et, A 222, B 214, C 81, E 1342, G 2, 31, N 61, P 33.
    Rerum sub. mut. sol. aff. molest. A 170, B 161, C 28.
    Romanos amic. uerba dare iam nemo, A 237. B 222, C 89, E 1512, G 2, 64, N 73, P 39.
    Rumor acerbissimus exulcer. A 147, B 175, C 42, N 30.

S
    Sacrosancta Rom. Eccl. sicut indig. A 316, B 295, C 162.
    Sepe iam reuoc. es qui ad uni. pat. A B D 71, O 27.
    Sepe quid dulc. pa. accus. A B D 46, O 62.
    Sanctorum necess. com. uest. mag. A 260, B 247, C 114.
    Sanctitatis uest. mand. deb. uener. suscip. A B D 102, O 18.
    Sanctitatem ues. cir. plu. nouim. occup. A B D 14, O 16.
    Sanctitatis ues. mand. nup. accep A B D 15, O 73.
    Sciatis qu. per grat. Dei prosp. nauigat. A B 290, C 157.
    Sciatis qu. concessi. pac. me. omn qui, A 308, B 289, C 156.
    Sciatis quod per gr. Dei. pr. nau. A 309.
    Scio, pat. qu. fidel. ues. sinc. consueu. A 173, B 164, C 31.
    Segnius irrit. anim. dem. per aur. A G 5, 46.
    Si affectum aut preces a tua salut. A 165, B 155, C 22.
    Sicut clem. fam. benef. uob. inn. A B D 24, N 6, O 28.
    Si de exsilio clam. ad pat. pro quo iu. A 198, B 193, C 60, G 2, 60, I 91. N 47.
    Silentium qu. mi. ind. uen. pa. A B D 30.
    Si nichil hum. a se Comic. reput. A 243, B 229, C 96, E 1762, G 2, 106, P 57.
    Si salut. antiq. mut. spec. non imp. A 229, B 225, C 92, N 69.
    Sobrii moris est inualescente stre. uir. A 258, B 245, C 112.
    Solent pigmentarii diu. spec. comm. A B D 60.
    Species est conscien. diffid. ap. amic. A 213, B 206, C 73, E 1902, G 2, 85, P 47.
    Spero, dilectissime, q. d. m. in h. A 157, B 142, C N 9.
    Steterunt ante nos. pres. latores hor. A B D 5, O 54.
    Super affl. Dom. m. Sares. ep. A 208, B 190, C 66, E 1072, G 1, 156, L 156, N 53.
    Super eccl. de Bolteford int. Ale. A B D 17, O 74.
    Super incol. ues. qu. a nun. uest. A B D 101, N 5, O 42.
    Super prud. u. s. ad n. p. que. A B D 23, O 55.
     Super statu ues. qu. Deus pro. fac. A 150, B 135, C 2.
    Supremis deficient, uolunt. su. ac. A B D 57, O 35.
    Suscepimus lit. dom. regis, quib. que. A B D 47, O 63.
    Suscipimus olim man. fel. recor. A B D 133.

T
    Tanto dil. uest. ad plenior. grat. ten. A 158, B 144, C 11.
    Tempora si numeres bene que, A 269, B 232, C 119
    Tentatio fidem probat et aff. men. A 137, B 152, C 19, N 20.
    Tibi perpaucis scrip. quia sta. me. A 156, B 141, C N 8.
    Totius ecclesie pericl. sal. A B D 83, O 50.

U
    Ubi de ser. agit nug. mult. non, A 210, B 226, C 93, E 1782, G 2, 110, P 59.
    Ubi human. cons. def. ex neces. A 154, B 139, C 6, G 2, 77, O 6, P 45.
    Unde, amantis. dom. mei et dil. A 241, B 227, C 94, G 2, 36, I 109.
    Uniuersitatem ues ig. n. cred., q con. A 325, N 104.
    Ut de his qu. a nob. ad mag. ues A B D 131, O 66.
    Ut de his qu. ad aur. s. u. ab. A B 3, O 5.

u
    uenerabilis fra nos Re. Bath. epis. A B D 120.
    uenerabilis fra. nos. Maur. Bang. A B D 53, O 27.
    ueniens ad nos. pres. prior Rum. A B D 8, O 68.
    uere tit. piet. nul. mel. clares. A 196, B 190, C 57, E 1052, G 1, 153, L 153, P 25.
    uererer. tant. alloq. maies. A 314, B 293, C 160.
    ueritas fuco caret et amic. A 264, B 248, C 115.
    ueritas Christi qu. in uo. esse A 315, B 294, C 161.
    ueritatem lib. aud. am. uer. et sal. ili. A 201, B 231, C 98, E 1442, G 2, 50, N 49, P 35.
    uestra redolet pagina carit. et qu. ad, A 298, G 4, 49, P 86.
    uestram sep. si reminis. pl. A 302, B 283, C 144, E 1952, G 4, 34.
    uestri sim. diu. con. lit. A 235, R 176.
    uestro mall. si cum utr. A 177, B 168, C 35.
    uirtus principum nul. clar. elu. A B D 62, O 23.
    uirtus amic. omn. inuic. A B C 81.

Z
    Zelus qu. hab. in Dom. mi. A 281, B 264, C 131.







ORDO RERUM QUAE IN HOC TOMO CONTINENTUR.



 IOANNES SARESBERIENSIS CARNOTENSIS EPISCOPUS.


EPISTOLAE.
    EPISTOLA PRIMA.---Ad papam Adrianum. 1
    EPIST. II.---Ad eumdem. 2
    EPIST. III.---Ad eumdem. 3
    EPIST. Iu.---Ad eumdem. 3
    EPIST. u.---Ad eumdem. 4
    EPIST. uI.---Ad eumdem. 4
    EPIST. uII.---Ad eumdem. 5
    EPIST. uIII.---Ad eumdem. 6
    EPIST. IX.---Ad eumdem. 6
    EPIST. X.---Ad eumdem. 7
    EPIST. XI.---Ad eumdem. 8
    EPIST. XII.---Ad eumdem. 8
    EPIST. XIII.---Ad eumdem. 9
    EPIST. XIu.---Ad eumdem. 10
    EPIST. Xu.---Ad eumdem. 11
    EPIST. XuI.---Ad eumdem. 11
    EPIST. XuII.---Ad eumdem. 12
    EPIST. XuIII.---Ad eumdem. 12
    EPIST. XIX.---Ad eumdem. 13
    EPIST. XX.---Ad eumdem. 14
    EPIST. XXI.---Ad eumdem. 14
    EPIST. XXII.---Ad eumdem. 15
    EPIST. XXIII.---Ad Alfredum episcopum Wigornensem. 15
     EPIST. XXIu.---Ad regem Henricum. 16
    EPIST. XXu.---Ad episcopum Dunelmensem. 16
    EPIST. XXuI.---Ad . . . 17
    EPIST. XXuII.---Ad Adrianum papam. 18
    EPIST. XXuIII.---Ad eumdem. 18
    EPIST. XXIX.---Ad eumdem. 19
    EPIST. XXX.---Ad eumdem. 20
    EPIST. XXXI.---Ad . . . 20
    EPIST. XXXII.---Ad Ioannem thesaurarium, Cantuariensem. 21
    EPIST. XXXIII.---Ad Willelmum Norwicensem episcopum. 21
    EPIST. XXXIu.---Ad Ioannem thesaur. Eborac. 21
    EPIST. XXXu. 22
    EPIST. XXXuI.---Ad Alexandrum papam. 23
    EPIST. XXXuII.---Ad . . . 24
    EPIST. XXXuIII.---Ad Adrianum papam. 24
    EPIST. XXXIX.---Ad Alexandrum papam. 25
    EPIST. XL.---Ad eumdem. 26
    EPIST. XLI.---Ad eumdem. 26
    EPIST. XLII.---Ad eumdem. 26
    EPIST. XLIII.---Ad abbatem de Arroasia. 27
    EPIST. XLIu.---Ad regem. 28
    EPIST. XLu.---Ad abbates Waulie. 28
    EPIST. XLuI.---Ad Hilarium Cicestr. episcopum. 29
    EPIST. XLuII.---Ad . . . 29
    EPIST. XLuIII.---Ad regem. 30
     EPIST. XLIX.---Ad cancellarium regis. 31
    EPIST. L.---De Meritana. 31
    EPIST. LI.---Ad . . . 31
    EPIST. LII.---Ad clericos Exoniensis Ecclesie. 32
    EPIST. LIII.---Ad Alexandrum papam. 33
    EPIST. LIu.---Ad regem. 34
    EPIST. Lu.---Ad Walterum Roff. episc. 35
    EPIST. LuI.---Ad Nigellum Eliensem episcopum. 36
    EPIST. LuII.---Theobaldi Cantuariensis archiepiscopi testamentum. 36
    EPIST. LuIII.---Ad Ricardum London. episcopum. 37
    EPIST. LIX.---Ad Randulfum de Serris, de electione Romani pontificis Alexandri. 38
    EPIST. LX.---Ad . . . 43
    EPIST. LXI.---Ad regem Henricum. 45
    EPIST. LXII.---Ad regem Henricum 46
    EPIST. LXIII.---Ad eumdem. 46
    EPIST. LXIu.---Ad eumdem. 47
    EPIST. LXIu.---Ad eumdem. 48
    EPIST. LXIu.---Ad eumdem. 49
    EPIST. LXu.---Ad episcopos Anglie. 50
    EPIST. LXuI.---Ad regem Henricum. 50
    EPIST. LXuII.---Ad . . . 51
    EPIST. LXuIII.---Ad . . . 53
    EPIST. LXIX---Ad episcopum Cestrensem 55
    EPIST. LXX.---Ad regem. 56
    EPIST. LXXI.---Ad R. archidiaconum. 57
    EPIST. LXXII.---Ad abbatissam de Ambresburi. 58
    EPIST. LXXIII.---Ad . . . 59
    EPIST. LXXIu.---Ad abbatissam de Ambresburi. 59
    EPIST. LXXu.---Ad abbatem Cellensem. 60
    EPIST. LXXuI.---Ad eumdem. 62
    EPIST. LXXuII.---Ad . . . 63
    EPIST. LXXuIII.---Ad cancellarium Anglie. 64
    EPIST. LXXIX.---Forma eligendi. 65
    EPIST. LXXX.---Ad . . . 66
    EPIST. LXXXI.---Ad abbatem Cellensem. 67
    EPIST. LXXXII.---Ad eumdem. 69
    EPIST. LXXXIII.---Ad Alexandrum Lincoln. episcopum. 70
    EPIST. LXXXIu. 70
    EPIST. LXXXu.---Ad Petrum Cellensem abbatem. 71
    EPIST. LXXXuI.---Ad . . . 73
    EPIST. LXXXuII.---Ad Alexandrum papam. 74
    EPIST. LXXXuIII.---Ad Hilarium Cicestrensem episcopum. 75
    EPIST. LXXXIX.---Ad Alexandrum papam. 75
    EPIST. XC.---Ad Bartholomeum archidiaconum Exoniensem. 81
    EPIST. XCI.---Ad . . . 83
    EPIST. XCII.---Ad monachos de N. 83
    EPIST. XCIII.---Ad episcopum Norwicensem. 84
    EPIST. XCIu.---Ad magistrum Gaufridum. 84
    EPIST. XCu.---Ad Ioselinum episc. Saresb. 86
    EPIST. XCuI.---Ad Petrum abbatem Cellensem. 86
    EPIST. XCuII.---Ad eumdem. 87
    EPIST. XCuIII.---Ad Henricum episc. Wintoniensem. 89
    EPIST. XCIX.---Ad eumdem. 90
    EPIST. C.---Ad papam Alexandrum. 91
    EPIST. CI.---Ad Henricum episcop. Wintoniensem. 91
    EPIST. CII.---Ad Alexandrum papam. 92
    EPIST. CIII.---Ad R. cancellarium. 93
    EPIST. CIu.---Ad cardinales. 94
    EPIST. Cu.---Ad Bosonem cardinalem. 94
    EPIST. CuI.---Ad Alexandrum papam. 95
    EPIST. CuII.---Ad eumdem. 95
    EPIST. CuIII.---Ad Alexandrum papam. 96
    EPIST. CIX.---Ad eumdem. 96
    EPIST. CX.---Ad eumdem. 97
    EPIST. CXI.---Ad eumdem. 97
    EPIST. CXII.---Ad Arnulfum. 97
    EPIST. CXIII.---Ad regis cancellarium. 98
    EPIST. CXIu.---Ad Mattheum precentorem Senonensem. 99
    EPIST. CXu.---Ad Petrum abbatem Cellensem. 99
    EPIST. CXuI.---Ad Thomam prepositum Cellensem. 100
    EPIST. CXuII.---Ad Alexandrum papam. 101
    EPIST. CXuIII.---Ad Alexandrum papam. 101
    EPIST. CXIX.---Ad Alexandrum papam. 102
    EPIST. CXX.---Ad eumdem. 102
    EPIST. CXXI.---Ad eumdem. 103
    EPIST. CXXII.---Ad eumdem. 103
    EPIST. CXXIII.---Ad eumdem. 104
    EPIST. CXXIu.---Ad eumdem. 105
    EPIST. CXXu.---Ad eumdem. 105
    EPIST. CXXuI.---Ad eumdem. 106
     EPIST. CXXuII.---Ad eumdem. 106
    EPIST. CXXuIII.---Ad Willelmum episc. Norw. 108
    EPIST. CXXIX.---Ad Alexandrum papam. 108
    EPIST. CXXX.---Ad abbatissam. 109
    EPIST. CXXXI.---Ad Alexandrum papam. 110
    EPIST. CXXXII.---Ad Alexandrum papam. 111
    EPIST. CXXXIII.---Ad Thomam prepositum Cellensem. 112
    EPIST. CXXXIu.---Ad Thomam Cantuariensem archiepiscopum. 112
    EPIST. CXXXu.---Ad Guidonem Catalaunensem episcopum. 115
    EPIST. CXXXuI.---Ad Hugonem abbatem S. Amandi. 115
    EPIST. CXXXuII.---Ad Milonem episcopum Morinorum. 116
    EPIST. CXXXuIII.---Ad Thomam Cantuariensem. 116
    EPIST. CXXXIX.---Ad Henricum Baiocensem episcopum electum. 118
    EPIST. CXL.---Ad Thomam Cantuariensem. 120
    EPIST. CXLI.---Ad Bartholomeum Exoniensem. 121
    EPIST. CXLII.---Ad magistrum Humfridum Boui. 122
    EPIST. CXLIII.---Ad Henricum comitem Campanie. 123
    EPIST. CXLIu.---Ad magistrum Gaufridum de sancto Edmundo 132
    EPIST. CXLu.---Ad Bartholomeum episcopum Exoniensem. 133
    EPIST. CXLuI.---Ad Ioannem Pictauiensem episcopum. 139
    EPIST. CXLuII.---Ad magistrum Raimundum. 139
    EPIST. CXLuIII.---Ad Ioannem Pictauiensem episcopum. 141
    EPIST. CXLIX.---Ioannis Sarraceni ad mag. Ioannem de Saresberia. 143
    EPIST. CL.---Ad abbatem S. Edmundi. 144
    EPIST. CLI.---Ad Nicolaum de Monte S. H[ilarii]. 145
    EPIST. CLII.---Ad Willelmum et Odonem priores Ecclesie Cantuariensis. 146
    EPIST. CLIII.---Ad magistrum R. Redonensem. 147
    EPIST. CLIu.---Ad Robertum priorem Meritonensem. 147
    EPIST. CLu.---Ad Baldwinum archid. Exoniensem. 148
    EPIST. CLuI.---Ad Ricardum fratrem suum. 149
    EPIST. CLuII.---Ad Rogerum de Sideberia. 150
    EPIST. CLuIII.---Ad Alfredum de Cerda. 150
    EPIST. CLIX.---Ad Robertum filium Aegidie. 150
    EPIST. CLX.---Ad mag. Gauf. de S. Edmundo. 151
    EPIST. CLXI.---Ad magistrum Nicolaum. 152
    EPIST. CLXII.---Ad Henricum Baiocensem electum. 153
    EPIST. CLXIII.---Ad Robertum priorem Meritonensem. 154
    EPIST. CLXIu.---Ad Ricardum archid. Pictauiensem. 154
    EPIST. CLXu.---Ad Ricardum fratrem suum. 155
    EPIST. CLXuI.---Ad Nicolaum de Sigillo. 156
    EPIST. CLXuII.---Ad Robertum filium Aegidie. 157
    EPIST. CLXuIII.---Ricardo Pictau. archidiacono. 158
    EPIST. CLXIX.---Ad magistrum Ioannem Sarracenum. 161
    EPIST. CLXX.---Ad Engelbertum priorem de ualle S. Petri. 163
    EPIST. CLXXI.---Ad eumdem. 164
    EPIST. CLXXII.---Ad abbatem sancti Medardi. 164
    EPIST. CLXXIII.---Ad Willelmum Norwicensem episcopum. 165
    EPIST. CLXXIu.---Ad Ioannem Pictauiensem episcopum. 165
    EPIST. CLXXu.---Ad Thomam Cantuariensem archiepiscopum. 166
    EPIST. CLXXuI.---Ad Thomam Cantuariensem. 171
    EPIST. CLXXuII.---Ad thesaurarium Remensem. 172
    EPIST. CLXXuIII.---Ad Bartholomeum Exoniensem episcopum. 173
    EPIST. CLXXIX.---Ad Ricardum fratrem suum. 174
    EPIST. CLXXX.---Ad magistrum Radulphum Nigrum. 177
    EPIST. CLXXXI.---Ad eumdem. 179
    EPIST. CLXXXII.---Ad Thomam Cantuariensem archiepiscopum. 181
    EPIST. CLXXXIII.---Ad eumdem. 182
    EPIST. CLXXXIu.---Ad Bartholomeum Exoniensem episcopum. 186
    EPIST. CLXXXu.---Ad magistrum Girardum Pucella. 192
    EPIST. CLXXXuI.---Ad abbatem sancti Edmundi. 196
     EPIST. CLXXXuII.---Ad Nicolaum de Monte Rothomagensi. 197
    EPIST. CLXXXuIII.---Ad magistrum Gaufridum. 198
    EPIST. CLXXXIX.---Ad magistrum Girardum Pucellam. 199
    EPIST. CXC.---Ad magistrum Walterum de Insula. 201
    EPIST. CXCI.---Ad Thomam Cantuariensem archiepiscopum 202
    EPIST. CXCII.---Ad magistrum Radulphum Lexouiensem. 204
    EPIST. CXCIII.---Ad Baldwinum archidiaconum Exoniensem. 206
    EPIST. CXCIu.---Ad Nicolaum de Monte Rothomagensi. 213
    EPIST. CXCu.---Ad magistrum Walterum de Insula. 214
    EPIST. CXCuI.---Ad magistrum Radulphum de Bellomonte. 215
    EPIST. CXCuII.---Ad magistrum Girardum Pucella. 216
    EPIST. CXCuIII.---Ad Alexandrum papam. 217
    EPIST. CXCIX---Ad magistrum Girardum Pucellam. 219
    EPIST. CC.---Ad Walterum Albanensem episcopum. 220
    EPIST. CCI.---Ad Albertum cardinalem. 222
    EPIST. CCII.---Ad Ioannem Pictauiensem episcopum. 224
    EPIST. CCIII.---Ad magistrum Siluestrum thesaurarium Lexouiensem. 226
    EPIST. CCIu.---Ad Milonem episcopum Morinorum. 227
    EPIST. CCu.---Ad Willelmum subpriorem Ecclesie Christi Cantuar. 228
    EPIST. CCuI.---Ad O. de Fauersham. 229
    EPIST. CCuII.---Ad Robertum de Fauersham archidiaconum. 230
    EPIST. CCuIII.---Ad Ricardum de Bohen, Constantiensem episcopum. 232
    EPIST. CCIX.---Ad magistrum Humfridum de Boni. 233
    EPIST. CCX---Ad Henricum Baiocensem episcopum. 233
    EPIST. CCXI.---Ad Ricardum Constantiensem archidiaconum. 234
    EPIST. CCXII.---Ad Radulfum priorem Wigornensem. 235
    EPIST. CCXIII.---Ad magistrum Simonem Lupellum. 236
    EPIST. CCXIu.---Ad Adam abbatem de Euesham. 237
    EPIST. CCXu.---Ad R. abbatem Persorensem. 238
    EPIST. CCXuI.---Ad Iocelinum Saresberiensem episcopum. 239
    EPIST. CCXuII.---Ad Rogerum episcopum Wigornensem. 240
    EPIST. CCXuIII.---Ad Willelmum Britonem subpriorem Cantuar. 242
    EPIST. CCXIX.---Ad Alexandrum papam.---Causa domino pape Alexandro pro Cantuariensi scripta. 243
    EPIST. CCXX.---Ad Thomam Cantuariensem archiepiscopum. 246
    EPIST. CCXXI.---Ad Willelmum Papiensem. 247
    EPIST. CCXXII.---Ad Ioannem episcopum Pictauiensem. 249
    EPIST. CCXXIII.---Ad magistrum Raimundum. 250
    EPIST. CCXXIu.---Ad magistrum Laurentium. 251
    EPIST. CCXXu.---Ad Petrum scriptorem. 251
    EPIST. CCXXuI.---Ad magistrum Girardum Pucellam. 253
    EPIST. CCXXuII.---Ad Ioannem Pictauiensem episcopum. 253
    EPIST. CCXXuIII.---Ad eumdem. 256
    EPIST. CCXXIX.---Ad magistrum Raimundum eccles. Pictau. cancellarium. 259
    EPIST. CCXXX.---Ioannis Sarraceni ad mag. Ioannem Saresberiensem. 259
    EPIST. CCXXXI.---Ad Ioannem Pictauiensem. 260
    EPIST. CCXXXII.---Ad Thomam Cantuariensem. 261
    EPIST. CCXXXIII.---Ad Nicolaum de Monte Rothomagensi. 261
    EPIST. CCXXXIu.---Ad Baldewinum archidiaconum Norwicensem quem Godwinum uocauit. 262
    EPIST. CCXXXu.---Ad Ioannem Pictauiensem episcopum et magistrum Raimundum cancellarium. 264
    EPIST. CCXXXuI.---Ad Robertum filium Aegidie. 266
    EPIST. CCXXXuII.---Ad Thomam archiepiscopum Cantuariensem. 267
    EPIST. CCXXXuIII.---Ad magistrum Girardum Pucellam. 268
     EPIST. CCXXXIX.---Ad Ioannem Pictauiensem episcopum. 271
    EPIST. CCXL.---Ad Baldewinum archidiaconum Exoniensem. 272
    EPIST. CCXLI.---Ad conuentum ecclesie Cantuariensis. 273
    EPIST. CCXLII.---Ad Robertum archidiaconum de Surreia. 275
    EPIST. CCXLIII.---Ad Bartholomeum Exoniensem episcopum 277
    EPIST. CCXLIu.---Ad Baldwinum Exoniensem archidiaconum. 281
    EPIST. CCXLu.---Ad Ioannem Pictauiensem episcopum. 287
    EPIST. CCXLuI.---Ad magistrum Lombardum 288
    EPIST. CCXLuII.---Ad Willelmum Britonem subpriorem Cantuariensem. 291
    EPIST. CCXLuIII.---Ad eumdem. 292
    EPIST. CCXLIX.---Ad Baldwinum archidiaconum Exoniensem. 293
    EPIST. CCL.---Ad Robertum filium Aegidie. 294
    EPIST. CCLI.---Ad Randulphum de Arundel. 295
    EPIST. CCLII.---Ad Richardum priorem de Douoria. 296
    EPIST. CCLIII.---Ad Robertum uice-archid. Cantuariensem. 296
    EPIST. CCLIu.---Ad magistrum Laurentium. 297
    EPIST. CCLu.---Ad magistrum Osbertum de Fauersham. 298
    EPIST. CCLuI.---Ad Walterum Roffensem episcopum. 298
    EPIST. CCLuII.---Ad magistrum Radulphum Lexouiensem. 299
    EPIST. CCLuIII.---Ad Willelmum de Northalla. 300
    EPIST. CCLIX.---Ad Radulphum de Wingram. 300
    EPIST. CCLX.---Ad Henricum Wintoniensem episcopum. 301
    EPIST. CCLXI.---Ad magistrum Radulphum Lexouiensem 302
    EPIST. CCLXII.---Ad eumdem. 304
    EPIST. CCLXIII.---Ad eumdem. 305
    EPIST. CCLXIu.---Ad Robertum de Limeseia. 306
    EPIST. CCLXu.---Ad Robertum archidiaconum de Surreia. 306
    EPIST. CCLXuI.---Ad Willelmum Norwicensem episcopum. 307
    EPIST. CCLXuII.---Ad Ioannem priorem. Norwicensem. 308
    EPIST. CCLXuIII.---Ad Ioannem Pictau. episcopum. 308
    EPIST. CCLXIX.---Ad Nicolaum de Monte-Rothom. 309
    EPIST. CCLXX.---Ad Girardum cellarium Norwicensem. 310
    EPIST. CCLXXI.---Ad Walkelinum archid. Norwicensem. 311
    EPIST. CCLXXII.---Ad magistrum Nigellum. 311
    EPIST. CCLXXIII.---Ad Hugonem abbatem S. Edmundi. 312
    EPIST. CCLXXIu.---Ad Azonem monachum. 312
    EPIST. CCLXXu.---Ad Willelmum de Douera. 313
    EPIST. CCLXXuI.---Ad Galfridum. 314
    EPIST. CCLXXuII.---Ad Willelmum priorem de Merton. 314
    EPIST. CCLXXuIII.---Ad eumdem et fratres uniuersos. 315
    EPIST. CCLXXIX.---Ad Ioannem de Tileberia. 315
    EPIST. CCLXXX.---Ad Nicolaum uicecomitem de Essexia. 316
    EPIST. CCLXXXI.---Ad Petrum scriptorem. 317
    EPIST. CCLXXXII.---Ad Turstinum de Acolt. 318
    EPIST. CCLXXXIII.---Ad Baldwinum de ualle-Darii. 318
    EPIST. CCLXXXIu.---Ad magistrum Odonem. 319
    EPIST. CCLXXXu.---Ad Bartholomeum Exoniensem episcopum. 321
    EPIST. CCLXXXuI.---Ad Simonem priorem de Monte-Dei, et Engelbertum de ualle S. Petri. 326
    EPIST. CCLXXXuII.---Ad Ioannem Pictauiensem episcopum. 327
    EPIST. CCLXXXuIII.---Ad Hugonem de Gant. 328
    EPIST. CCLXXXIX.---Ad conuentum Cantuariensem. 330
    EPIST. CCXC.---Ad Willelmum subpriorem Cantuariensem. 332
    EPIST. CCXCI.---Ad Ioannem Pictauiensem episcopum. 333
    EPIST. CCXCII.---Ad Baldwinum Exoniensem archidiaconum.  334
    EPIST. CCXCIII.---Ad eumdem. 337
    EPIST. CCXCIu.---Ad Robertum sacristam. 340
    EPIST. CCXCu.---Ad magistrum Girardum. 340
    EPIST. CCXCuI.---Ad conuentum Cantuariensem. 342
    EPIST. CCXCuII.---Ad Thomam Cantuariensem episcopum. 345
    EPIST. CCXCuIII.---Ad magistrum Herebertum. 346
    EPIST. CCXCIX.---Ad Willelmum subpriorem et alios Cantuarienses. 347
    EPIST. CCC.---Ad Petrum abbatem S. Remigii. 348
    EPIST. CCCI.---Ad Bartholomeum Exoniensem episcopum. 352
    EPIST. CCCII.---Ad conuentum Cantuariensem. 353
    EPIST. CCCIII.---Ad Willelmum subpriorem Cantuariensem. 354
    EPIST. CCCIu.---Ad Ioannem Pictauiensem episcopum. 355
    EPIST. CCCu.---Ad Senonensem archiepiscopum. 359
    EPIST. CCCuI.---Ad Willelmum Senonensem episcopum. 361
    EPIST. CCCuII.---Ad Rogerum archiepiscopum et alios Eboracenses. 363
    EPIST. CCCuIII.---Henrici regis ad Bartholomeum Exoniensem episcopum. 364
    EPIST. CCCIX.---Eiusdem ad eumdem. 364
    EPIST. CCCX.---Bartholomei Exoniensis et Rogeri Wigornensis ad Alexandrum papam. 365
    EPIST. CCCXI.---Ad eumdem. 368
    EPIST. CCCXII.---Ad Willelmum Senonensem archiepiscopum. 369
    EPIST. CCCXIII.---Ad Albertum et Theodwinum cardinales. 370
    EPIST. CCCXIu.---Ad Humbaldum Ostiensem episcopum. 370
    EPIST. CCCXu.---Ad Gratianum notarium. 371
    EPIST. CCCXuI.---Bartholomei Exon. episc. ad Alexandrum papam. 371
    EPIST. CCCXuII.---Eiusdem ad eumdem. 372
    EPIST. CCCXuIII.---Eiusdem ad eumdem. 372
    EPIST. CCCXIX.---Prioris et conu. Cantuar. ad eumdem. 372
    EPIST. CCCXX.---Odonis prioris et conu. Cantuar. ad eumdem. 372
    EPIST. CCCXXI.---Ad Bosonem cardinalem. 372
    EPIST. CCCXXII.---Ad Petrum abbatem S. Remigii. 373
    EPIST. CCCXXIII.---Ludouici regis ad Ioannem Saresb. Carnotensem episcopum electum. 374
    EPIST. CCCXXIu.---Capituli Carnotensis ad eumdem 375
    EPIST. CCCXXu.---Ad Philippum decanum et capitulum S. Martini. 375
    EPIST. CCCXXuI.---Littere Ioannis, Carnotensis episcopi, de absolutione Ioannis, comitis uindocinensis, a uinculo excommunicationis, quo eum Ioannes illigauerat. 376
    EPIST. CCCXXuII.---Littere Ioannis Carnotensis episcopi, de satisfactione facta monasterio S. Launomari Blesensis, pro illatis eidem damnis et iniuriis a Ioanne comite uindocinensi. 377
    EPIST. CCCXXuIII.---Ad Petrum de Candeio.---Monet ne monachos de Fontanis contra formam ordinis celebrare faciat in ecclesia de Landa. 378
    EPIST. CCCXXIX.---Ad Bartholomeum Turonensem archiepiscopum.---De eodem argumento. 378

POLYCRATICUS, siue De nugis curialium et uestigiis philosophorum.
    Incipit Entheticus in Polycraticum. 379

LIBER PRIMUS.
    Prologus. 385
    CAP. I.---Quid noceat maxime fortunatis. 389
    CAP. II.---Quid in studiis alienum. 389
    CAP. III.---Distributio officiorum ex politica constitutione ueterum. 390
    CAP. Iu.---De uenatica et auctoribus, et speciebus eius, et exercitio licito et illicito. 390
    CAP. u.---De alea, et usu, et abusu eius. 398
    CAP. uI.---De musica, et instrumentis, et modis, et fructu eorum. 401
    CAP. uII.---De dissimilitudine Augusti et Neronis. 404
    CAP. uIII.---De histrionibus, et mimis et prestigiatoribus. 405
    CAP. IX.---Unde dicatur prestigium, et quis fuerit auctor eius. 406
    CAP. X.---Qui sunt magi, et unde dicantur. 407
    CAP. XI.---De speciebus magice. 407
     CAP. XII.---Qui sint incantatores, arioli, aruspices, physici, uultiuoli, imaginarii, coniectores, chiromantici, specularii, mathematici, salissatores, sortilegi, augures. 407
    CAP. XIII.---De uariis omnibus. 409

LIBER SECUNDUS.
    Prologus. 415
    CAP. I.---Omina uana esse, et res ex fide sua cuique respondere. 415
    CAP. II.---Contemnendas non esse omnino rerum naturalium significationes. 416
    CAP. III.---Signorum alia esse uniuersalia, alia particularia: et quid significet geminatio solis. 418
    CAP. Iu.---De signis que precesserunt excidium Hierosolymitanum nouissimum. 418
    CAP. u.---Quanta fuerit calamitas obsessorum, et obstinate malitie quis fuerit finis, et que pietas Titi. 420
    CAP. uI.---De Maria que, urgente fame, comedit filium. 423
    CAP. uII.---De numero captiuorum, et occisorum, et peremptorum fame. 425
    CAP. uIII.---De peregrinatione fidelium, quos sub ea tempestate seruauit Christus apud Pellam. 425
    CAP. IX.---Testimonium quod perhibet Iosephus Christo. 426
    CAP. X.---De uespasiano, qui claudum et cecum curasse dicitur. 426
    CAP. XI. Signa esse que contra naturam fiunt. 426
    CAP. XII.---Nihil contra naturam, auctore Platone, contingere, qui naturam dicit Dei uoluntatem 427
    CAP. XIII.---Quia Deus signis suam premunire dignatur creaturam. 428
    CAP. XIu.---Quid signum, et de somnio. 428
    CAP. Xu.---De speciebus somniorum, causis, figuris et significationibus. 429
    CAP. XuI.---Generalia quedam de significationibus, tam somniorum quam aliorum figuralium. 432
    CAP. XuII.---Coniectoriam non esse sequendam. 433
    CAP. XuIII.---De fundamento mathematice, et exercitio sensuum, et uiribus anime, et profectu rationis, et efficacia liberalium disciplinarum 436
    CAP. XIX.---De differentia mathematice doctrinalis, et mathesis reprobate, et traditione mathematicorum, et erroribus eorum. 440
    CAP. XX.---Quod prouidentia Dei rerum naturam non perimit, neque series rerum immutat prouidentiam et quod liberum arbitrium manet cum prouidentia. 443
    CAP. XXI.---An possint a Deo sciri que non sciuntur; et quod rerum mutabilitas ei nequaquam est infligenda; et quod idem est scientia, prescientia, dispositio, prouidentia et predestinatio; et quod uera infinita sunt, ut numerus eorum non queat augeri uel minui; et quod prouidentia nullam necessitatem rebus inducit. 444
    CAP. XXII.---Quod ex possibili non sequatur impossibile, et quid ex quo necessario consequatur nouit Altissimus, qui omnia solus potest. 448
    CAP. XXIII.---Obiectio noui stoici. 455
    CAP. XXIu.---Quod mathematici temerarii sunt, indifferenter futura iudicio suo subiicere presumentes. 455
    CAP. XXu.---Quod argumentum a signo suo non est necessarium, et de Ezechia, Achab, et Niniuitis; et quod ea que significantur, mutari possunt. 457
    CAP. XXuI.---Quod sententia Dei moueri potest, quod consilium Dei immutabile est, et uoluntas Dei prima omnium causa, et quod mathesis uia damnationis est. 459
    CAP. XXuII.---De aruspicibus, et chiromanticis, et pythonicis, et Saulis deiectione. 461
    CAP. XXuIII.---De speculariis, et quod maligni spiritus interdum futura prenoscunt, et de subtilitate nature, et longa experientia temporis, et reuelatione superiorum potestatum, et quod sepe decipiunt, aut decipientes, aut decepti, et quod specularios mala indubitata sequuntur. 472
    CAP. XXIX.---De physicis, theoricis et practicis. 475

LIBER TERTIUS.
    Prologus. 477
    CAP. I.---Quid sit salus uniuersalis et publica. 477
    CAP. II.---Quid sit contemplatio hominis, sapientiam affectantis, et quis sit fructus speculationis huius. 479
    CAP. III.---Quod superbia radix est omnium malorum, et concupiscentia lepra generalis, que omnes inficit. 480
    CAP. Iu.---Quid adulator, assentator et palpo; et quod eis nichil perniciosius. 481
    CAP. u.---De cautela adulatorum, et fraude multiplici, et comitibus adulationis, et sequela eorum. 483
    CAP. uI.---Quod adulatores multiplicati sunt super numerum, et a preclaris domibus honestos, et dissimiles sui, expellunt. 485
    CAP. uII.---Fraudem adulatorum initio uitandam, et quod muneribus, aut obsequiorum difficultate, ualidissime  procedit. 487
    CAP. uIII.---De mundana comedia, uel tragedia. 488
    CAP. IX.---Quod mundus suos habet Elysios; et quod eadem fides est nostri temporis et precedentium Patrum, et uirtutis cultores inspectores sunt theatri huius. 492
    CAP. X.---Quod sibi persone coaptantur, et depreciantur dissociate; et de Cleopatra, Augusto et Scipione; et quod Romani uanitati dediti sunt; et quis sit adulatorie finis. 494
    CAP. XI.---De munusculariis et promissariis et quod promittere non expediat ad uirtutem. 497
    CAP. XII.---De rationalibus et secretariis diuitum, et quod amicitia non nisi in bonis est, et quod diues familiarem potius exprimat quam amicum, et licet familiaritas diuitum utilis uideatur, sepe periculosa est, et quod innocenter uiuendum est. 500
    CAP. XIII.---Quod uindicari possunt, que sunt adulationibus acquisita: et de lenonibus, et mollibus, et pene eorum; et quod pudicitia auferri non potest uiolenter, nisi mens ipsa consentiat. 503
    CAP. XIu.---Adulatores puniendos esse, tanquam hostes deorum et hominum, et ueritatem gratanter amplectendam, et patientiam custodiendam, tam rationibus quam exemplis maiorum. 506
    CAP. Xu.---Quod ei duntaxat licet adulari, quem licet occidere, et quod tyrannus publicus hostis est. 512

LIBER QUARTUS.
    Prologus. 513
    CAP. I.---De differentia principis et tyranni, et quid sit princeps. 513
    CAP. II.---Quid lex: et quod princeps, licet sit legis nexibus absolutus, legis tamen seruus est et equitatis, geritque personam publicam, et innocenter sanguinem fundit. 514
    CAP. III.---Quod princeps minister est sacerdotum, et minor eis; et quid sit ministerium principatus fideliter gerere. 516
    CAP. Iu.---Quod diuine legis auctoritate constat principem legi iustitie esse subiectum. 518
    CAP. u.---Quod principem castum esse oporteat, et auaritiam declinare. 520
    CAP. uI.---Quod debet legem Dei habere pre mente et oculis semper, et peritus esse in litteris, et litteratorum agi consiliis. 522
    CAP. uII.---Quod timorem Dei doceri debet, et humilis esse, et sic seruare humilitatem, quod auctoritas publica non minuatur: et quod preceptorum alia mobilia, alia immobilia. 526
    CAP. uIII.---De moderatione iustitie et clementie principis, que debent in eo ad utilitatem Reipublice contemperari. 529
    CAP. IX.---Quid sit declinare ad dextram uel sinistram, quod principi prohibetur. 531
    CAP. X.---Quid utilitatis de cultu iustitie principes consequantur. 532
    CAP. XI.---Que sit alia merces principum. 533
    CAP. XII.---Ex quibus causis transferantur principatus et regna. 537

LIBER QUINTUS.
    Prologus. 539
    CAP. I.---Epistola Plutarchi instruentis Traianum. 539
    CAP. II.---Quid respublica secundum Plutarchum, et quid uicem anime in ipsa obtineat, aut membrorum. 540
    CAP. III---Que precipue uersentur in intentione Plutarchi: et de reuerentia exhibenda Deo, et rebus sacris. 541
    CAP. Iu.---De reuerentia personarum, et rerum, et quot modis persona sit uenerabilis. 544
    CAP. u.---Que pena immineat his, qui ministris ecclesie locorumque uenerabilium iniurias inferunt: et de priuilegiis locorum uenerabilium: et quod absolutio nec per uim extorqueri, nec subripi potest per fraudem. 547
    CAP. uI.---De principe qui caput est reipublice, et de electione eius, et priuilegiis, et premio uirtutis et culpe; et quod beatum Iob debeat imitari: et de uirtutibus beati Iob. 548
    CAP. uII.---Que mala uel bona subiectis proueniant de moribus principum: quod et aliquorum strategematicis roboratur exemplis. 554
    CAP. uIII.---Quare Traianus uideatur omnibus preferendus. 558
    CAP. IX---De his qui in republica obtinent locum cordis, et quod iniqui arcendi sunt a consiliis potestatum, et de timore Dei, et sapientia, et philosophia. 560
    CAP. X.---De lateribus potestatum, quorum necessitas explenda est, malitia reprimenda, et de causidicis, quorum lingua damnifica, nisi funibus argenteis uincta fuerit, de munerum acceptoribus, et quod munus est a manu, a causa, a tempore, a loco, uel modo. 563
     CAP. XI.---De oculis, auribus, et lingua potestatum, et de officio presidis, et quod iudicem oportet habere iuris et equi notitiam, uoluntatem boni, et potestatem exsequendi, et quod iuramento debet esse alligatus legibus, et a sordibus munerum alienus. 567
    CAP. XII.---De sacramento iudicum, et collatione Pythagore et Alexandri, et in quibus rebus gratiam partibus possit facere iudex, et de questionibus captiosis. 570
    CAP. XIII.---Quomodo iudicium debeat ordinari, et de conceptione sacramenti calumnie, quod ex necessitate prestant actor et reus, et quid immineat illi, qui iuramentum subire detrectat, et de sacramento aduocatorum, et pena calumniatorum, siue preuaricantium, aut tergiuersantium. 573
    CAP. XIu.---De ratione instrumentorum. 574
    CAP. Xu.---Que pertineant ad religionem proconsulum, presidum, et ordinariorum iudicum, et quatenus xenia protendi liceat; et de Cicerone, Bernardo, Martino, Gaufrido Carnotensi. 575
    CAP. XuI.---De crimine repetundarum, quo tenentur et presides et iudices, qui aliquid omnino accipiunt propter eas res que sibi sunt ex officio faciende: et de Samuele, qui docet iuge sacrificium esse debere in domo iudicis, que se ipsam, oblatione iustitie et bonorum operum, exhibet templum Dei. 578
    CAP. XuII.---Pecuniam contemnendam esse pre sapientia: quod etiam ueterum philosophorum probatur exemplis. 582

LIBER SEXTUS.
    Prologus. 387
    CAP. I.---Quod manus reipublice aut armata est, aut inermis; et que sit inermis, et de officio eius. 589
    CAP. II.---Quod militia delectum exigit, scientiam et exercitationem. 592
    CAP. III.---De militibus gloriosis, qui militie inutiles sunt. 594
    CAP. Iu.---Quarum rerum scientiam et exercitium oporteat habere milites, et quod eos otiari non licet. Et de Augusto, qui filias suas fecit institui in lanificio. 595
    CAP. u.---Duo esse precipua que militem faciunt, delectum scilicet et instrumentum. 596
    CAP. uI.---Que mala proueniant nostris, neglecto delectu militum, et qualiter Haraldus Walenses subegerit. 597
    CAP. uII.---Que sit conceptio sacramenti militaris, et quod sine eo militare non licet. 599
    CAP. uIII.---Armatam militiam ad religionem ex necessitate teneri, sicut illum que in clero diuinis obsequiis consecratur: et quod miles sicut honoris, ita et laboris nomen est. 600
    CAP. IX.---Quod fides Deo debita sit cuiuis homini preferenda, nec seruatur homini, nisi Deo seruetur. 601
    CAP. X.---De priuilegiis militum; et quod sacramento astricti sunt Eclesie, et quare gladius offeratui altari. 601
    CAP. XI.---Quod milites durius castigandi sunt, si militie lege contempta, priuilegiis abutuntur. 602
    CAP. XII.---Quod uaria animaduersio procedit in eos, qui duci non obtemperant, et quatenus debeat obediri, et in quibus mandatis locum habeat examinatio militaris; et in quibus non. 604
    CAP. XIII.---Quare cingulo priuentur milites, et quod exauctoratus non habet aliquod cum gladio teloue commercium, et quare gladius insertus est cingulo. 607
    CAP. XIu.---Quod disciplina militaris plurimum prodest; et quid militiam maxime frangit. 609
    CAP. Xu.---Romanos in disciplina pre ceteris uiguisse, et in eis Iulium Cesarem floruisse pre ceteris. 610
    CAP. XuI.---Que nostratibus mala proueniant ab indisciplinatione. 611
    CAP. XuII.---Nobis a nostratibus esse exempla uirtutum, et quas ciuitates in Italia condiderit Brennus secundum antiquas historias. 612
    CAP. XuIII.---Exempla recentium historiarum, et quomodo rex Henricus secundus tempestatem et procellas regis Stephani serenauerit, et pacauerit insulam. 613
    CAP. XIX.---De honore militibus exhibendo, et modestia indicenda: et qui militie artem tradiderint, et generalia quedam precepta eorum. 616
    CAP. XX.---Qui sint pedes reipublice et de cura eis impendenda. 618
    CAP. XXI.---Rempublicam ad nature similitudinem ordinandam, et ordinem de apibus mutuandum. 619
    CAP. XXII.---Quod sine prudentia et sollicitudine nullus magistratus subsistit incolumis, nec uiget respublica cuius caput infirmatur. 620
    CAP. XXIII.---Leuitatem sicut loquendi, ita et audiendi uitandam: et quod finis uoluptatis, penitentia est. 622
    CAP. XXIu.---uitia potestatum ferenda sunt, eo quod in eis auspicia publice salutis constant, et quod dispensatores  salutis sunt, sicut stomachus in corpore animalis nutritiua dispertit, et hoc ex sententia domini Adriani pape. 622
    CAP. XXu.---De coherentia capitis et membrorum reipublice: et quod princeps quedam imago Deitatis est, et de crimine maiestatis, et de his que sunt in fidelitate seruanda. 626
    CAP. XXuI.---Quod uitia ferenda sunt, aut tollenda, et a flagitiis distant: et generalia quedam precepta de officio principis; et breuis epilogus quanta sit reuerentia ei exhibenda. 628
    CAP. XXuII.---Quod Gnathonici peruertunt omnia, nec uera fateri patiuntur, et quod eis exemplo Marsie corium detrahendum est, si sapiant diuites: et quod calumniatores pauperum Deus ipse persequitur. 630
    CAP. XXuIII.---Auctoritate Socraticorum quando quis de suo commendatur, et quando aliena sit laudatio. 631
    CAP. XXIX.---Quod pro merito principis formatur populus, et ex merito populi formatur principatus, Deoque placido creatura quelibet mansuescit, et seruit homini. 633
    CAP. XXX.---Breuis epilogus aduersus Gnathonicos. 634

LIBER SEPTIMUS.
    Prologus. 635
    CAP. I.---Quod academici modestiores fuerint aliis philosophis, quos temeritas excecauit, ut darentur in reprobum sensum. 637
    CAP. II.---De errore academicorum: et quos eorum liceat imitari, et que sunt dubitabilia sapienti. 638
    CAP. III.---Unde dicti sint academici: aut quis timor aut passio mentis, secundum A. Gellium et Stoicos, in sapientem cadat. 641
    CAP. Iu.---Unde dicatur philosophia: et de Samio Pythagora, et doctrina eius, qui Italicis philosophandi auctor exstitit. 642
    CAP. u.---De Ionico genere philosophorum, et auctoritate Socratis, et dogmate Platonis, et opinione eius post mortem. 643
    CAP. uI.---De Aristotele, et opinione eius, et studiis: et quod uariis disputationibus dubitationem academicorum mouit: et de regula eorum. 647
    CAP. uII.---Quod alia sensus, alia rationis, alia religionis auctoritate probantur: et quod fides in omni doctrina aliquod stabile initium uindicat, quod probari non debet: et quod alia per se doctioribus innotescunt alia rudibus: et quatenus dubitandum sit: et quod pertinacia ueritatis inquisitionem plurimum impedit. 649
    CAP. uIII.---Quod uirtus unica uia est philosophandi, et eundi ad beatitudinem: et de tribus gradibus accedentium, et de tribus sectis philosophorum. 651
    CAP. IX.---De arrogantia multitudinis imperite: et qualiter legenda sunt ea, que prodesse poterunt, et obesse: et quod ingenio uel exercitio sine gratia sapientia non contingit. 653
    CAP. X.---Omnes scripturas esse legendas: et de benedictione que primigenis data est, et filiis Ne: et quod rationi auctoritas nullius gentilium preiudicet. 658
    CAP. XI.---Quid sit uere philosophari: et ad quem finem omnis scripturarum uergat intentio. 661
    CAP. XII.---De ineptis nugatorum, qui sapientiam uerba putant: et quod aliter legendi sunt libri diuini, aliter gentiles libri. 662
    CAP. XIII.---Que sint necessaria et quasi claues philosophandi, et quod simplicitas amica est ueritati: et quid sit luctari cum angelo, uel cibare eum. Et quid sit aut prosit, ad uocationem sapientie, relinquere patriam. 666
    CAP. XIu.---De septima claue discentium. 670
    CAP. Xu.---In quo Epicurus et sui, summum bonum constituant: et quod per multos labores itur ad uoluptates. 671
    CAP. XuI.---De amore diuitiarum, et quod in eis anima non quiescit. 673
    CAP. XuII.---De ambitione, et quod cupiditas stultitiam comitatur; et quis sit ortus tyrannidis: et de diuersis uitiis ambitiosorum. 674
    CAP. XuIII.---Quod ambitiosi dissimulant se uelle quod maxime appetunt; et quibus excusationibus propositum tegant. 678
    CAP. XIX.---De his qui impudentius irruunt, sine dissimulatione ambitionis, quos neque ratio, nec auctoritas reprimere potest. 680
    CAP. XX.---De legibus secularium principum, quibus curiales et officiales arcentur ab honoribus ecclesiasticis: et quibus exemplis Dathanite et Abironite nitantur obtinere. 686
    CAP. XXI.---De hypocritis, qui ambitionis labem, falsa religionis imagine, nituntur occultare. 691
    CAP. XXII.---De eisdem: et de Ezechia, qui thesauros, quos ostentauit, amisit. 696
     CAP. XXIII.---Quod Carthusienses, dum moderationis habenis auaritiam cohibent, et Magni Montis noua religio, dum omnia mundana contemnens, et de crastino non cogitans repellit omnia, auaritiam excludit, ab hypocritarum nota et nomine longius absunt: et qui sunt seculares aut religiosi: et que regalia actiuorum, et que otiosorum: et quis sit finis hypocriseos. 698
    CAP. XXIu.---De inuidis et detractoribus. 701
    CAP. XXu.---De libertatis amore et fauore: et de his, qui libere dicta, patienti animo maiores tulerint: et de differentia ledorie et scommatis. 705

LIBER OCTAuUS.
    Prologus. 709
    CAP. I.---Quod Gnathonica subest Thrasoniane: et de septem principalibus uitiis, et sequela eorum, secundum beatum Gregorium: et quod inanis gloria nobilem habet ortum. 711
    CAP. II.---Quod rarus est contemptor glorie; et de tribus locis a quibus laudis materia trahitur: et que sit laus uera, que perfecta, que neutra; et de moderatione largitionum. 713
    CAP. III.---Quod omnis professio suos Thrasones habet: et de personis, que ad similitudinem eunuchi Terentiani sint apud inaniter gloriantes: et quod uana gloria meretricis more loculos sequitur. 716
    CAP. Iu.---Quod nullum uitium peius auaritia, nec amari posse qui suspectus est auaritie: et de duplici fonte liberalitatis: et uter sit potior: et de Considio et Gillia. 719
    CAP. u.---De duobus naturalibus affectibus, scilicet amore iusti, et amore commodi: et de sequela eorum, amore scilicet libertatis, et amore dominandi: et de comparatione Cesaris et Catonis: de Alexandro, Aristotele, Augusto et Platone: et de his qui uia deuia ad gloriam pergunt. 720
    CAP. uI.---De luxuria et libidine, et quinquepartito mortis introitu: et quorum sensuum sit uoluptas perniciosior: et triplici genere conuiuarum secundum Portunianum, et pernicie gule: et de conuiuio Didonis et Euandri, apud uirgilium. 723
    CAP. uII.---De cibariis et sumptuariis legibus ueterum, ad intemperantiam cercendam: et differentia earum secundum Portunianum: et de intemperantia Antonii, et frugalitate Iulii Cesaris: de Augusto, et Nerone, et C. Caligula, et uitellio et Metello. 731
    CAP. uIII.---De conuiuio philosophico, ei quod et ciuile connexum est: et de sumptuariis legibus eius. 736
    CAP. IX.---Quod etiam in sacra Scriptura sunt optime ciuilitatis regule: et quod nichil uirtute ciuilius: et que sunt regule ciuilitatis in conuiuiis obseruande: et de uerecundia. 740
    CAP. X.---Regula conuiuandi, sensu, et fere uerbis Macrobii, sumpta de libro Saturnalium: et de scommatibus: et de cauenda ebrietate: et de obseruantia conuiuantium: et de C. Claudio Cesare dicente, quod sicut naute scopulum fugiunt, sic fugiendum est infrequens et insolens uerbum. 742
    CAP. XI.---De molestiis et oneribus coniugiorum, secundum Hieronymum et alios philosophos: et de pernicie libidinis: de mulieris Ephesie, et similium, fide. 748
    CAP. XII.---Quod brutis et insensibilibus quidam appetunt conformari: et quanta humanitate cum seruis uiuendum sit: et de trium reliquorum sensuum uoluptate. 756
    CAP. XIII.---De frugalitatis commendatione, et nota Quintiliani in Senecam: et quomodo uiuendo frugaliter possit auaritie suspicio deuitari. 762
    CAP. XIu.---Quod nichil ad gloriam fructuosius est laude et fauore bonorum, et maxime scriptorum: et quod turpium familiaritas non tam prodest quam obest: et quod uno benefacto uel dicto gloria propagatur. 768
    CAP. Xu.---Honestatem aut solam, aut pre ceteris expetendam, et in ea tota liberalitati locum esse precipuum, et econtra auaritiam glorie plurimum aduersari. 772
    CAP. XuI.---De quatuor fluminibus, que de fonte iibidinis oriuntur Epicureis, faciuntque diluuium, quo fere mundus mergatur: et de aquis contrariis, et uestibus Esau. 775
    CAP. XuII.---In quo tyrannus a principe differat, et de tyrannide sacerdotum: et in quo pastor, fur et mercenarius ab inuicem differunt. 777
    CAP. XuIII.---Ministros Dei esse tyrannos: et quid tyrannus: et de moribus C. Caligule, et Neronis nepotis eius, et exitu utriusque. 785
    CAP. XIX.---De morte Iulii Cesaris, et aliorum gentilium tyrannorum. 789
    CAP. XX.---Quod auctoritate diuine pagine licitum et gloriosum est, publicos tyrannos occidere, si tamen fidelitate non sit tyranno obnoxius interfector aut alias iustitiam,  aut honestatem non amittat. 793
    CAP. XXI.---Omnium tyrannorum finem esse miseriam, et quod in eos Deus uindictam exercet, si manus cesset humana, ac hoc in Iuliano apostata, et multis sacre Scripture patet exemplis. 797
    CAP. XXII.---De Gedeone, qui forma presidentium est, et Antiocho. 807
    CAP. XXIII.---Consilio Bruti utendum esse aduersus eos qui pro summo pontificatu non modo certant, sed schismatice dimicant: et quod tyrannis nichil quietum. 809
    CAP. XXIu.---Epicureos nunquam assequi finem suum. 814
    CAP. XXu.---Que uia fidelissima sit, ad assequendum quod Epicurei appetunt, uel pollicentur. 818

METALOGICUS.
    Prologus. 823

LIBER PRIMUS.
    CAP. I.---Calumnia que ut Cornificio suo responderetur, extorsit. 825
    CAP. II.---Descriptio persone, suppresso nomine. 827
    CAP. III.---Quando, qualiter et a quibus fuerit institutus. 828
    CAP. Iu.---Qualiter euaserint consortes erroris. 830
    CAP. u.---Quantis uiris, et cur familia illa detrahere audeat. 832
    CAP. uI.---Quibus rationibus nitatur. 833
    CAP. uII.---De commendatione eloquentie. 834
    CAP. uIII.---Quod natura iuuanda est usu et exercitio. 835
    CAP. IX.---Quod homines nititur elingues facere, qui logicam impugnant. 836
    CAP. X.---Quid significet nomen logice, et quod omnes artes colende, nisi reprobate sint. 837
    CAP. XI.---Quid ars, et de speciebus ingeniorum; et quod artibus excolenda sunt. 838
    CAP. XII.---Unde artes dicantur liberales. 839
    CAP. XIII.---Unde dicatur grammatica. 840
    CAP. XIu.---Quod ipsa, etsi naturalis non sit, naturam imitatur 840
    CAP. Xu.---Quod adiectiua secunde impositionis, substantiuis prime non apte copulantur, ut equus patronymicus. 842
    CAP. XuI.---Quod adiectiua prime impositionis, substantiuis primis iunguntur. 845
    CAP. XuII.---Quod et in petica naturam imitatur. 847
    CAP. XuIII.---Quid sequi doceat, et quid uitare grammatica. 847
    CAP. XIX.---Quod figurarum perutilis est cognitio. 849
    CAP. XX.---In quibus grammaticum oporteat occupari. 850
    CAP. XXI.---Quantis uiris placuerit, et quod sine ea non magis quis philosophari potest, quam si sit surdus aut mutus. 851
    CAP. XXII.---Quod auctoritate Senece suum tueatur errorem. 852
    CAP. XXIII.---Que precipua sunt ad exercitium philosophie et uirtutis; et quod grammatica est eorum fundamentum. 853
    CAP. XXIu.---De usu legendi et prelegendi: et consuetudine Bernardi Carnotensis, et sequacium eius. 853
    CAP. XXu.---Laus grammatice ex Quintiliano. 856

LIBER SECUNDUS.
    CAP. I.---Quod logica, eo quod uerum querit, ad totam proficit philosophiam. 857
    CAP. II.---De secta Peripateticorum, et ortu logices, et eius auctore. 858
    CAP. III.---Quod logica philosophantibus prelegenda est, et de differentia demonstratiue, itemque probabilis logice, ei sophistice. 859
    CAP. Iu.---Quid dialectica, et unde dicatur. 860
    CAP. u.---De partibus dialectice et fine logicorum. 860
    CAP. uI.---Quod omnes logicam appetunt, sed non omnes assequuntur. 862
    CAP. uII.---Quod nugiloquos uentilatores dedoceri oportet, ut sciant. 864
    CAP. uIII.---Quod eos Aristoteles compescuerat, si audiretur. 865
    CAP. IX.---Quod inefficax est dialectica, si aliarum disciplinarum destituatur subsidio. 866
    CAP. X.---Quorum auctoritate precedentia et sequentia constent. 867
    CAP. XI.---Quid sola dialectica possit. 869
    CAP. XII.---In quibus constet exercitium eius, et quo utatur instrumento. 869
    CAP. XIII.---Quante utilitatis sit scientia probabilium, et que simpliciter necessaria non facile innotescant. 870
    CAP. XIu.---Item de eodem. 871
    CAP. Xu.---Que propositio sit dialectica et quid problema. 872
     CAP. XuI.---Quod omnes alii professores huius Aristoteli cedunt. 873
    CAP. XuII.---Quam perniciose doceatur, et que fuerint de generibus et speciebus opiniones modernorum. 874
    CAP. XuIII.---Quod posteriores semper priorum opiniones immutant. 876
    CAP. XIX.---In quod non sit parcendum doctoribus huiusmodi. 876
    CAP. XX.---Sententia Aristotelis de generibus et speciebus circumuallata rationibus multis, et multarum testimonio scripturarum. 877

LIBER TERTIUS.
    Prologus. 889
    CAP. I.---Quomodo Porphyrium legi oporteat, et alios auctores. 890
    CAP. II.---De categoriarum utilitate et instrumentis. 892
    CAP. III.---Que sit predicamentorum conceptio, et quibus contenta sit sobrietas philosophorum. 895
    CAP. Iu.---Que sit conceptio et utilitas periermeniarum, uel rectius periermenias. 899
    CAP. u.---In quibus consistat corpus artis, et de topicorum utilitate. 902
    CAP. uI.---De utilitate et conceptione trium librorum in topicis. 904
    CAP. uII.---Breuis ratio quarti et quinti. 905
    CAP. uIII.---De titulo definiendi qui exercetur in sexto. 906
    CAP. IX.---De problemate eiusdem, et diuersi, quod agitatur in septimo: et communia quedam topicorum. 908
    CAP. X.---De utilitate octaui. 910

LIBER QUARTUS.
    Prologus. 915
    CAP. I.---Quod liber Analyticorum est rationum examinatorius. 915
    CAP. II.---Quod scientia hec utilis est ad omnia, et unde hec sortita sit nomen. 916
    CAP. III.---Quod liber non eatenus utilis est ad phrasim comparandam. 917
    CAP. Iu.---Que sit libri primi conceptio. 918
    CAP. u.---Quod sit conceptio secundi. 918
    CAP. uI.---De difficultate posteriorum analyticorum et unde contingat. 919
    CAP. uII.---Quare Aristoteles nomen philosophi pre ceteris meruerit. 920
    CAP. uIII.---De officio demonstratiue, et ex quibus sit demonstratio, et quomodo; et quod sensus scientie principium est, et quomodo. 920
    CAP. IX.---Quid sensus; et quomodo omnis philosophie species, ex ipso conualescat per imaginationem. 921
    CAP. X.---De imaginatione, et quod ex ipsa oriuntur affectiones, quibus anima componitur, aut turbata deturbatur. 922
    CAP. XI.---Quid imaginatio; et de opinione et fallacia opinionis et sensus: et de ortu phronesis, quam nos prudentiam nominamus. 923
    CAP. XII.---Quid prudentia, que materia eius, que partes, et quomodo scientia ex sensu. 923
    CAP. XIII.---De differentia scientie et sapientie; et quid fides. 923
    CAP. XIu.---De cognitione et ; et de ortu phronesis, et que ratio. 924
    CAP. Xu.---Item quid ratio, et quod nomen rationis multiplex est: et quod rationes sempiterne. 924
    CAP. XuI.---Distinctio multiplicitatis, et quod bruta non habent rationem, etsi discernere uideantur: et unde homo eam sortitus sit iuxta Hebreos. 925
    CAP. XuII.---De officio rationis, et quare sensus in capite, quibus ratio presidet; et quas pedissequas habeat philologia. 926
    CAP. XuIII.---De differentia rationis, et intellectus: et quid intellectus 926
    CAP. XIX.---Quid sapientia, et quod ipsa de sensu per gratiam. 927
    CAP. XX.---De cognitione anime, et simplicitate, et immortalitate, secundum Ciceronem. 927
    CAP. XXI.---Quod precedentibus, etsi non sufficienter, Aristoteles aliquod hypotheticorum seminarium dedit. 928
    CAP. XXII.---De sophistica et utilitate eius. 929
    CAP. XXIII.---De sophisticis elenchis. 929
    CAP. XXIu.---De his qui Aristotelis opera carpunt. 930
    CAP. XXu.---Quod Cornificius, Bromio scurra deorum, uilior est: et de laude logice quid Augustinus et alii philosophi dicant. 931
    CAP. XXuI.---Quo consilio utendum sit aduersus eum, et proteruos, et calumniatores. 931
    CAP. XXuII.---Quod Aristoteles in multis errauit; quo  in logica eminet. 931
    CAP. XXuIII.---Quomodo ea sit utendum. 932
    CAP. XXIX.---Quod temeritas adolescentie reprimenda, et quare Mercurius societur Philologie, et que sint precipue expetenda. 932
    CAP. XXX.---Idem. 933
    CAP. XXXI.---Quod philologia alias duas precedit: et que sit predicamentalis inspectio sequenda in discussione rationis et ueritatis. 934
    CAP. XXXII.---Quid ratio primitiua: et de uariis sectis philosophantium. 935
    CAP. XXXIII.---Quid sit rationi contrarium, et quod multis modis dicitur ratio; et que rationes eterne? 936
    CAP. XXXIu.---Quod homo perfectam non habeat rationem, et quod uerum multipliciter dicitur. 936
    CAP. XXXu.---Quid dicatur uerum, et quid ueritas, et quid eius contrarium. 937
    CAP. XXXuI.---Item de ueris; et quod aliter dicuntur esse res, aliter sermones, aliter uera, et quomodo. 939
    CAP. XXXuII.---Differentie eorum que uere sunt, et que uidentur esse, secundum Platonicos. 940
    CAP. XXXuIII.---Quod aliter res, aliter opinio, aliter locutio uera uel falsa dicitur; et quare locutiones huiusmodi et modales appellantur. 941
    CAP. XXXIX.---De coherentia rationis et ueritatis; et breuiter quid utrumque. 942
    CAP. XL.---Idem de eodem: et quod nec ratio, nec ueritas contraria suscipit. 942
    CAP. XLI.---Ad quid Peripateticorum, et omnium recte philosophantium, tendat intentio; et de octo obstaculis intelligentie. 944
    CAP. XLII.---Quid uisibilia argumenta mundum uanitati subiectum esse conuincunt; et que causa fuerit hic finiendi librum. 945

DE SEPTEM SEPTENIS.
    Prologus epistolaris in libellum De septem septenis, editum a Ioanne Saresberiensi. 945
    SECTIO I.---Prima septena de septem modis eruditionis. 947
    SECTIO II.---Secunda septena de uiis anime. 948
    SECTIO III.---Tertia septena de septem fenestris anime. 950
    SECTIO Iu.---Quarta septena de septem uiribus anime. 951
    SECTIO u.---Quinta septena de septem uirtutibus quibus anima innititur. 954
    SECTIO uI.---Sexta septena de septem generibus contemplationis. 955
    SECTIO uII.---Septima septena de septem rerum principiis. 960

ENTHETICUS DE DOGMATE PHILOSOPHORUM.
    De aletheia et phronesi. 965
    Quod logica sapientes et discretos facit. 965
    De nugacibus mentientibus logicam. 965
    De Melidunensibus. 966
    De Sertorianis. 968
    De rotundatoribus uerbi. 968
    De Hircano. 968
    De Mandrogero. 968
    Que conferant sapientiam. 968
    Que eloquentiam. 969
    De Mercurio et philologia. 969
    De Furuo et Marciano. 969
    De nuptiis Philologie et Mercurii. 969
    De gratia conciliatrice uirtutum. 970
    Quod philosophia precipuum munus gratie. 970
    De Nursia et iocis eius. 970
    De libertate arbitrii. 970
    Quid philosophia. 971
    Quod superbia, seua pestis, illi, quod occupat, membrum aufert. 971
    Quod philosophia et caritas sunt idem. 971
    Quod nemo sine fide philosophatur. 972
    Quod philosophia ordinem et modum in cunctis exigit. 972
    De more antiquitus philosophantium. 972
    De ordine discendi. 973
    Quod diuina pagina omnibus principatur. 973
    A quibus laus oritur. 973
    Quod ueritas est sacre pagine forma et lux anime. 973
    Quis finis philosophie. 974
    De gloria uana et uera. 974
    Quod diuina pagina regina est aliarum. 974
    De dogmate Stoicorum. 975
    De timore moderando et desperatione uitanda. 975
    Quod desperatio blasphemiam parit. 975
    De timore probato. 975
    Definitio uocis. 976
    Quod Stoicus fatalem inducit necessitatem. 976
    Quod Prouidentiam putat esse causam necessitatis. 976
     Que inconuenientia sequantur facalem necessitatem. 976
    De Epicureorum dogmate. 976
    De pugna laboris et quietis. 976
    Quod mundus non habet ueram pacem. 977
    Quod gratia Dei dat ueram quietem. 977
    De gaudio duplo et simplice. 977
    De errore Epicureorum. 977
    Quod Epicurus casum pro Deo colit. 977
    Quis fructus Epicureorum. 978
    De dogmate Peripateticorum. 978
    De lege nature et natura creata. 978
    Quid natura. 978
    Quod nichil contra rationem. 978
    Quid omnium causa. 978
    Quid humana ratio. 978
    Quid illuminet rationem. 979
    Qui sunt usus luminis. 979
    Quod uerus philosophus Deo carere non potest. 979
    Quod ratio speculum est et oculus et manus ad res uidendas et capiendas. 979
    Quod notitia ueri summum bonum secundum Aristotelem. 979
    Quis fructus secte Peripateticorum. 980
    De contemptu mundi et fructu eius. 980
    Amor mundanus contrarius est amori Dei. 980
    Timor Dei mundi contemptum facit et deificat homines. 980
    Quod unus Deus est per naturam, multi per gratiam. 980
    Quod tres persone unus Deus, suis tamen distincte proprietatibus. 980
    Quod tres persone unius nature sunt, uoluntatis et operationis. 980
    De triplici superbia, que impedit hominis deificationem, scilicet rationis, uoluntatis et uite. 981
    De dogmate Academicorum, quorum Arcesilas princeps est. 981
    De Zenone. 981
    De Pythagora et dogmate eius 981
    De Socrate et auctoritate eius et dogmate. 982
    Quod Socrates animum hominis Deum putet. 982
    Quod mundus animo minor est et re et dignitate. 982
    De errore Socratis. 982
    De Anaxagora et eius dogmate. 982
    De Aristotele et dogmate eius. 983
    De errore Aristotelis. 983
    Quod anime de quinta essentia. 983
    Quod natura singularia tantum nouit, uniuersalia quasi quedam rationis figmenta sunt. 983
    Quod Aristoteles dictus est filius Apollinis. 983
    Quod Aristoteles omnibus studuit obuiare. 983
    Quid deceat philosophum. 984
    Quod Aristotelem uicit gloria, quam uerbis impugnauit. 984
    Quod philosophia uanam gloriam fugat, uicta prius uoluptate et auaritia. 984
    Que cerceant libidinem. 984
    Que reprimant auaritiam. 984
    Quod alia uitia oriuntur ex aliis, sed superbia etiam ex uirtute.
    Quod negligentia paruorum magna generat uitia. 984
    De uitio ingratitudinis. 984
    De uana gloria. 985
    Que reprimant uanam gloriam. 985
    De uitio elationis. 985
    De uirtute humilitatis. 985
    De Platone et dogmate eius. 985
    De hyle. 985
    De Deo, cuius potentia est efficiens causa mundi. 986
    Quod numerus, pondus, mensura, locus, tempus sibi commensurabilia non sunt. 686
    Quod ingenium hominis circa prima et ultima deficit. 986
    De anima hominis. 986
    De motu rationabili et irrationabili. 986
    De magno anno. 986
    De radiis solis et lune et officiis eorum et significatione. 987
    Quod nulla substantia perit 987
    Quod informis Deus et forma formarum. 987
    Quod res uere simplex absoluta est. 987
    Quod terra in imo est, et quod singuli orbes suos habent habitatores. 988
    Quod ignis omnia purgat. 988
    Quod sublunaria aguntur motu superiorum. 988
    Quid natura. 988
    De zodiaco circulo. 988
    Quod globus terre planetarum circulis excentricus est et fax elementorum. 988
    Quod Deus solus omnia nouit, et omnis rationalis creatura  scientiam accipit ad mensuram. 989
    Quod ueritas lux est anime, ratio oculus. 989
    Quod in pluribus utilis doctrina Platonis. 989
    De Endymione et dogmate eius 989
    Quod ueritas assimilatur soli, uerisimilitudo lune. 989
    De Arselica, principe Academicorum, et dogmate eius. 990
    De Antisthene Academico. 990
    Quid sit ratio uiua. 990
    Unde Greci Academicorum temperamentum in sermone acceperint. 990
    Quod Romani Grecos imitantur in uerborum temperamento. 990
    De uarrone et dogmate eius 990
    De Plinio uno et altero. 991
    De Museo, qui putatus est Moyses. 991
    De Moyse, quod ipse sit fons scripturarum. 991
    De Cicerone et dogmate eius. 991
    Quod res corporee sensu, ratione uero comprehenduntur incorporalia. 992
    Quod uirtus eloquentie prefertur. 992
    De Seneca et Quintiliano. 992
    Quod gentiles omnes superat Christianorum fides. 992
    Quod sanius est paucis placere bonis, quam multitudini stultorum. 993
    De Theobaldo archiepiscopo et Thoma cancellario. 993
    De moribus Hircani. 993
    Quod Hircanus modernis prauitatibus et originem dedit et auctoritatem. 994
    De pace tyrannorum. 994
    Qua ratione quis cancellario placeat. 994
    De Mandrogero. 994
    De Antipatro, et quare sic dicatur. 994
    De uera gloria et uana. 995
    Quod domus tyrannorum carnificina est. 995
    Quod cancellarius se conformat aulicis, ut reuocet ab errore. 996
    Quod multi successus ausum dederunt errori. 996
    Quod in correctionibus insinuatione utendum. 996
    Quod leges ciuiles comparantur aranearum telis. 997
    De diuersitate hospitiorum et hospitum. 998
    De Carino. 998
    De Catio. 998
    De Corydonianis. 998
    De Bauianis et Mauianis. 999
    De Carinianis. 999
    Qualiter uersandum apud hospites. 999
    Quod mendaces et bibuli fugiendi. 999
    Qualem oporteat habere comitem. 999
    Que expensa ubique necessaria. 1000
    Quod Cantia caput regni, et qui ibi cauendi, qui non. 1000
    De Britone. 1000
    De Odone. 1001
    De Querolo. 1001
    De Matone. 1001
    De uitio inuidie et cura eius. 1002
    De Euphorbianis. 1002
    De Baccara. 1002
    De Dauo. 1002
    De schola Thersite. 1002
    Quod mores attendendi. 1002
    Quod libertas philosophum decet. 1003
    Quod locus uitia non excludit. 1003
    De triplici obstaculo uitiorum. 1003
    De gratia et libero arbitrio. 1004
    Nulla secta sine gratia libera a fastu. 1004
    Benedictio uiatoris. 1004
    Quid liber auctori debeat. 1004
    CARMEN DE MEMBRIS CONSPIRANTIBUS. 1005

uITA SANCTI ANSELMI archiepiscopi Cantuariensis.
    Prologus. 1009
    CAP. I.---De patre et matre ac pueritia Anselmi, et de uisione eius. 1010
    CAP. II.---De actibus Anselmi in Burgundia, Francia et in Normannia. Anselmus secutus est consilium Rothomagensis archiepiscopi, et factus est monachus Becci. 1011
    CAP. III.---Lanfrancus prior Becci assumptus est in regimen monasterii Cadomensis. Anselmus succedit in prioratum Beccensis cenobii. De Waltero Tyrell, dum pranderet cum Anselmo, et de grandi sturio. 1012
    CAP. Iu.---Anselmus acquirebat gratiam diuinam, ut profiteri posset seruire Deo cum corde puro et conscientia bona. De quodam sene decrepite etatis. De quodam iuuene [qui ob] nullam occasionem unquam manum secretis membris admoueret. De Osberno monacho. De quodam fratre odioso contra Anselmum. De uisione Ryculfi monachi. 1013
    CAP. u.---Anselmus in monasterio Becci scripsit uI libros:  I De ueritate; II De libertate arbritrii; III De casu diaboli; Iu De grammatico; u Monologion; uI Prosologion dicitur. Anselmus graui infirmitate corripitur, in qua raptus spiritu. De quodam abbate [qui] ad Anselmum uenit querens consilium. De pueris nutritis in claustro. De quodam milite Cadulo nomine. 1017
    CAP. uI.---Herlewinus abbas Becci decedit. Anselmus succedit ipsi in abbatem Beccensis cenobii. Dubitatio Lanfranci archiepiscopi de sancto Elphego si sit martyr uel non Interrogatio facta ad Anselmum abbatem Becci. Responsio Anselmi ad interrogatum Lanfranci de hac causa. 1019
    CAP. uII---De glorioso rege Willelmo primo: decedit ab hoc seculo: successit ei in regnum Anglie Willelmus Rufus filius eius, uir parum iustus aut pius. Anselmus scripsit librum De Incarnatione uerbi, in Anglia. 1021
    CAP. uIII.---Quomodo Anselmus adit regem humiliter petens Romam redire pro pallio officii sui exercendi. De perturbatione et causa inter regem et archiepiscopum et episcopos Anglie. 1023
    CAP. IX.---Anselmus in exsilium est relegatus. Cantuariam ueniens, causa itineris conuentui suo ecclesie Saluatoris Cantuariensis exposita, ante summum altare Christi sumpta pera et baculo, cum benedictione commendat seipsum Deo et fidelium orationibus. Commendatio Romani pontificis Anselmo. 1025
    CAP. X.---Anselmus compleuit in prouincia Campuana uolumen Cur Deus et homo. De penuria aque. De puteo aque. De duce Apulie. De comite Sicilie, et de amicitia cum papa Urbano. De concilio Barensi. De confusione Grecorum, et de heresibus eorum. Anselmus uocatur a uiris Romanis Sanctus Homo. De inuestituris ecclesiarum. De concilio Rome celebrato. 1027
    CAP. XI.---Anselmus archiepiscopus peruenit Lugdunum, et a uenerabili Hugone archiepiscopo cum honore exceptus est. Willelmus rex Anglie nuntios mittit Rome. Causa differtur inter archiepiscopum et regem per papam Urbanum. De morte Urbani pape. Anselmus susceptus est a Widone uienne archiepiscopo. De duobus militibus querentibus. De micis mense Anselmi. De prima uisione, secunda et tertia mortis Willelmi, regis Anglorum. 1028
    CAP. XII.---Anselmus quiescit in monasterio Case Dei tempore primi exsilii De fulgure et fulmine. De morte regis Willelmi II. De rege Henrico. De causa excussa coram papa Paschale. De libertate Ecclesie Christi Cantuariensis. 1030
    CAP. XIII.---Anselmus cum suis quiescit Florentie nocte una. De quodam uiro, qui iacuerat in lecto sancti Anselmi, et quid ei accidit. De inhibitione sancti Anselmi archiepiscopi in regnum Anglie tempore Henrici primi. De quodam ceco illuminato a sancto Anselmo tempore exsilii secundi. De pace facta inter regem Henricum Anglie et Anselmum. 1032
    CAP. XIu.---Henricus rex Anglie amicabiliter uisitauit Anselmum archiepiscopum in die Assumptionis beate Marie apud Beccum cenobium. De clerico, alienatione mentis sue. De bello inter regem Henricum Anglie et fratrem suum Robertum comitem Normannie. Anselmus scripsit libellum in Anglia De concordia prescientie, predestinationis, et gratie Dei, cum libero arbitrio. De Thoma Eboracensi electo. 1033
    CAP. Xu.---Epistola sancti Anselmi ad Thomam Eboracensem electum iacentis in lecto suo, languentis de iurisdictione Ecclesie Christi Cantuarie. 1034
    CAP. XuI.---Anselmus incipit libellum De origine anime, et non perficit, quia morte preuentus est. De obitu Anselmi XI Kalendis Maii, et de anno pontificatus sui. De balsamo multiplicato, et de miraculis eiusdem. 1035
    CAP. XuII.---De miraculis sancti Anselmi Cantuariensis archiepiscopi post obitum suum. De sarcophago, in quo corpus eius clauditur. De capellano Roffensis episcopi, et de comite Arnulfo turbato in mari. 1037
    CAP. XuIII.---De miraculis sancti Patris nostri Anselmi Cantuariensis archiepiscopi. De quodam monacho Ecclesie Christi Cantuariensis, qui accessit ad tumulum sancti Patris Anselmi causa orandi, scilicet an Anselmus, an pro Anselmo; dignum esse ipsum rogari ut sanctum, quia nomen eius scriptum est in libro uite; et de aliis miraculis eius. 1038
    uITA S. THOMAE Cantuariensis archiepiscopi. 1038

IOANNES CORNUBIENSIS.
    Notitia. 1041
    APOLOGIA DE uERBO INCARNATO. 1041

EULOGIUM, ad Alexandrum III papam, quod Christus sit aliquis homo.
    Admonitio preuia. 1041
    Prologus. 1043
    CAP. I.---Tres sententie de homine assumpto cum explanationibus suis. 1045
     CAP. II.---Auctoritates sanctorum, quibus secunda et tertia roborari uidentur. 1048
    CAP. III.---Auctoritates magistrorum pro illis duabus sententiis. 1050
    CAP. Iu.---Auctoritates magistrorum contra illas duas sententias. 1053
    CAP. u.---Auctoritates sanctorum, quibus probatur quod Christus est aliquis homo 1056
    CAP. uI.---Rationes quibus idem probatur. 1058
    CAP. uII.---Quod Christus secundum quod homo est aliquid. 1059
    CAP. uIII.---Rationes quibus probatur quod Christus essentialiter et substantialiter est homo. 1062
    CAP. IX.---Que contra obiici possunt et solent. 1064
    CAP. X.---Quod Christus est aliud et aliud. 1067
    CAP. XI.---Quedam que his uidentur contraria. 1068
    CAP. XII.---Auctoritates quibus probatur quod Christus est animal et corpus. 1071
    CAP. XIII.---Quod Christus sit aliquid totum siue compositum. 1072
    CAP. XIu.---Rationes quibus idem probatur. 1073
    CAP. Xu.---Rationes ad idem. 1073
    CAP. XuI.---Auctoritates ad idem. 1075
    CAP. XuII.---Auctoritates que uidentur esse contrarie. 1076
    CAP. XuIII.---Auctoritates quibus probatur quod Christus non fuit semper. 1079
    CAP. XIX.---Auctoritates que uidentur contrarie. 1080
    CAP. XX.---Conclusio ex premissis que in exordio proposita sunt. 1084
    LIBELLUS DE CANONE MYSTICI LIBAMINIS et eius ordinibus. 1085

GUICHARDUS LUGDUNENSIS ARCHIEPISCOPUS.
    Notitia. 1085

STATUTA ECCLESIAE LUGDUNENSIS.
    De obseruatione ordinis. 1092
    De constitutione ordinis. 1092
    De certione uilipendentium ordinem Ecclesie. 1093
    De negligentia ordinem Ecclesie obseruandi. 1093
    De renouatione ordinis. 1093
    Primum statutum. 1093
    De obedientia. 1093
    De ordinatione seruitii ecclesie. 1093
    Statutum Ecclesie Lugdunensis iuramento uallatum, de missis maioris altaris celebrandis, in quibus archiepiscopus tenetur et alii. 1094
    De penis canonicorum qui non faciunt officia sua. 1097
    Qualiter deseruiatur ecclesia. 1097
    De custodibus Sancte Crucis in quibus tenentur. 1097
    De successione canonicorum. 1098
    De successione capellanorum Sancti Sperati. 1098
    De mutatione ordinis. 1098
    De uitatoriis. 1098
    Ne altaria amittant missas suas. 1098
    De forma supplicandi in choro. 1099
    De silentio in choro faciendo. 1099
    Item, de silentio in choro et in processionibus. 1099
    Qui ponuntur supra chorum seu leuantur et de subformariis. 1099
    De ordine diaconatus. 1100
    De amissione matutinarum laudum. 1100
    De amissione matutinarum duobus diebus. 1101
    De amissione matutinarum in diebus festiuis. 1101
    De minutione in uigiliis. 1101
    Quomodo et quando debent intrare chorum. 1101
    De mora in presbyterio uel ante chorum. 1101
    De pueris quomodo habeant se quando ueniunt ad ecclesiam, uel alii clerici de terra. 1102
    De recordatione. 1102
    De transitu per claustrum inordinate. 1102
    De coyfiis non ferendis. 1102
    De indumentis. 1102
    De correptione clericorum, et quomodo honeste maneant per claustrum et ecclesiam. 1103
    De fabulationibus et illusionibus, ne fiant in choro. 1103
    Ne aliquis moram faciat in platea ante ecclesiam. 1103
    De mora in porta fratrum. 1103
     De emunctione. 1103
    De amissione matutinarum. 1103
    De instructione clericorum. 1103
    De transitu per claustrum. 1103
    De admonitione clericorum. 1104
    Ne aliquis appareat cum de horis exierit. 1104
    De seruandis statutis. 1104
    De clericulis. 1104
    Quomodo debent intrare chorum S. Crucis clericis seu presbyteri noui, et fieri debeant. 1104
    Quando in maiori ecclesia debet ire, quid fieri debeat. 1105
    De clericis non habentibus magistrum. 1105
    De expulsione facienda. 1105
    Qualiter debeant facere custodes S. Crucis et sacrista S. Stephani, si clerici noui non uenerint ad ecclesiam. 1106
    De seruitio ecclesie in quo tenentur clerici S. Stephani et S. Crucis, et maioris ecclesie. 1106
    De hora tertia et sexta quibus tenentur. 1106
    De exitu chori. 1106
    De introitu in claustro. 1107
    De amissione matutinarum. 1107
    Quibus pertinet correctio. 1107
    Quomodo se habent in estiuo tempore. 1107
    De correctione puerorum. 1107
    De reprehensione clericorum. 1107
    De recordatione. 1108
    De uicario canonicorum. 1108
    De reuestitis quomodo uel ubi reuestiuntur. 1108
    De ordinatione responsorii, et alleluia clericuli. 1109
    De recordatione antiphonarum et responsoriorum. 1109
    De introitu misse Dominice. 1109
    De rasura barbe et corone. 1109
    Ubi debent conuenire clerici de terra, cuiuscunque sint auctoritatis. 1109
    De incessione uesperarum. 1110
    De admonitione clericorum. 1110
    Quomodo incedant canonici ad missam. 1110
    De reuestitis. 1110
    De responsis in Quadragesima. 1110
    De maturitate incedendi per chorum, et thuribulo, uel aliis per chorum deferendis. 1111
    De risu in choro non faciendo. 1111
    De genuflexione. 1111
    De positione matricularii, et quid pertineat ad eius officium. 1111
    De seruitoribus ecclesie quomodo habere debent, et premio eorumdem. 1113
    De quiete eterne beatitudinis et aliis quibus tenentur seruitores omnes, et penis non seruientium, nec facientium debitum. 1114
    De doctrina et officiis docendis seruitoribus Ecclesie iunioribus. 1115
    Alie autoritates. 1118

PETRUS S. R. E. CARDINALIS TITULI S. CHRYSOGONI.
    Notitia. 1119
    Epistole Petri S. Chrysogoni.
    I.---Ad Eruisium abbatem S. uictoris Parisiensis. 1119
    II.---Ad Garinum eiusdem monasterii abbatem. 1119
    III.---Ad uniuersos fideles.---De excommunicatione hereticorum Albigensium. 1119
    Iu.---Ad Philippum decanum et capitulum B. Martini Turonensis.---Confirmat fundationem de duobus cereis coram sepulcro sancti Martini continuo accendendis 1124

ROGERUS ABBAS SANCTI EuURTII AURELIANENSIS.
    Notitia. 1125
    Reuelatio quam transmisit D. Rogerus ad monachos S. Audeni Rothomagi de inuentione S. pontificis Euurtii 1125

GUALTERUS PRIOR S. uICTORIS PARISIENSIS.
    Notitia. 1127
    Excerpta ex libris contra quatuor labyrinthos Francie.
    Ex libro primo. 1129
    Ex libro secundo. 1131
    Ex libro tertio. 1143
    Ex libro quarto. 1159
    Index alphabeticus in epistolas Ioannis Saresberiensis. 1171




FINIS TOMI CENTESIMI NONAGESIMI NONI.
