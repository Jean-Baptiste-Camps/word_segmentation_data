
PATROLOGIAE TOMUS XCII.

uENERABILIS BEDAE

TOMUS TERTIUS.


PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante I.-P. Migne, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

PATROLOGIAE TOMUS XCII.


uENERABILIS BEDAE



TOMUS TERTIUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


uolume title page


uENERABILIS BEDAE

ANGLOSAXONIS PRESBYTERI

OPERA OMNIA

EX TRIBUS PRAECIPUIS EDITIONIBUS INTER SE COLLATIS, NEMPE COLONIENSI, DUABUSQUE IN ANGLIA STUDIO DOCTISSIMORUM uIRORUM SMITH ET GILES, NON SINE INGENTI LITTERATORUM PLAUSU IN LUCEM uULGATIS, NOuISSIME AD PRAELUM REuOCATA, MELIORI ORDINE DIGESTA, uARIIS MONUMENTIS AUCTA, ET, QUOD MAXIMUM EST, INNUMERIS, QUIBUS SCATEBANT, MENDIS DILIGENTER EXPURGATA, ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS TERTIUS.
uENEUNT 6 uOLUMINA 42 FRANCIS GALLICIS.

PARISIIS, APUD EDITOREM, IN uIA DICTA D'AMBOISE, PROPE PORTAM uULGO D'ENFER NOMINATAM, SEU PETIT-MONTROUGE. 1850


ELENCHUS OPERUM QUAE IN HOC XCII TOMO CONTINENTUR.


EXPOSITIONES.
In Euangelium S. Matthei. 	col. 9
In S. Marci Euangelium. 	131
In S. Luce Euangelium. 	301
In S. Ioannis Euangelium. 	633





Main uolume text




[OPERA OMNIA BEDAE.]





IN MATTHAEI EuANGELIUM EXPOSITIO. *



LIBER PRIMUS.



CAPUT PRIMUM.


Liber generationis. Mos etenim est Scripturarum sacrarum disputationis uolumini nomen imponere, sicut Genesis dicitur eo quod incipit de natura et conditione rerum disputare; et ideo Mattheus istud nomen indidit Euangelio suo, qui in principio genealogiam humanitatis Christi memorauit, licet in sequentibus doctrine et miraculorum fecerit mentionem.

Iesu Christi. iehsu enim proprium nomen est assumpte carnis, quod Latine Saluator intrepretatur: Christus nomen est dignitatis, quod Latine unctus dicitur. In ueteri etenim lege sacerdotes et reges ungebantur, et iste merito unctus dicitur, qui uerus sacerdos est, semetipsum offerens pro peccatis nostris,  et rex omnium regum, in cuius nomine omne genu flectitur, et qui, Psalmista teste, oleo sancti Spiritus unctus est pre consortibus suis.

Filii Dauid, filii Abraham. Queritur cur Dauid ante Abraham nominauerit, uel cur istos tantummodo tot patribus intermissis; sed, ut Hieronymus ait, ordo preposterus est, sed necessario commutatus, alioquin Abraham nominato, ac deinde Dauid, necesse habuit Abraham iterum nominare, ut eius filium Dauid esse monstraret. Et notandum quod hos ideo nominauit quia his Christus fuit ex eorum semine nasci promissus. Abrahe namque ita: In semime tuo benedicentur omnes familie terre , quod semen Christus est; Dauid uero ita: De fructu uentris tui ponam super sedem meam .

Iudas autem genuit Phares et Zara de Thamar. Queritur cur Thamar et Raab alienigenas et peccatrices tantummodo nominauerit in genealogia Christi. Sed respondendum est ideo hoc fecisse euangelistam, ut ostenderet Christum non solum Iudeorum sed et gentium saluatorem. Thamar interpretatur amaritudo siue palma, et significat Ecclesiam, que fuit amara in peccatis, sed obdulcata est propter gratiam Christi; cui etiam palme uocabulum conuenire uidetur, ob certaminum uictoriam et coronam celestium premiorum. Raab interpretatur latitudo, que etiam Ecclesiam conuenienter significare uidetur, dilatatam per totum mundum, sicut scriptum est: Dilata locum tentorii tui, et pelles tabernaculorum tuorum extendere ne parcas . Ruth interpretatur uidens, significat Ecclesiam puritate mentis Deum  cernentem; siue definiens, quia Ecclesia in fide Christi fortiter persistere statuit, ut Apostolus: Certus sum, inquit, quod neque mors, neque uita, neque angelus, neque principatus, neque alia aliqua creatura poterit nos separare a caritate Dei, que est in Christo Iesu Domino nostro .

Dauid autem rex genuit Salomonem, ex ea que fuit Urie. Queritur cur nomen Urie poneret tacito nomine Beersabe. Sed respondendum est quia Urie nomen quasi iusti uiri posuit: Beersabe uero tacuit ob scelus immanissimum adulterii et homicidii quod perpetratum est propter eam.

Ioram autem genuit Oziam. De Ioram autem Ochoziam natum legimus, qui genuit Ioas, cui successit filius eius Amasias, et post hunc Azarias, qui et  Ozias: sed propterea trium regum nomina in genealogia Saluatoris omittuntur, quia Ioram se miscuit impiissime genti Iezabel, et ut iuxta prefinitionem eius tres tessaresce decades fierent.

Iosias genuit Iechoniam, et fratres eius in transmigratione Babylonis. Quod Hieronymus uitio scriptorum inter Grecos et Latinos confusum esse narrauit, et patrem qui in Hebreo Ioachim nominatus est, non in Chaldeam ductum, sed defunctum in terra sua, et filium Ioachim de captiuitate redientem, Salathiei genuisse perhibebat. Augustinus uero causa hoc mysterii factum esse narrauit, ut Iechonias qui interpretatur preparatio Dei, bis numeratus est: in fine prioris, et in capite sequentis catalogi poneretur, lapidem angularem Christum designans, in quo preparauit  Deus Pater duos populos quasi parietes in unam iungere domum.

Iacob autem genuit Ioseph. Interrogari solet quomodo Mattheus Ioseph Iacob patrem habere dixerit, Lucas uero Heli narrauerit. Sed respondendum est quod isti Iacob et Heli fratres erant, habentes diuersis temporibus ex diuerso uenientes genere, qui aui Ioseph esse uidentur, ex una eademque uxore Esai, nomine Mathan, qui per Salomonem genus ducit, filium habuit Iacob et Mathat, qui per Nathan genus ducit ex eadem tribu, sed non eodem genere, eo defuncto, filium accepit Heli: et sic Iacob et Heli diuerso genere patrum fratres sunt uterini, quorum alter, id est Iacob, defuncti fratris Heli accipiens uxorem, genuit Ioseph secundum naturam suam; secundum uero preceptum legis, fratris filium.

uirum Marie. Id est, ministrum Marie: non tibi  subeat nuptiarum estimatio, sed quod in Scripturis sponse uocentur uxores memento.

De qua natus iehsu Christus. Pulchre posuit non de quibus, sed de qua, id est, sola uirgine, sine uirili semine. Omnes ergo generationes ab Abraham usque ad Dauid, generationes quatuordecim: nam prima tessaresce decadis incipiens ab Abraham in Dauid, terminatur secundum Dauid, id est, iuxta Dauid a Salomone inchoans, in Iechoniam priorem, hoc est patrem, qui Ioachim apud Hebreos uocatur, desinit. Tertia a secundo Iechonia, id est, filio Ioachim, qui Hebraice Iochin dicitur, initium sumens, usque ad Christum pertingit, ut ipse Christus connumeretur: iste uero numerus quaterdenarius ter positus, triplicem Isrelitici populi historice demonstrat distinctionem,  quarum prima sub patriarchis et sacerdotibus et iudicibus fuit ante reges; secunda sub regibus, et prophetis, et sacerdotibus; tertia sub ducibus, et prophetis, et sacerdotibus post reges. Nam mystice decem ad Decalogum, quatuor ad Euangelia, tria ad Trinitatis fidem respiciunt: quia per concordiam legis et Euangelii fides sancte Trinitatis predicatur: quadragenarius uero numerus typum presentis seculi tenere uidetur, dum anni quadripartitis uicibus currunt, et mundus quatuor partibus terminatur; quemadmodum denarius numerus quater ductus, efficit quadraginta, et bene binarius numerus additus est, quia duo Testamenta significat, per que Christus uniuersam regit Ecclesiam: et quid sibi in bono placeat, quid in prauo displiceat, patefecit; seu  duo precepta caritatis numerus ipse demonstrat, in quibus tota lex pendet et prophete. Potest etiam aliter quadragenarius numerus intelligi: septies seni quadraginta duo faciunt; et quemadmodum Isreliticus populus de Aegyptiaca seruitute liberatus, septies sena, id est quadraginta duo arctissime uie in deserto metatus est castra; sed accepto duce Iesu, aperto mox Iordane promissas sedes uictis hostibus adit: sic Dominus iehsu quadragesima secunda generatione, et quo mundus credente Abraham cecitatis tenebras discussit, in carne ueniens ad participandum nobiscum mortalitatem descendit. Et per tot uiros quasi eiusdem numeri mansiones ad intelligibilem Iordanem, id est, uirginem Mariam sancti Spiritus gurgite plenam, duce Iesu Christo uentum sit:  qui quasi hamus positus, tortuosum draconem aduncatum occisus occidit. Mattheus ab Abraham incipiens usque ad Ioseph descendendo, genealogiam Christi exposuit. Lucas uero a Christo incipiens, usque ad ipsum Dominum ascendendo, septuaginta septem generationes enumerauit. In descensione humilitas Christi designatur, qui, iuxta Apostolum, semetipsum exinaniuit, formam serui accipiens : in ascensione exaltatio nostra designatur, quia ad hoc humiliatus est Christus, ut nos exaltaret. Porro numerus ille mysticus prorsus omnium remissionem significat peccatorum; unde in Euangelio dicitur: Non dico tibi usque septies, et reliqua .

Christi autem generatio sic erat. Superius iam nominatis  progenitoribus, si istam sententiam ad priora uis addere; si uero ad sequentia, demonstrat quod isto modo incipiebat fieri.

Cum esset desponsata mater eius Maria Ioseph. Interrogari solet quare Christus ex uirgine, et tamen desponsata, nasci uoluisset. Sed respondendum est quod quatuor causis hoc ita gestum esse credimus: ut Maria in Aegypto fugiens, solatium ministerii haberet a Ioseph, et ne quasi adultera lapidaretur, et Christus quasi fornicationis filius despiceretur, et ut genus Christi per Ioseph ostenderet.

Qui fuit propinquus Marie. Quia non erat consuetudo historicis mulieres in genealogia numerare, et ut diabolum lateret natiuitas eius, estimantem Christum de Ioseph semine natum; aliter enim in eum  manus extendere non auderet.

Inuenta est in utero habens de Spiritu sancto. A Ioseph in utero eam habere dicit inuentam; et licet quasi specialiter dicat de Spiritu sancto, tamen credere debemus quod hominem Iesum non solus Spiritus sanctus, sed tota Trinitas in utero uirginis formauit. Ideo namque specialiter quasi de Spiritu sancto dicit, quia illum Deus Trinitas formauit in uirgine; qui aduentu suo donum Spiritus sancti in se credentibus large ministrauit.

Ioseph autem uir eius cum esset iustus, et nollet eam traducere, uoluit occulte dimittere eam.

Ea quippe iustitia ut misericorditer propinque consuleret iustus erat, de qua Scriptura dixit: Misericordiam uolo et non sacrificium ;  non ea qua Scribe et Pharisei elati, iustos se quasi emulatores legis estimabant, cum crudeliter proximorum sanguinem effunderent, propter transgressionem legis, quam nequaquam ipsi obseruabant.

Ipse autem saluum faciet populum suum a peccatis eorum. Illum, de quo dictum est in Euangelio, populum sine dubio: Quotquot autem receperunt eum, et reliqua : non illum, de quo dictum est: In propria uenit, et sui eum non receperunt .

Et non cognoscebat eam, donec peperit filium suum primogenitum. Non, ut quidam male estimant, Maria post Christum alios filios de Ioseph peperit, qui fratres sunt Domini dicti; sed donec hoc loco pro infinito  tempore ponitur, sicut in Psalmis dictum est: Donec ponam inimicos tuos, scabellum pedum tuorum . Et notandum quod omnes unigeniti primogeniti dici possunt. Porro omnes primogeniti non possunt, cum eos alii sequuntur; et recte primogenitus dictus est, quia in multis fratribus primus deuicta morte surrexit, eisque resurgendi prebebat exemplum.



CAPUT II.

Cum natus esset iehsu in Bethlehem Iuda. Ad distinctionem alterius Bethlehem, que est in tribu Zabulon, nominauit.

Ecce Magi ab Oriente, usque, uenimus adorare eum. Magi non propter magicam artem sic nominantur, sed propter aliquam philosophiam, in qua successores  Balaam esse creduntur, et propter prophetiam eius incitati, uisa noua stella natum regem querebant, qui confringere omnes duces alienigenarum prophetatus est ex diuino eorum.

Et congregans omnes principes sacerdotum, usque, in Bethlehem Iude. Quod magis tunc stella non apparuit, quia eos ante ducebat, ad Iudeorum factum est damnationem, ut exquisiti ab Herode, locum natiuitatis Christi exprimerent, ne ullam excusationem haberent ignorantie, post neglectam fidem: cum ante natiuitatem eius non solum quod nasci deberet, sed ubi nasciturus esset, demonstrarent. Mystice autem tres Magi tres partes mundi significant, Asiam, Africam, Europam, siue humanum genus, quod a tribus filiis Ne seminarium sumpsit.

 Et ecce stella quam uiderunt in oriente antecedebat eos, usque, dum ueniens staret supra ubi erat puer. Porro hec stella prophetiam significat, que ab initio promisse benedictionis semini Abrahe quasi preteriens Christum uenturum esse promisit, usque dum natum in plenitudine temporis ostendebat.

uidentes autem stellam, gauisi sunt gaudio magno ualde. Id est, intelligentes finitam esse prophetiam inenarrabili gaudio gratulantur, qui de tribus partibus mundi ad fidem Christi conueniunt.

Et intrantes domum, inuenerunt puerum cum Maria matre eius. Id est, per fidem Ecclesiam ingredientes, Christum cum primitiua Ecclesia inuenerunt, que ex Isrelitico populo conuersa est ad fidem eius.

Et procedentes adorauerunt eum. Nequaquam adorarent,  si eum Dominum non crederent. Mystice autem procedebant populi credentium, et adorabant uera fide et pura confessione.

Et apertis thesauris suis, et reliqua. In auro regalis dignitas ostenditur Christi; in thure, eius uerum sacerdotium; in myrrha, mortalitas carnis; aliter: in auro spiritalis sensus, in thure olfactus uirtutum, in myrrha mortificatio corporis designatur, que quotidie omnia ab ista Ecclesia in tribus partibus mundi dispersa Domino offeruntur. Alii tres species philosophie in his muneribus intelligere uolunt: physicam, ethicam, logicam, quas post fidem ad laudem Dei iste mundus obtulit, cum antea inani studio impendit. Alii in auro allegoriam, in myrrha historiam,  in thure anagogen, dicunt insinuari.

Et responso accepto, usque, per aliam uiam reuersi sunt in regionem suam. Regio nostra est paradisus, ad quam per obedientiam reuerti debet genus humanum, quod inde per inobedientiam expulsum est. Herodes uero significat diabolum, ad quem redire post acceptam fidem prohibemur.

Ecce angelus Domini apparuit, usque, et secessit in Aegyptum. Ioseph significat doctores, Maria Ecclesiam; Aegyptus uero, que tenebre interpretatur, significat istam gentilitatem; et hec figura Christi in Aegyptum significat transitum eius cum Ecclesia sua de Isrelitico populo per predicatores ad gentes. Herodes uero significat odium Iudeorum, qui nomen Christi delere, et credentes in eum perdere  cupiebant: siue hereticos, qui Christum alii in humanitate eius, alii in diuinitate, nec non et in membris suis occidere querebant: nox uero significat ignorantiam, qua Iudei in errore suo relicti sunt, quando apostoli lucem fidei gentibus intimabant.

Et erat ibi, usque, ex Aegypto uocaui filium meum. Obitus Herodis significat finem odii Iudeorum, quando ante diem iudicii Christus ad Iudeos per doctores ultimi temporis reuertetur; non quod gentilitatem relinquat, sed ut in utrisque regnet.

Tunc Herodes uidens quomodo illusus esset a magis. uerisimile est quod postquam magi nichil renuntiauerunt Herodi, eum putasse illos fallacis stelle uisione deceptos, ad se, non inuento rege nato, erubuisse reuertere, et ita timore depulso, aliquod temporis  quieuisse de persequendo puero; sed post, rebus diuulgatis que in templo facte dicteque fuerant a Simeone et Anna, sensisse se a Magis illusum, ac deinde ad necem Christi cupiens peruenire, non solum in Bethlehem, uerum in omnibus circa finibus, sicut modum in nullo tenuit. Omnes a filio unius noctis usque ad filium duorum annorum occidit. Secundum tempus, quod exquisierat a Magis, tractans iniquus rex quod possibile esset regi Deo nascenti, cui famulabantur sidera celi, in inualidiore etate anni unius uel duorum puer apparere oculis hominum; et rursus si uellet paruitate corporis celare etatem nature, utrum post annum natiuitatis Domini an duos hanc necem conficeret, non apparet; nisi forte dicamus quod post annum euolutum, et quatuor dies sequentis anni  infantes iusserit occidi, ubi dies passionis eorum a catholica ueneratur Ecclesia.

Tunc adimpletum est, usque, noluit consolari, quia non sunt. Queritur quomodo Rachel filios Iuda, id est Bethlehem, quasi suos ploret, que est mater filiorum Beniamin. Sed respondendum est, siue quod in Bethlehem sepulta sit, et inde matris nomen acceperit, siue quod coniuncte sunt tribus Iuda et Beniamin per occasionem in Bethlehem finibus occidendorum puerorum ultra terminos Iuda, etiam in Beniamin persecutionem deseuisse. Rama enim nomen loci est iuxta Gabaa, sed interpretatur excelsus, et significat quod lamentatio percussionis longe sit lateque dispersa. Secundum uero allegoriam Rachel,  que ouis Dei, siue uidens Deum interpretatur, significat Ecclesiam, que tota mentis intentione Deum uidere cupit: et ipsa est ouis centesima, quam relictis nonaginta nouem ouibus, id est ordinibus angelorum in celo, pastor bonus querebat in terra. Interfectio paruulorum occisionem significat martyrum Christi, quos Ecclesia plorans non uult temporalem consolationem accipere, quia ad istud seculum non sunt reuersuri qui semel sunt cum Christo coronati: siue interfectores martyrum deplorat, quos primum in filios habere desiderabat. Et non sunt, id est, ad uitam destinati, sed ad eternam damnationem tendunt.

Defuncto autem Herode. Hic namque Ioseph, Enochi et Elie, et predicatorum nouissimi temporis  typum tenet, quia a Deo moniti, finito odio Iudeorum, post ingressum gentium ad fidem, Christum Iudaico populo predicabunt.

Audiens autem quod Archelaus regnaret in Iudea, usque, quoniam Nazareus uocabitur. Archelai regnum imperium Antichristi significat in sequacibus suis, quorum se consortio iungere timent uere fidei predicatores. Galilea interpretatur transmigratio perpetrata. Nazareth uero uirgultum siue flos: et significat Ecclesiam catholicam, in qua habitat Christus cum predicatoribus suis, que ab infidelitate ad fidem, a uitiis ad uirtutes transmigrauerat: et que pullulat imperfectione operum, florescitque in uirtutibus, per prophetas dicit plurali numero, quod fixum testimonium non posuit de Scripturis, nam  Nazareus potest dici sanctus Dei, quia omnes prophete sanctum Dei uenturum nuntiabant.



CAPUT III.

In diebus illis uenit Ioannes Baptista, usque, appropinquabit enim regnum celorum. In deserto Iudee dicit, quia sicut illis ante prophetatum est, Ecce relinquetur domus uestra deserta: sic in diebus Ioannis ex multa parte fuit Iudea deserta, qui reuertentibus paulo ante Iudeis de captiuitate, que sub Zorobabel fuit, multi propter uxores et filios in captiuitate acceptos, ad terram suam redire nolentes, in peregrinatione remanserunt. Mystice autem Ioannes significat Saluatorem, qui predicabat deserte Iudee, id est, propter transgressionem legis a Deo derelicte, regnum appropinquasse dicit: quod ille  appropinquabat qui aditum celestis regni hominibus reserauit: siue Ecclesiam futuram esse predicabat, que sepissime in Scripturis celestis regni nomine notatur.

Hic est enim, de quo dictum est per Isaiam prophetam dicentem: uox clamantis in deserto: uox nominatus, quia uerbum precedebat; clamantis, id est, Domini per ipsum loquentis, Parate uiam Domini ; ad hoc enim uox uerbum preibat, ut uiam Domini ad cor nostrum per fidem predicationis sterneret: rectas facite semitas eius, ad se uenienti Domino semitas facit, qui nullum ei obstaculum opponit quo iter festinantis impediat.

Ipse autem Ioannes habebat uestimentum de pilis camelorum. Austeritatem uestium ostendebat, quia  penitentiam predicabat, eo quod penitentia sit in cilicio et cinere facienda.

Et zonam pelliceam circa lumbos eius. Zona pellicea mortificationem carnis, et frenatam luxuriam ostendit fieri debere in penitentibus.

Esca autem eius erat locusta et mel siluestre. Locusta modum digiti tenet, et est bona ad manducandum: habet alacrem uolatum, sed cito deciduum; hec ostendit doctrinam Ioannis bonam esse obedientibus, opereque eam perficientibus: sed cito ueniente eminentiore doctrina Christi timendam. Porro mel siluestre folia sunt arboris mire dulcedinis, quod doctrine Ioannis nimiam suauitatem ostendit. Mystice autem Ioannes significat Christum,  qui susceperat carnis uestimentum de Iudeis, qui certitudine deprauate legis et pondere peccatorum premebantur. Porro zona pellicea significat mortalitatem assumpte carnis. Alio sensu, significat uestimentum Ioannis de pilis camelorum quod Christus sibi induit Ecclesiam ex gentilitate conuersam ad fidem eius, que antea cultura idolorum et feditate uite fetebat. Zona pellicea significat mortificationem membrorum, que sunt super terram; locuste, que in maritimis solent manere locis, sed a uento rapte, et in campum sparse, fructus deuorant, significant credentes in Christum, qui de infidelitate rapti sancti Spiritus uento, in campum proiiciuntur Scripturarum, et ibi depasto frumento sensuum et dulcedine allegoriarum, Iudeis tantum stipulam carnalis  obseruantie relinquunt.

uidens autem multos Phariseorum et Sadduceorum, uenientes, etc. Pharisei interpretantur diuisi, eo quod singularem sibi pre ceteris scientiam legis et obseruantiam mandatorum Dei uindicabant. Sadducei uero interpretantur iusti, qui se ipsos iustiores esse ceteris iactabant: nolentes accipere prophetias, neque angelorum officia, neque resurrectionem, nisi tantum quinque libros legis, quasi ab ipso Domino dictatos Moysi: istius heresis quidam de Sadduco auctor esse probatur, a quo deriuationem nominis ducunt sequaces eius.

Progenies uiperarum, quis demonstrauit uobis fugere ab ira uentura? uipera enim mortiferum est animal: nam maritus per mortem seminare solet, demerso  in guttur femine capite, a quo illa preciso, semen mortifere prolis accipit: sed instante partus tempore, comesta matris uulua erumpunt. Sic denique Pharisei et Sadducei, quando peruerso dogmate filios perditionis generabant, inprimitus deceptionis semetipsos noxa perdebant.

Facite ergo fructum dignum penitentie. Id est, iuxta modum culpe emendare studete, et ne uelitis dicere: Patrem habemus Abraham, nolite de carnali prosapia patriarche gloriari: quia non qui filii carnis, hi filii sunt Dei, sed qui fide et operibus eum imitari student, hi estimantur in semine.

Dico autem uobis quoniam potens est Deus de lapidibus istis, etc. Lapides enim gentes appellat, qui insensibiles creaturas pro Creatore colebant, et qui  absque pietate duritiam lapidum possidebant in corde, de quibus Deus spiritale semen Abrahe excitauit per fidem.

Iam securis ad radicem arborum posita est. Id est, sententia iudicis, qui, sicut ferrum quod secat per manubrium tenetur, ita Diuinitas in iudicio apparens, non ad ramos, sed ad radicem posita, facultatem prauis ultra peccandi abscidit.

Omnis ergo arbor, usque, et in ignem mittetur. Id est, omnis uoluntas que modo fructum bone operationis negat, tunc in igne eterne damnationis, iusti Iudicis sententia excisa, sentiet penam

Ego baptizo uos in aqua, usque, Fortior me est. In penitentiam baptizare se dicit, qui potestatem non  habuit peccata dimittere: sed tamen profuit cum fide susceptum baptisma Ioannis, qui sequenti baptismati Christi preparabat accipientes.

Qui autem post me uenturus est, fortior me est. Fortior est peccata dimittere, qui Deus est et homo, quam ego qui tantummodo sum simplex homo.

Cuius ego non sum dignus calceamenta portare. Id est, celestem eius natiuitatem mihi usurpare, qui de uirili semine natus sum. Alter euangelista dicit, Non sum dignus, ut soluam corrigia calceamenti eius. Mos erat apud Hebreos ut qui uxorem defuncti propinquus accipere uoluisset, alteri iure propinquitatis cedenti, de uno pede calceamentum extrahere debuisset, eiusque domus discalceati domus uocari consueuit. Sed Ioannes, quem Iudei Christum estimabant,  nec false sibi nomen sponsi, quod non erat, nec sponsam, que alteri debebatur, uindicabat, ne perderet quod erat. Aliter corrigia ligata mysterium est inenodabile natiuitatis Christi, iuxta illud propheticum: Generationem eius quis enarrabit ? cuius solutionis indignum se esse professus est.

Ipse uos baptizabit in spiritu et igni. Id est, in gratia Spiritus sancti, et remissione peccatorum: siue ignem dicit tribulationem carnis, quia per contritionem carnis peccata post baptisma perpetrata remittuntur.

Cuius uentilabrum, usque, paleas autem comburet igni inexstinguibili. Manus potentiam significat Christi, in qua est uentilabrum, id est, discretio iudicii,  et permundat aream Ecclesie; paleas autem comburet, id est, leues et instabiles in eternam damnationem mittet.

Tunc uenit iehsu a Galilea in Iordanem ad Ioannem, ut baptizaretur ab eo. Hic ostenditur tempus Ioannis baptismi in tricesimo fuisse Saluatoris anno, unde nobis opportuna uidetur etas predicandi, seu sacerdotium accipiendi: in ea Dauid regnum suscepit, et Ezechiel dona prophetie promeruit. Interrogant aliqui cur Saluator baptisma Ioannis acciperet, qui omnino culpe contagione carebat. Sed respondendum est, siue ut in se primum susciperet quidquid ad salutem humano generi daret, siue ut baptisma Ioannis a Deo esse comprobaret, siue ut suscepta  in se ad diluendas nostrorum scelerum sordes fluenta sanctificaret aquarum.

Ioannes autem prohibebat eum dicens: Ego a te debeo baptizari, et tu uenis ad me! Ad se eum uenisse expauit, qui per sui Spiritus gratiam totius mundi peccatum tulit, et a quo ipse debuit ab originalis peccati contagione mundari, qui a muliere natus culpe neuo non carebat, sicut scriptum est: Quid est homo, ut immaculatus sit, et ut mundus appareat natus de muliere .

Respondens autem iehsu dixit ei: Sine modo, sic enim decet nos implere omnem iustitiam; tunc dimisit eum. Ac si dixisset, primum me baptiza in aqua, quod precepi, ut postmodum in spiritu baptizeris, quod queris; quia sic decet nos omnis iustitie  implende exemplum prorogare, ut fideles discant nullum sine baptismo perfecte iustum existere, ne despiciant potentes ab humilibus meis baptizari, cum peccata me dimittentem meminerint, caput serui manibus submisisse ad baptizandum.

Baptizatus autem confestim ascendit de aqua, et ecce aperti sunt ei celi, et uidit Spiritum Dei descendentem sicut columbam, et uenientem super se. Hec ergo nobis sunt celebranda mysteria, qui sicut nobis sui corporis intinctu baptisma dedicauit, sic quoque nobis post acceptum baptisma Spiritum sanctum et dari et celestis regni aditum patefactum monstrauit, et flammeum gladium quo Cherub custos primum intercludit, secundus in baptismo exstingui manifestauit. Bene Spiritus sanctus in specie columbe  apparuit super Christum, ut sue nature simplicitatem ostenderet, nostreque uite post baptisma innocentiam demonstraret: est enim columba a malitia fellis aliena; ita etiam a nobis omnis amaritudo et ira et indignatio auferri debet, cum omni malitia: nullum ore uel ungulis ledit, et nos uideamus, ne mordentes ab inuicem consumamur, et ut manus nostras a rapinis contineamus. Super aquas namque sedere fertur, ut prouidens raptum accipitris umbra declinet in aquis: sic et nos Scripturarum fluentis adsedere conuenit, quarum speculis edocti antiqui hostis precauere ualeamus insidias, nec non alienos pullos columba quasi suos nutrire perhibetur, sic denique Christianum non  tantum que sua, sed que aliorum sunt querere oportet; nam ideo Spiritus sanctus super Saluatorem in specie columbe apparuit, qui non ueniebat ut per zelum peccata puniret, sed adhuc per mansuetudinem toleraret: in igne uero super simplices homines apparuit, ut eos ad punienda in se peccata spiritalis feruor accenderet, que Deus per mansuetudinem uindicare parceret.

Et ecce uox de celis dicens: Hic est Filius meus, in quo mihi complacui. Ac si diceretur: In te placitum meum constitui, hoc est qui mihi placet, salutem generis humani. Sancte uero Trinitatis in baptismo declaratur mysterium, dum Filius Dei baptizatur in homine, Spiritus Dei descendit in columba, Pater Deus sonat in uoce; ut ostenderetur in nomine Patris,  et Filii, et Spiritus sancti, credentes esse baptizandos.



CAPUT Iu.

Tunc iehsu ductus est in desertum a Spiritu, ut tentaretur a diabolo. Quod Christus a suo Spiritu ductus in desertum locum certaminis uoluntate ingreditur, admonet nos ut accepta in baptismo remissione peccatorum, et gratia Spiritus sancti contra antiqui hostis insidias accingamur, menteque deserentes seculum quasi manna deserti sola eterne uite gaudia discamus esurire.

Et cum ieiunasset quadraginta diebus, et quadraginta noctibus, postea esuriit. Hoc ieiunium quadragesimale antea a Moyse et Elia obseruatum legimus, et per quod demonstratur Euangelium a lege et  prophetis non discrepare: nec non et hoc ieiunio nobis post baptisma omni tempore presentis seculi sobrie uiuendum suggeritur, ut a uitiis et amicitia mundi ieiunetur. Porro ieiunium Domini ante passionem nostrum in se significat laborem, refectio uero eius post resurrectionem suam in nobis significat consolationem. Mystice autem significat esuries Domini desiderium salutis nostre.

Et accedens tentator ait illi: Si Filius Dei es, dic ut lapides isti panes fiant. Accessit per assumptam speciem tentandi permissione, qui longe erat uoto malitie: non enim dedignabatur tentari, qui uenerat occidi, et quia eius mentem delectatio peccati non momordit. Ideo omnis illa diabolica tentatio non intus fuit, sed foris. Bene de lapidibus panem facere  suasit, ut qui durus est mente, duritiam ostenderet sermone. Dic, non fac dicebat, quia scriptum nouerat, Dixit Deus, Fiat lux, et facta est lux.

Qui respondens dixit: Scriptum est: Non in solo pane uiuit homo. Qui sicut corpus terreno uiuit cibo, sic anima Dei uerbo quod de eius ore procedit, dum sue uoluntatis consilium per sacras Scripturas reuelare uoluerit nostre fragilitati. Quod autem tentatus per sententias Scripturarum diabolo respondit, exempla nobis humilitatis dedit, ut quoties a prauis hominibus aliquid patimur, ad doctrinam magis quam ad uindictam excitemur.

Tunc assumpsit eum diabolus in sanctam ciuitatem, et statuit eum supra pinnaculum templi. Non ista assumptio ex imbecillitate uenit Saluatoris, sed de  superbia inimici, quia uoluntatem Saluatoris putauit necessitatem. Sancta ciuitas Ierusalem est, ubi unius Dei cultus erat, et obseruatio legis Moysi: pinnaculum autem summitas est templi, quod in superioribus equale erat, sicut mos est in Aegypto et Palestina domus edificare.

Et dixit ei: Si Filius Dei es, mitte te deorsum. In omnibus suis tentationibus hoc agit diabolus, ut intelligat si Filius Dei sit; sed Dominus responsionem sic temperat, ut eum ambiguum relinquat: nam hic ostenditur quod diabolus, qui omnes cadere uult, persuadere potest, sed precipitare non potest; et quemadmodum Dominus super pinnaculum poni uoluit, sed ad eius imperium deorsum mitti noluit: ita decet ut nos, si quis suadet uiam ueritatis ascendere,  obtemperemus; si autem uult nos ad ima de altitudine uirtutum precipitare, non illum audiamus.

Scriptum est enim, quia angelis suis, et reliqua. Hec prophetia est de uiro iusto, sed male interpretatur diabolus Scripturas, dum ad Christum de angelorum auxilio quasi infirmum loquitur, et tacet quod de se loquitur ita: Super aspidem et basiliscum ambulabis .

Ait illi iehsu: Rursus scriptum est: Non tentabis Dominum Deum tuum. Notandum quod necessaria testimonia tantum de Deuteronomio protulerit, ut secunde legis sacramenta monstraret: huius ergo rei exemplum prebuit hic uerbis, et postea factis, dum seuientes in se Iudeos fugiendo ac latendo  deuitabat, ut humana disceret infirmitas ne tentare Deum audeat, quando habet quid faciat ut quod cauere oportet euadat.

Iterum assumpsit eum diabolus in montem excelsum ualde, usque, et gloriam eorum. Mystice mons iste superbiam diaboli significat, qua ipse deceptus est et alios decipere gestit, et ostendit ei omnia regna mundi. Non ergo ei amplificare poterat uisum, aut ignotum aliquid ostendere, sed uanitatem pompe mundane, quam ipse quasi speciosam diligebat, et ideo in amorem Christo uenire desiderabat. Aliter, Ostendit ei omnia regna mundi, id est, homines huius seculi, quorum alii propter fornicationem, alii propter auaritiam decepti, a diabolo reguntur in mundo.

 Et dixit illi: Hec omnia tibi dabo, si procidens adoraueris me. Antiquus hostis contra primum hominem tribus tentationibus se erexit, id est, gula, uana gloria et auaritia, iisdem uitiis secundum uincere tentauit; gula cum dixerat: Dic, ut lapides isti panes fiant; uana gloria, cum dixit: Mitte te deorsum; auaritia, quando dixit: Hec omnia dabo tibi, si procidens adoraueris me; sed eo modo a secundo uictus excessit quo se primum uicisse gloriabatur.

Tunc dicit ei iehsu: uade, Satanas. Subauditur in eternam damnationem. Si autem secundum aliud exemplar quis uoluerit legere, uade retro, Satanas, potest ita sentire, quod retro anteriora tempora respiciat, quibus sibi reum diabolus tenebat mundum;  quasi Dominus diceret: Attende retro, quando decepisti primum hominem, et posteros eius per uarios idolorum cultus deludebas, et sufficiat tibi usque huc: nunc autem non solum me subuertere non ualebis, sed a potestate quam te habere plaudebas per me proiiceris. Satanas interpretatur aduersarius siue transgressor: et recte retrorsum uadit, quia inimicus est ueritatis atque transgressor omnis iustitie.

Scriptum est enim: Dominum Deum adorabis, et illi soli seruies. Forte querit aliquis cur hic preceptum sit soli Deo seruire, cum Apostolus dicat: Per caritatem seruite inuicem ; sed facile patet, nam Greca lingua seruitus duobus modis solet appellari, et diuersa significatione: dulia dicitur seruitus  communis Deo uel homini, siue cuilibet nature, latria uero uocatur seruitus que est soli Diuinitatis cultui debita, et cum nulla est participanda creatura. Iubemur per caritatem seruire inuicem, quod Grece duleum dicitur; iubemur uni Deo seruire, quod est Grece latreum.

Tunc reliquit eum diabolus, et ecce angeli accesserunt. Diabolus tentat, ut humana infirmitas ostendatur; angeli ministrant, ut uictoris diuinitas comprobetur. Cognoscamus igitur in illo curam nostram, quia nisi hunc diabolus hominem cerneret, non tentaret. ueneremur in illo diuinitatem suam, quia nisi Deus super omnia existeret, ei nullo modo angeli ministrarent.

 Cum autem audisset iehsu quod Ioannes traditus esset, secessit in Galileam. Marcus dicit: Postea autem cum traditus esset Ioannes  uenit iehsu in Galileam: Lucas uero de tradito Ioanne nichil dixit, sed ita narrationem suam contexit. Et consummata, inquit, tentatione, diabolus recessit ab eo usque ad tempus, et regressus est iehsu in uirtute Spiritus in Galileam. Quod tamen secundum euangelistam Ioannem non continuo factum manifestatur, cum dicit, antequam Ioannes Baptista missus esset in carcerem, Iesum in Galileam isse; et hinc post uinum de aqua factum ad Capharnaum descendisse cum matre et discipulis, et sic Ierusalem ascendisse et post aliqua Ioannem in Ennon baptizasse. In his uero constat quatuor euangelistas non contraria  Euangelio Ioannis narrasse, sed post baptisma primum eius aduentum in Galileam, quando illic de aqua uinum fecit, pretermisisse.

Et relicta ciuitate Nazareth, uenit et habitauit in Capharnaum maritimam in finibus Zabulon et Nephthalim. Nazareth uiculus est in Galilea iuxta montem Thabor, unde et Dominus Saluator noster Nazareus uocatus est: Capharnaum uero oppidum est iuxta stagnum Gennesar in Galilea gentium, in finibus Zabulon. Mystice autem, quod tradito Ioanne iehsu incipit predicare, significat quod cessante lege, consequenter oritur Euangelium. Nazareth interpretatur uirgultum eius, siue flos, et significat florem figurarum, que sub lege imperfecte manebant, quibus relictis iehsu Christus transgreditur  ad Capharnaum, quod interpretatur uilla pulcherrima, siue ager pinguedinis, uel uilla consolationis: et docet nos, ad fructum spiritalis doctrine, qui in Euangelio est, transire: in sancta quippe Ecclesia, que est uilla pulcherrima in decore uirtutum, et ager pinguedinis in opulentia bonorum operum, et abundantia caritatis, et uilla consolationis in sanctarum Scripturarum solatio et spe futurorum habitans, Saluator per doctores suos predicat quotidie Euangelium. Hec bene maritima dicitur, quod iuxta mare mundi posita persecutionum fluctibus tunditur, et tamen undis uoluptatum mersos retibus Euangelii liberare non cessat. Que in finibus Zabulon, quod est habitaculum fortitudinis posita est, et Nephthalim,  quod est dilatatio, quod in medio gentium ad dilatandum fortiter uerbum Dei consistit, atque credentibus refugium protectionis impendit.

Ut adimpleretur quod dictum est per prophetam Isaiam: Terra Zabulon et terra Nephthalim, usque, lux orta est eis. Due sunt Galilee: alia trans Iordanem, in qua uiginti ciuitates Salomon dedit Hiram regi Tyrorum in sorte tribus Nephthalim; alia iuxta stagnum Genesareth in tribu Zabulon circa Tyberiadem, ad cuius distinctionem trans Iordanem dicit Galilee gentium, et reliqua.

Populus qui sedebat in tenebris uidit lucem magnam. Sancta Ecclesia de pristinis erroribus ablata, spiritalis Galilea, id est, transmigratio facta est, que prius ritu gentili in umbra mortis, id est, carnali  luxu conuersata est, Christo ueniente lucem Euangelii recepit.

Exinde cepit iehsu predicare et dicere: Penitentiam agite, appropinquabit enim regnum celorum. Quod eadem predicat que antea Ioannes dixerat, ostendit eis Dei Filium se esse, cuius propheta fuit Ioannes.

Ambulans autem iuxta mare Galilee uidit duos fratres, Simonem, qui uocatur Petrus, et Andream fratrem eius, mittentes rete in mare, erant enim piscatores. Id est, incarnatus est Dominus in mari istius mundi: spiritales uidit piscatores, quos ante constitutionem mundi ad opus predicationis aptos presciuit. Simon interpretatur obediens; Petrus, agnoscens; Andreas, uirilis; et hoc bene ad doctorum personam conuenit,  quia hi solummodo ad opus magisterii habiles sunt, qui sapientie lumine illustrantur ad cognoscendum, et bene operantes Dei mandatis obediunt, et hoc aliis ad sciendum faciendumque uiriliter suggerunt.

Et ait illis: uenite post me, faciem uos fieri piscatores hominum. Quod autem secundum Ioannem Euangelistam Andreas ad testimonium Ioannis Baptiste Dominum iuxta Iordanem esse secutus dicitur, et Petrus nomen accepisse, et Philippus uocatus esse, ceteri tres euangeliste uocatos dicunt de piscatione, ita intelligendum, non eos statim inseparabiliter illi adhesisse, sed tantum quis esset agnouisse, eumque admirantes ad propria remeasse.

At illi, continuo relictis retibus suis, secuti sunt eum. Forsitan dicit aliquis: Quid uterque dimisit piscator,  qui pene nichil habuit; sed pensare debemus quia multum reliquit qui desideria habendi recusauit.

Et procedens inde, uidit alios duos fratres, Iacobum Zebedei, et Ioannem fratrem eius, in naui cum Zebedeo patre eorum, reficientes retia sua, et uocauit eos. Queri autem potest quomodo primum binos uocauerit, et post paulum alios duos, sicut narrant Mattheus et Marcus; cum Lucas dicat Petri socios fuisse filios Zebedei, et ab eo uocatos ad adiuuandum extrahere retia expletis nauiculis in ipsa piscium captura, et Dominum Petro dixisse: Ex hoc iam eris homines capiens ; et sic illos, adductis in terram nauibus, Dominum fuisse pariter secutos. Unde intelligendum est hoc primo factum esse quod Lucas  insinuat, nec tunc eos a Domino uocatos, sed tantum Petro predictum fuisse quod homines esset capturus, et postea fieret quod Mattheus et Marcus narrant, binos et binos fuisse uocatos, ut sequerentur Dominum.

Illi autem, statim relictis retibus et patre, secuti sunt eum. Isti quatuor discipuli duos significant populos, de amore et sollicitudinibus huius seculi ad spiritale studium per gratiam Dei uocatos; nam Petrus et Iacobus significant Iudeos fideles, cognoscentes Dominum, supplantantesque uitia: Andreas uero et Ioannes significant gentes, uiriliter credentes in Christum, et gratia Dei saluatos; due namque naues duas Ecclesias ex circumcisione et preputio significant uocatas: retia, predicationem Euangelii;  mare quoque, mundum; pisces, homines uoluptatibus mundi submersos, et carnali sapientia deditos; portus, finem presentis uite. Zebedeus interpretatur fluens, et significat labentium rerum instabilitatem. Moraliter autem quatuor nomina in se unusquisque fidelis potest habere, si illa in quatuor uirtutibus studuerit ostendere: est Simon Petrus, cum agnoscit per prudentiam peccata, et his deletis per mandatorum Dei fortem obedientiam, penarum euadit iniuriam; Andreas uero, cum uiriliter per temperantiam sustinet tentationes; Iacob autem non ficte uocatur, qui supplantando per fortitudinem uitia uincit: et conuenienter Ioannes, id est gratia Dei, nominari potest, cum per iustitiam Creatoris mandata impleuerit, et tamen sibi inde nichil  tribuerit, sed Deo.

Et circuibat iehsu totam Galileam, docens in synagogis eorum, et predicans Euangelium regni, et sanans omnem languorem et omnem infirmitatem in populo. Ut suo exemplo studiosos impigrosque doceret esse debere magistros, et uerbum Dei sine personarum acceptione ministrare: in synagogis eorum, ut in conuenticulis multorum non inanes fabulas, sed que ad utilitatem proficiant audientium, predicarent. Sanans omnem languorem corporum, et infirmitatem animarum, prebens nobis exemplum, ut in spiritalibus et corporalibus prompti simus ad prestandum proximis nostris solatium.

Et abiit opinio eius in totam Syriam. Que generaliter  dicitur omnis regio a flumine Euphrate usque ad mare magnum, et a Cappadocia et Armenia usque ad Aegyptum, habens in se tres prouincias maximas, Commagenam, Pheniciam et Palestinam, in qua gens Iudeorum habitat.

Et obtulerunt ei omnes male habentes uariis languoribus, usque, lunaticos et paralyticos, et curauit eos. Lunatici dicuntur quorum dolor in ascensione lune crescebat, non quod inde uere fieret, sed ob demonum fallaciam, ut hac creature infamia in Creatoris redundaret blasphemiam. Paralytici sunt qui uigore sunt corporis destituti, nam paralysis Grece, dissolutio dicitur Latine. Mystice Galilea, que uolubilis siue rota interpretatur, et Syria, que sublimitatem sonat, hunc mundum significant, qui licet se  in sublime erigat, tamem ad defectum uergit, et ad ima rotatur: et fama eius per totum orbem est dispersa; ut: In omnem terram exiit sonus eorum . Tunc quoque curati sunt demoniaci, id est, gentiles ad fidem conuersi idola relinquebant, nec non lunatici et paralytici sanati sunt, id est, instabiles et per uarios errores nutantes confortabantur; unde subditur:

Et secute sunt eum turbe multe de Galilea, et Decapoli, et reliqua. Decapolis regio est decem urbium trans Iordanem ad orientem circa Hippum; bene autem dicuntur turbe eum fuisse secute, quia postquam cognitio nominis eius usque ad fines terre peruenit, ex omni natione turba fidelium secuta est uestigia mandatorum eius.



CAPUT u


uidens autem iehsu turbas ascendit in montem, et cum sedisset accesserunt ad eum discipuli eius, et aperiens os suum, docebat eos, dicens, etc. Nam Lucas narrat eum in montem ascendisse, et illic in oratione pernoctasse; et cum dies sit factus, quod duodecim de discipulis suis eligeret, quos et apostolos nominaret; et post descensum de monte, quod in loco campestri turbis stando predicaret: quod ita potest intelligi quod in aliqua excelsiore montis parte esset primo cum duodecim electis discipulis, ac deinde non de monte, sed de ipsius celsitudine cum iis descendisset in locum campestrem, quasi in latus montis, et hic stetisset, donec turbe congregarentur ad eum, et post consederet, et accedentibus  discipulis et presentibus turbis unum sermonem haberet, quem Mattheus Lucasque narrauerunt. Mystice in montem ascendit, qui maiora precepta iustitie commendare uoluit, et cum sedisset utique in forma serui apparuisset, accesserunt discipuli deuotione animi, et pietate fidei, ut montes eternales susciperent pacis iustitiam populo propinandam. Apertio oris longitudinem sermonis siue manifestationem doctrine demonstrat.

Beati pauperes spiritu, quoniam ipsorum est regnum celorum. Id est, uoluntaria paupertate humiles; nam istas beatitudines Isaias enumerauit alio ordine, sed eodem sensu, et istis congruit Spiritus timoris secundum Isaiam, quia per humilitatem regnum  acquiritur, quod propter superbiam dimitti uidebatur.

Beati mites. Utique qui improbitatis amaritudine cedunt, possidebunt terram non maledictionis spinam germinantem, sed animam sine defectu pascentem, quibus congruit Spiritus pietatis, quia se conformat obediendo diuinis Scripturis.

Beati qui lugent. uidelicet non communi luctu secularis tristitie, sed secundum Deum penitentie peccatorum instinctu, uel etiam eterne damnationis metu, aut amore celestium desideriorum, seu per compassionem proximorum, quia eterna letitia consolabuntur. Sunt namque lacryme his quatuor speciebus distincte: sunt humide ad abluenda peccata, et restituendum perditum baptismum; sunt  salse et amare ad restringendam carnis luxuriam; sunt calide contra frigus infidelitatis, et ad accendendum ardorem caritatis; sunt pure ad restituendam uite munditiam: horum est Spiritus scientie, et merito, quia semetipsos in sacris Scripturis didicerunt esse lugendos.

Beati qui esuriunt et sitiunt iustitiam. Id est, qui tota mente implendi pastum iustitie desiderant, et studio perseuerandi in eo sitiunt, infastidiosa refectione saturabuntur, quibus congruit spiritus fortitudinis, id est, sine pigritia et defectu boni operis.

Beati misericordes. Misericordes sunt qui semetipsis benefaciendo consulunt, et corrigendis proximis  diligentiam impendunt, ut a misericorde iudice misericordiam consequantur eternam; quorum est spiritus consilii, quo sibi et aliis consulere non desistunt.

Beati mundo corde. Id est, simpliciter Deum querentes et nichil amaritudinis habentes, tota uanitate uacantes, et sincero amore Deum contemplantes: horum est spiritus intellectus, quia eorum aspectui sapientie thesaurus patet.

Beati pacifici. Utique quorum caro aduersus spiritum non concupiscit, et alios pacificando inuicem, etiam cum his pacem habere desiderant qui oderunt pacem; et sic merito filii Dei uocabuntur, in quibus Deo nichil contrarium inuenitur: ad hos enim refertur spiritus sapientie, quia eorum rationi cuncta  obtemperant, et ipsa ratio subiicitur Deo octaua utique sententia, qua dicitur:

Beati qui persecutionem patiuntur. Ad Domini resurrectionem pertinere uidetur, quia septimo die, hoc est, sabbato transeunte, et octaua die quasi capite dierum redeunte, caput surrexit Ecclesie deuicto persecutionis labore; septenario namque numero septempliciter multiplicato, quadraginta nouem efficiuntur, cui uni utique octaua, et capite dierum seculi addito, quinquaginta reperiuntur: unde et nos utique Spiritus sancti gratia et remissione peccatorum accepta, in celorum regnum inducimur, ubi hereditatem accipimus, consolamur et pascimur, misericordiam consequimur, et mundamur et pacificamur, ut iam post transactam septimanam  huius seculi uitam intremus resurgentes futuram. Et sic fit ut qui primus erat dies labentis uite, fiat tunc primus eterne.

Beati estis cum uobis maledixerint homines, usque Mentientes propter me. Superiores autem sententias generaliter digesserat usque ad octauam; inde iam cepit loqui, presentes compellans, quamuis non solum ad eos ista pertineant, qui presentes audiebant, sed etiam ad illos qui absentes uel post futuri erant, sicut superius dicta, in quibus non dixit: uestrum est regnum celorum, aut uos possidebitis, sed ipsi ad eos pertinebant tantum, quibus presentialiter loquebatur. Sed ideo maxime ad eos apostropham facit presentibus loquens, quia intimare  eis uolebat dignitatem gradus eorum predicens passiones, quas pro nomine eius passi erant.

Gaudete et exsultate, quoniam merces uestra copiosa est in celis. Qui uanam sequitur gloriam hoc implere non potest ut laceratus infamie opprobriis exsultet in Domino: sicut scriptum est: Ne queras gloriam, et non dolebis cum ingloriosus fueris. Nos gaudere debemus ut nobis preparetur merces in celestibus.

Sic enim persecuti sunt prophetas qui fuerunt ante uos. Bene exhortatus est eos exemplo prophetarum, qui timore persecutionis non defecerunt a predicatione ueritatis.

uos estis sal terre. In terra humana natura, in sale sapientia uerbi significatur. Salis enim natura terra efficitur infructuosa, unde quasdam urbes legimus  uictorum ira sale seminatas; et hoc conuenit apostolice doctrine, ut sala sapientie compescat in terra humane carnis luxum seculi, aut feditatem uitiorum germinare.

Quod si sal euanuerit, in quo salietur, ad nichilum ualet ultra nisi ut mittatur foras, et conculcetur ab hominibus. Id est: Si uos per quos condiendi sunt populi propter metum persecutionum aut errorem amiseritis regna celorum, extra Ecclesiam positi inimicorum opprobria sustinetis non dubium.

uos estis lux mundi. Id est: uos quia uera luce illuminati estis, lux eis qui in mundo sunt esse debetis. Non potest ciuitas abscondi supra montem posita, id est, apostolica doctrina super Christum fundata, siue Ecclesia super Christum ex multis gentibus  fidei unitate constructa, et caritatis bitumine conglutinata, que fit tuta intrantibus, et laboriosa adeuntibus: habitatores custodit, et omnes inimicos secludit.

Neque accendunt lucernam, et reliqua. Sub modio ergo lucernam ponit, quisquis lucem doctrine commodis temporalibus obscurat et tegit; super candelabrum uero, qui se ita ministerio Dei subiicit, ut superior sit doctrina ueritatis, quam seruitus corporis. Aliter Saluator accendit lucernam, qui humane testam nature, flamma sue diuinitatis impleuit, et hanc super candelabrum, id est, Ecclesiam posuit, quod in frontibus nostris fidem sue incarnationis fixit. Que lucerna non potuit sub modio  poni, id est, sub mensura legis includi, nec in sola Iudea, sed in uniuerso illuxit orbe.

Sic luceat lux uestra coram hominibus, et reliqua. Quia expedit unicuique per opera bona placere Deo, et non hominum falso fauore gaudere.

Nolite putare quod ueni soluere legem aut prophetas; non ueni soluere, sed implere. Implere uenit que imperfecta fuerant, iram tollens, et talionis uicem excludens, et occultam mentis concupiscentiam prohibens.

Amen quoque dico uobis, donec transeat celum et terra, iota unum aut unus apex non preteribit a lege, donec omnia fiant. Hec enim transeunt, quando mutantur in melius. Iota uero, que est ceteris litteris minor, et apex, que est eius summa portiuncula,  ostendunt quod uel minima legis precepta ad perfectum perducuntur, et quis omnia legis Sacramenta plena sunt spiritalis. Apte autem iota Grecum, et non ioth posuit Hebreum, quia iota in numero decem exprimit, et Decalogum legis enumerat, cuius quidem apex et perfectio Euangelium est.

Qui enim soluerit unum de mandatis istis minimis, et docuerit sic homines, minimus uocabitur in regno celorum, et reliqua. Minimum est mors crucis, et qui secundum id quod soluerit alios docuerit, et non secundum id quod inuenit et legit, minimus uocabitur in regno celorum; uel fortasse ibi non erit, ubi nisi magni esse non possunt. Potest et moraliter accipi, quia quamuis in semetipsa Scriptura solui non possit, tamen qui non implet Dei mandatum  in semetipso, soluit, et fit despectissimus in Ecclesia sanctorum.

Dico enim uobis quod nisi abundauerit iustitia uestra plus quam scribarum et Phariseorum, et reliqua. Id est: Nisi non solum illa minima legis precepta impleueritis, quod est iustitia Phariseorum, ut non occidant, sed etiam ista que a me adduntur, quod est iustitia eorum qui regnum Dei intraturi sunt, ut non irascantur, celeste regnum intrare idonei non estis.

Audistis quia dictum antiquis est: Non occides, etc. In quibusdam Codicibus additur ita: Qui irascitur sine causa; sed radendum est, quia ira uiri iustitiam Dei non operatur.

Qui autem dixerit Racha, reus est concilio. Racha  est Hebreum uerbum, id est, inanis aut uacuus, et interpretatur cenos, quem nos uulgata iniuria absque cerebro possumus nuncupare. Quo ergo elogio stultitie denotari potest, qui fideliter Deum credit, et Christum Dei sapientiam nouerit.

Qui autem dixerit Fatue, reus erit gehenne ignis. Magni piaculi periculum est, quem Deus appellauerit salem, et stultorum intelligentiam salientem, contumelia infatuati sensus lacessere, uel maledicto stultitie exasperare. Istiusmodi ergo eterni ignis pabulum erit. Gradus itaque sunt in istis peccatis a leuioribus ad grauiora, donec ad gehennam ignis ueniatur. Nam in iudicio adhuc defensioni locus datur, dum adhuc motus comprimitur corde conceptus; in concilio autem cum iam uox indignantis  erupit, non cum ipso reo agitur, utrum damnandus sit, sed inter iudicantes confertur, quo supplicio culpabilis damnetur. Gehenna uero ignis certa est damnatio, et pena damnati. Isti ergo gradus, quibus modis inuisibiliter exhibeantur animarum meritis, quis dicere potest? Nomen gehennam traxisse putant a ualle idolis consecrata, iuxta murum Ierusalem olim cadaueribus mortuorum repleta, quam et Iosue rex contaminasse in Regum libro legitur.

Si ergo offeras munus tuum ad altare, et reliqua. Istud secundum litteram fieri potest, si presens est frater qui habeat aliquid aduersum nos, id est, quem nos lesimus; nam nos aduersus illum habemus, si nos ille leserit, ubi opus non est a faciente  iniuriam ueniam postulare, sed tantum ut dimittas, sicut tibi a Deo commissa cupis dimitti. Spiritaliter ergo cogimur intelligere fidem esse altare in templo Dei, quod nos sumus, super quod spiritale donum siue Prophetia, siue oratio, siue aliud aliquid quod Deo bene offeratur, aliter acceptum non erit, nisi fidei puritate fulciatur; et si in mentem uenit ut aduersus fratrem aliquid habeamus, necesse est ut coram Deo chara cogitatione ad fratrem recurramus celerrimo dilectionis affectu, atque intentionem inde reuocantes, ceptum munus perficiamus.

Esto consentiens aduersario tuo, usque, Donec reddas nouissimum quadrantem. Iudicem intellige Christum, ministrum uero angelum, carcerem penas tenebrarum. Quadrans hic in alio loco duo minuta,  non quod dissonent Euangelia, sed quod unus quadrans duos habeat minutos nummos. Pars distinctorum membrorum huius mundi terra inuenitur, ideo dicit nouissimum quadrantem, id est, terrena peccata; et quod dicit, Donec soluas, pro infinito ponitur, sicut alibi: Donec ponam inimicos tuos . Aduersarium autem cui iubemur consentire, alii diabolum, alii carnem, alii Deum, alii preceptum Dei intelligere uoluerunt, non ut persuasionibus diaboli aut carnis obedire debeamus, quibus in baptismo abrenuntiamus, sed beneuoli erga illos esse iubemur, resistendo, ne obtemperantes ultionem eis deceptionis eorum accumulemus.

Audistis quod dictum est antiquis: Non mechaberis, usque, Iam mechatus est eam in corde suo.  Inter passionem et propassionem apud ueteres differentia hec est: Qui uiderit mulierem et eius anima fuerit titillata, hic propassione percussus est; qui autem delectationi consensum prebuerit, de propassione ad passionem transit; et sic tribus gradibus peruenitur ad peccatum, suggestione, delectatione, consensu. Et istius peccati tres sunt differentie in corde, in facto, in consuetudine, quasi tres mortes: una in domo, cum in corde consentitur libidini; altera quasi iam extra portam prolata, cum in factum procedit assensio; tertia autem cum ui consuetudinis male animus tanquam terrena premitur mole.

Quod si oculus tuus dexter scandalizet te, usque Quam totum corpus tuum eat in gehennam. Non incongrue  enim dexter oculus potest accipi dilectus amicus, et in rebus diuinis consiliarius, cui non est parcendum ne abiiciatur, si nos uult scandalizans in heresim ducere.

Et si dextera manus tua scandalizat te, et reliqua. In dextera accipitur adiutor dilectus et minister in diuinis operibus, ita in sinistra intelliguntur que sunt corpori necessaria, quia sicut in oculo contemplatio, ita in manu significatur actio. Possumus etiam in oculo dextro et manu dextra quoslibet intelligere propinquos, qui etiam sunt causa scandali amputandi.

Dictum est autem: Quicunque dimiserit uxorem, det ei libellum repudii. Quod in posteriore parte ipse  Saluator Moysen fecisse exponit propter duritiam cordis eorum, non ut dissidium concederet, sed homicidium auferret.

Ego autem dico uobis, quod omnis qui dimiserit uxorem suam, excepta fornicationis causa, facit eam mecari; et qui dimissam duxerit, adulterat. Non hic intelligitur tantum fornicatio in stupro, quod in alienis uiris aut feminis committitur, sed omnis concupiscentia uel auaritia uel idololatria, que hominem faciunt a lege Dei aberrare. Si ergo uxor huiusmodi aliquid hominem cogat, qui talem dimittit, causa fornicationis dimittit, non tantum illius, sed et sue illius qui fornicatur, sue ne fornicet.

Iterum audistis quod dictum est antiquis: Non periurabis, usque, Non potes unum capillum album  facere, aut nigrum. Iudei permittebantur in Deum iurare, non quia facerent recte, sed quod melius est et Deo quam demonibus uel aliis creaturis hoc exhibere, quia qui iurat aut ueneratur aut diligit eum per quem iurat, et quia periurare non potest, qui non iurat. Ideo raro et non nisi necessitate utamur iuramento, cum pigros ad credendum uiderimus homines, ut Apostolus ait: Que scribo uobis, ecce coram Deo, quia non mentior . Sedes autem iudicium Dei significat, qui in celo sedere dicitur, non quia habeat membra sicut nos collocata, sed quoniam in uniuerso mundi corpore maximam speciem celum habeat, et terra minimam, tanquam presentior excellenti pulchritudini uis diuina, minimam uero ordinet in infimis sedere in  celo, terramque calcare dicitur. Spiritaliter autem sanctas animas celi nomine significat, et terre peccatrices. Spiritalis autem qui omnia iudicat, et a nemine iudicatur, conuenienter sedes Dei dicitur. Peccator autem cui dictum est: Terra es, et in terram ibis, per iustitiam digna meritis tribuentem in infimis ordinatur.

Sit autem sermo uester, Est est, Non non; quod autem his abundantius est, a malo est. Ac si diceret: Quod est, sufficiat dicere, et quod non sufficiat non. Siue ideo bis dicitur Est est, Non non, ut quod ore confirmes operibus probes, ut quod uerbo neges factis non confirmes. Non dixit: quod amplius est, malum est, sed a malo est, ab illius uidelicet infirmitate, a quo cogeris iurare; et hec infirmitas, malum  est, tu autem bene facis, qui bene iuratione uteris, ut alteri persuadeas quod utiliter suades.

Audistis quia dictum est: oculum pro oculo, dentem pro dente; ego autem dico uobis non resistere malo. In lege emendatur culpa, in Euangelio peccatorum auferuntur exordia. In lege quatuor gradus uidentur esse uindicte. Primus est, ne lesus ulciscatur se grauius; secundus quem lex posuit, dicens: Oculum pro oculo, ne uindicta iniuriam transeat, et hec est inchoatio pacis, ad quam perueniendam duo gradus adhuc restant, id est, ut non reddat tantum, sed minus. uerbi gratia, pro duobus pugnis unum ad tertium peruenit, dum nichil mali rependit, imo bonum pro malo; nec tamen adhuc ibi est quod  ait: Non resistere malo, id est, ut non solum irrogatum non rependas, sed etiam ne aliud irrogetur non resistas, quod etiam consequenter exponit dicens:

Sed si quis te percusserit in dexteram maxillam, prebe illi et alteram. Non enim ait: Tu percutere noli, sed adhuc ad percutiendum te para: docens medicus animarum ut quorum saluti consulere uellent, eorum imbecillitates equo animo tolerarent. Mystice iubemur percutienti alteram prebere dexteram, non sinistram, quam iustus non habet. Id est, si nos hereticus in disputatione percusserit, et dexterum dogma uulnerauerit, opponantur ei dextre, donec uictus lassescat inimicus.

Et ei qui uult iudicio contendere, et tunicam tuam  tollere, remitte ei et pallium. Lucas hoc capitulum uersa uice posuit, dicens: Ab eo qui aufert uestimentum, etiam tunicam noli prohibere. Quod de uestimento et tunica dictum est, hoc faciendum est de omnibus que aliquo iure temporaliter nostra esse dicimus. In tunica, que interior uestis est, significantur necessaria; et si ea contemnere conuenit, quanto magis superflua, que per pallium, quod exterior uestis est, significantur moraliter. Spiritaliter autem omnis doctor alicuius tunicam aufert, cum ab eo que animo latent peccata confitenda deposcit, ut est inuidia, superbia, et his similia. Et pallium ipse dimittit, cum exteriora que corpus gessit facinora, simul confiteri non erubescit.

 Et quicunque te angarizauerit mille passus, uade cum illo alia duo. Hoc testimonio compassionis utique affectum precipit, et studium solatii impendere ei qui a te expetit, quod ultra uires uelle debes insinuare. Aliter si quis uolens credere te interrogauerit quid sit Deus, tu non solum ei Patrem, sed et Filium, et Spiritum sanctum ostendere festina.

Qui petit a te duci, et uolenti mutuari a te ne auertaris. Non hoc tantum de eleemosyna dictum intelligimus, cum et diuites pauperes fiunt, si semper dederint, sed doctoribus precipitur ut gratis accepta gratis tribuant, quia istiusmodi pecunia nunquam deficit. Ita enim omni petenti dabis, quamuis non semper id quod petit dabis, cum eum, indicata iustitia, non inanem dimittis, quam non petat  quod dabis. Et insuper oportet spiritalem doctorem auditoribus suis uerbum Dei accommodare, ut boni operis ab illis retributionem possit accipere.

Audistis quia dictum: Diliges proximum tuum, et odio habebis inimicum tuum; ego autem dico uobis: Diligite inimicos uestros, benefacite his qui oderunt uos, et reliqua. Sciendum est ergo non impossibilia, ut quidam estimant, in dilectione inimicorum Christum precipere, sed perfecta, que fecit Dauid in Saul, et martyr Stephanus cum pro persecutoribus orauit. Hic ergo minus intelligentibus difficilis oritur questio, quod inueniuntur in prophetis aduersus inimicos imprecationes, que putantur maledictiones, sicut est: Fiat mensa eorum , et reliqua. Sed hec propheta dixit non uoto optantis,  sed Spiritu preuidentis. Et Dominus dixit: ue tibi, Capharnaum . Non hoc maleuolentia optabat, sed merito infidelitatis futurum ei fore cernebat. Rursus alia oritur questio, quia Dominus iubet pro inimicis orare, et Ioannes pro peccantibus usque ad mortem non rogare; et hoc ideo, quia sunt in fratribus quedam peccata inimicorum persecutione grauiora. Peccatum usque ad mortem esse puto, post agnitionem Dei per gratiam sancti Spiritus impugnare fraternitatem, et aduersus ipsam gratiam inuidie facibus agitari: et peccatum non ad mortem, cum quis debita officia fraternitati non exhibuerit per aliquam infirmitatem animi.

Ut sitis filii Patris uestri, usque, Pluit super iustos  et iniustos. Non ait: Facite ista qui estis Filii Dei, sed, ut sitis Filii Dei. Nam unus est naturaliter Filius Dei, nos autem potestate accepta, in quantum ea que ab illo precipiuntur implemus, efficimur filii Dei. Ortum solem dicit super bonos et malos: Christum, solem iustitie pluuiam, doctrinam ueritatis, quia bonis et malis apparuit, et est euangelizatus Christus.

Si enim diligitis eos, qui uos diligunt, usque, Nonne ethnici hoc faciunt?

Publicani quidem apud eos Romani exactores dicuntur, qui uectigalia uel publica seculi lucra sectantur; nam Grece, gens dicitur Latine. Ideo gentiles ethnici dicuntur, qui sunt tales ut fuerunt geniti. Et huius sententie sensus est talis: Si ergo  ethnici et publicani sunt erga amatores suos natura duce benefici, quantum uos dilectione latiores debebitis etiam non amantes amplecti, quia quibus est gradus professionis eximior, necesse est ut sit cura uirtutis uberior.

Estote ergo uos perfecti sicut et Pater uester celestis perfectus est. Sine dilectione inimicorum quis superius dicta potest implere? Perfectio namque misericordie, qua plurimum consuletur laboranti anime, ultra dilectionem inimici porrigi non potest; et ideo sic clauditur: Estote ergo perfecti, et reliqua. Ita tamen ut Deus intelligatur perfectus tanquam Deus, et anima perfecta tanquam anima. Gradum ergo quemdam ascendit qui proximum diligit, sed beneuolentiam perficiet, qui eam precepto ad inimici dilectionem  perduxerit; nam quod in lege scriptum est: Oderis inimicum tuum, non est accipienda uox iubentis iusto, sed permittentis infirmo.



CAPUT uI.

Attendite ne iustitiam uestram faciatis coram hominibus, ut uideamini ab eis.

Ac si diceret: Cauete ne laudem ab hominibus queratis, et ob hoc fructu priuemini mercedis; unde subditur:

Alioquin mercedem non habebitis apud Patrem uestrum qui est in celis. Qui enim inanem uulgi fauorem sequitur, hoc illi pro mercede deputabitur, et ob hoc ab eterni Regis nuptiis, pulsas ianuas repellitur, quia hic eum amare non probatur.

Cum ergo facis eleemosynam, noli tuba canere, et  reliqua. Manifestum est hypocritas esse, qui se iustos simulant, et non exhibent; et proinde a Deo cordis inspectore non aliud accipiunt, nisi fallacie supplicium.

Te autem faciente eleemosynam, usque, Et Pater tuus qui uidet in absconso, reddet tibi.

uidetur enim humane laudis delectatio in sinistra significari, et in dextera intentio implendi precepta diuina. Et quid est eleemosyna in absconso, nisi in ipsa bona conscientia, que humanis oculis demonstrari non potest, que et efficitur in uoluntate bona, quamuis non sit quod tribuatur in pecunia; nam in his solet sinistra operari, qui eam non intus, sed foris faciunt.

 Et cum oratis, non eritis sicut hypocrite, usque Receperunt mercedem suam. Anguli platearum sunt, ubi uia per transuersum alterius uie tendit, et quadriuium reddit. Non enim te uideri ab hominibus alicubi orantem nefas est, sed propter hoc agere, ut laudandus ab hominibus uidearis.

Tu autem cum orabis, intra in cubiculum tuum, usque, Pater tuus qui uidet in absconso, reddet tibi.

Id est, reuertere in mundam cordis conscientiam de uisibilibus ad orandum inuisibilem Dominum, et claude ostium carnalium et phantasmatum; turbis, que obstrepunt in cogitatione resiste, ut intimo corde ad Patrem spiritalis dirigatur oratio.

Orantes autem nolite multum loqui, usque, Nolite ergo assimilari eis. Ethnici ergo sicut hominem iudicem,  ita Deum uerbis arbitrantur in sententiam trahi, et ideo putant se in multiloquio suo exaudiri.

Scit enim Pater uester quid opus sit uobis, antequam petatis eum. Consurgit enim hoc loco quedam heresis philosophorum, qui dicunt: Si Deus antequam petamus scit quibus indigemus, frustra scienti loquimur. Quibus respondendum est non nos esse narratores, sed rogatores. Aliud est narrare, aliud scientem miserabiliter exorare.

Pater noster, qui es in celis. Id est, in sanctis et iustis, quibus dicitur: Templum Dei sanctum est, quod estis uos.

Sanctificetur nomen tuum. Quomodo sanctificetur ab hominibus nomen Domini, quod semper est sanctum,  rogamus? Quod nomen Domini sanctum in hoc seculo ostendatur, ut nos qui in baptismo sanctificati sumus, in eo perseueremus. Et hoc quotidianum opus est, ut imploremus sanctificationem, qui quotidie delinquimus.

Adueniat regnum tuum. Quando enim Deus non regnat, aut quando apud eum incipit, quod semper fuit, et esse non desinit? Nostrum quidem regnum petimus a Deo nobis promissum, et Christi passione quesitum, ut qui in seculo ante seruiuimus, postmodum, Christo dominante, regnemus, ut: uenite, benedicti , et reliqua.

Fiat uoluntas tua, sicut in celo et in terra. Id est, sicut est in angelis uoluntas tua, qui sunt in celis, ita fiat in hominibus, qui sunt in terra, ut nulla miseria  impediente eamdem apud te beatitudinem acquirant. Aliter: sicut iusti faciunt uoluntatem tuam, ita et pecatores ad te conuertantur. Siue celum et terram, corpus et animam accipimus.

Fiat uoluntas tua. In hoc ut sicut corde condelectamur legi Dei secundum interiorem hominem, ita corpus nullis terrenis uoluptatibus immutatum huic delectationi aduersetur.

Panem nostrum quotidianum da nobis hodie. Panis quotidianus aut pro omnibus huius uite necessitatibus dictus est, aut pro sacramento corporis Christi, quod quotidie accipimus, et ne moueant questionem aliqui, qui non communicent quotidie sacramento Christi: restat ut panem quotidianum intelligamus  diuina precepta, que quotidie meditari oportet et operari.

Et dimitte nobis, et reliqua. Salubriter enim quod peccatores sumus admonemur, qui pro peccatis orare compellimur. Qui orare nos pro debitis et peccatis docuit, paternam misericordiam promisit, et ueniam secuturam adiunxit, et certa nos sponsione constringens, ut non aliter a Deo, cui debitores sumus, ueniam petamus quam sicut debitoribus nostris dimittimus; in qua pactione si mentimur, totius orationis nullus est fructus.

Et ne nos inducas in tentationem. Non enim per se ipsum inducit Deus, sed induci patitur, quem suo auxilio deseruerit. Et ideo non hic oratur, ut non tentemur, sed ut in tentationem non inferamur.  Aliud namque est in tentationem induci, aliud tentari. Sine tentatione nullus esse probatus potest, ideo non orat cui necesse est igne examinare, ut igne non contingatur, sed ut non exuratur.

Sed libera nos a malo. uidelicet, ut ab omnibus que diabolus et mundus operantur securi stemus ac tuti, ut autem nulla omnino timeatur tentatio, non hic in presenti sperandum est fieri posse, quia hec beatitudo hic inchoatur, et in futuro perficietur. Amen autem, quod in fine scribitur, signaculum est Dominice orationis, quod Aquila interpretatus est fideliter; et nos uere possumus dicere significare totius orationis istius purissimam ueritatem, et indubitanter omnia illis conferri a Domino que rite postulant, si conditionis ultime pactum seruare non  negligunt.

Si enim dimiseritis hominibus peccata eorum, usque Nec Pater uester dimittet uobis peccata uestra.

Si non dimiseritis hominibus ait, quasi non sint homines qui dimittunt, id est, non humani neque terreni. Unde scriptum est: Ego dixi: Dii estis, et reliqua. uos autem sicut homines moriemini. Ad eos dicitur qui propter peccata homines ex diis esse meruerunt.

Cum autem ieiunatis, nolite fieri sicut hypocrite tristes. Exterminant enim facies suas, ut appareant hominibus ieiunantes. Amen dico uobis, quia receperunt mercedem suam.

His uerbis intentio nostra ad interiora gaudia dirigi docetur, ne foris querentes mercedem, huic  seculo conformemur. Quod dicit, Exterminant, non est Scripture tritum. Exsules quoque exterminantur, qui extra terminos mittuntur. Pro hoc ergo sermone semper accipere solemus demoliuntur, quod hypocrite facere solent, ut tristitiam et luctum forti animo letanti in uultu simulent. Hoc capitulo intelligitur quod non solum in mundi pompa, sed etiam in sordibus luctuosis solet esse iactantia.

Tu autem cum ieiunas, unge caput tuum oleo, et faciem tuam laua, usque, Et Pater tuus, qui uidet in absconso, reddet tibi in propatulo.

Palestini autem, quorum hoc more loquitur, festis diebus solent capita oleo perungere: et nobis precipit ut uirtutes exercentes. non oleo peccatoris, sed  exsultationis festiuos nos ostendamus, et principale cordis nostri oleo perungamus spiritali.

Nolite thesaurizare uobis thesauros in terra, usque, Et ubi fures non effodiunt, nec furantur.

Per tres species aduersitatis, hoc est eruginis, tinee et furum, omne uetat auaritie genus, et reprehendit; quia alie res sunt quas rubigo offuscat uel consumit, ut est aurum, argentum, et cetera metalla. Alie que a uermibus uel putredine dissoluuntur, ut sunt uestes, uasa lignea, que carie dispereunt. Alie per fures auferuntur, ut sunt gemme, lapides pretiosi, quamuis alia sorde non possunt consumi, et ita nulla res semper illesa durare potest. Unde dicitur: Omne opus electum iustificabitur, et qui operatur illud honorabitur in illo; et omne opus corruptibile  in fine deficiet, et qui operatur illud peribit cum ipso. Allegorice erugo superbiam significat, que ubi fuerit, spiritalium donorum thesaurum dissipat, et uirtutum decorem offuscat. Tinea autem inuidiam designat, que latenter corrodens studium bonum, et unitatis pactionem demoliri non cessat. Fures namque sunt demones et heretici, semper ad hoc intenti, ut spiritales thesauros habentes depredentur, et onustos ornamentis uirtutum spolient. Alio sensu, omnis namque res sordescit, cum inferiori miscetur nature. Sic et animus noster terrenorum cupiditate sordescit, quamuis terra munda sit in suo ordine; in spiritalium uero desiderio mundus perseuerat, quia quecunque celestia sunt, mundi sunt.

Ubi est thesaurus tuus, ibi est et cor tuum.

 Hoc non solum de pecunia, sed et de cunctis passionibus sciendum est: lasciui ludicra, amatoris libido, gulosi Deus uenter est; huic seruit unusquisque, a quo uincitur.

Lucerna corporis tui est oculus tuus, usque, Totum corpus tuum tenebrosum erit.

Est autem oculus mentis intentio, que si peruersa precedit, omne opus prauum est, quod sequitur, quamuis rectum esse uideatur; nam per corpus opera que cunctis apparent signantur: que si recta quis facit intentione, etiamsi coram hominibus aliquid imperfectionis habere uideantur, omnia in bonum cooperantur.

Si ergo lumen quod in te est tenebre sunt, ipse tenebre  quante erunt. Si cordis intentio appetitu temporalium in uobis cecatur, quanto magis ipsum factum est tenebrosum, et nichil proderit, quia quomodo tu feceris, tibi imputatur, non quomodo accipienti prouenerit.

Nemo potest duobus dominis seruire, usque, Et alterum contemnet. uidelicet diabolum audit, qui Deum diligit. Nullius enim scientia Deum odisse ferre potest, et ideo eum qui non timet, contemnit, dum eius mandata non custodit.

Non potestis Deo seruire et mammone. Audiat hoc auarus, et studeat diuitias, que mammone Syriaco nuncupantur sermone, magis ut dominus distribuere, quam ut seruus custodire.

 Ideo dico uobis, ne solliciti sitis anime uestre, et reliqua.

Quod ait, ideo dico uobis, ad superiora respicit, ne temporalium sollicitudine conuincamini cum diuitibus huius seculi thesaurizare. De carnali autem cibo et uestimento nos non debere esse sollicitos accipiamus, de spiritali autem cibo et uestimento semper solliciti esse debemus.

Nonne anima plus est quam esca, et corpus plus quam uestimentum? Admonet ergo in hac sententia ut meminerimus multo amplius nobis Deum dedisse, qui nos fecit et composuit, quam quoduis alimentum et tegumentum. Quo loco queri solet utrum iste cibus corporeus ad animam pertineat, cum sit ipsa incorporea, an non. Sed animam hoc loco pro ista  uita positam nouerimus, cuius retinaculum est alimentum istud corporeum.

Respicite uolatilia celi, usque Et Pater uester pascit illa. Id est, si uolatilia, quorum mortalis est anima, Dei aluntur prouidentia, quanto magis homines, quibus eternitas promittitur.

Nonne uos plures estis illis? Hoc est, carius ualetis quam irrationabilia, sicuti sunt aues.

Quis autem uestrum cogitans potest adiicere ad staturam suam cubitum unum, et de uestimento quid solliciti estis?

Ac si dicat: illi ergo relinquite curam tegendi corporis, cuius cura factum esse uidetis, ut tante stature corpus habeatis.

Considerate lilia agri, et reliqua. Ista uero documenta  de auibus et liliis non allegorice ponuntur, sed ut de rebus minoribus maiora persuaderentur.

Dico autem uobis quod nec Salomon, et reliqua. Reuera quod sericum, que purpura regum potest floribus comparari, quid ita rubet ut rosa, quid ita candet ut lilium, quod magis est oculorum quam sermonis iudicium.

Si autem fenum agri, quod hodie est, et cras in clibanum mittitur, Deus sic uestit, et reliqua.

Cras pro futuro ponitur tempore. Et est sensus: Si que cito decidua concremantur igne artifex omnium tam uenusta ornat specie, quanto magis uos procurabit in necessariis, qui ad eternam hereditatem pertinetis.

 Nolite solliciti esse, dicentes: Quid manducabimus, aut quid bibemus, aut quo operiemur?

Notandum quod non ait: Nolite querere cibum, etc. Sed quid, inquit, manducetis, et reliqua. Ubi mihi uidentur argui, qui, spreta communione, lautiora uel austeriora sibi alimenta uel indumenta requirunt pro his cum quibus uitam ducunt.

Hec omnia gentes inquirunt. Scilicet quibus cura est non futurorum, sed comparati sunt iumentis insipientibus, et similes facti sunt illis.

Scit enim Pater uester, usque Et hec omnia adiicientur uobis. Querite regnum Dei, quod est bonum appetendum, et necessaria sine quibus hec uita non potest peragi. Non dixit nobis dari, sed adiici, quia nobis in intentione eternitas, in usu uero debet esse  temporalitas: illud tanquam bonum, hoc tanquam necessarium.

Nolite solliciti esse de crastino. Crastinus enim dies sollicitus ipse erit sibi. Quia annuos fructus terra profert, de presentibus sollicitos esse debere concessit, qui futura, quod cras significat, cogitare prohibuit.

Sufficit diei malitia sua. Sufficit ergo nobis presentis temporis cogitatio, futurorum curam, que incerta est, relinquamus. Hanc ergo curam arbitror ideo nominauit malitiam, quia penalis est, et ad hanc pertinet mortalitatem, quam peccando meruimus. Cauendum namque est ne aliquem iudicemus, qui commissis sibi procurat necessaria ne desint, cum ipse Dominus loculos habere dignatus est.



CAPUT uII.

 Nolite iudicare, ut non iudicemini, usque, In qua mensura mensi fueritis, remetietur uobis.

Hoc loco precipi existimo ut ea facta que dubium est quo animo fiant in meliorem partem interpretemur, quia incertum est quo animo quid factum sit, uel qualis futurus sit qui nunc uel bonus uel malus apparet. Unde Apostolus: Nolite, inquit, ante tempus iudicare . De manifestis, que bono animo fieri non possunt ita dicitur: Ex fructibus eorum cognoscetis eos ; potest mouere quod ait: In quocunque enim iudicio iudicaueritis, iudicabitur de uobis. Nunquid temere enim, sicut nos de aliis, ita iudicabit de nobis Deus. Aut, in qua mensura, remetietur, nullo modo hoc est apud Deum; sed dictum est quomodo ipsa temeritas qua punis alium te puniat  necesse est. Unde dictum est: Omnis qui percusserit gladio, gladio peribit . Non gladio ferri, sed gladio peccati.

Quid autem uides festucam in oculo fratris tui, usque, Et trabem in oculo tuo non uides.

Multi, superbia et odio preuenti, acerrime corripiunt eos quos subita ira uident turbatos, oculum mentis a solito puritatis statu quasi festuca irruente mutasse, atque hinc eos magis amant uituperare quam emendare, et ideo impossibile illis dicitur ut festucam fratris oculo quis demat, qui suo trabem in oculo gestat. Qui fieri potest ut si irasceris homini, uelis eum corrigi; si autem oderis, non potes eum uelle corrigere. Quantum inter trabem et festucam  distat, tantum inter odium et iram.

Hypocrita, eiice primum trabem de oculo tuo, et tunc uidebis eiicere, et reliqua.

Primo expelle odium a te, et deinceps iam eum quem diligis emendare poteris.

Nolite sanctum dare canibus, usque, Et conuersi disrumpant uos. Canes et porcos pro contemptoribus accipimus; non conuenit igitur istiusmodi in luto infidelitatis manentibus porcis uel hereticis, uel hominibus ad uomitum peccatorum reuertentibus, euangelicam pandere margaritam. Ne conculcent, id est, contemnant illud, et conuersi incipiant uos dissipare.

Petite et dabitur uobis, et reliqua. Petitio pertinet ad impetrandam sanitatem firmitatemque animi, ut ea que precipiuntur implere possimus; inquisitio  autem ad inueniendam ueritatem. Cum quis autem ueram uiam inuenerit, perueniet ad ipsam possessionem, que tamen pulsanti aperietur.

Omnis autem qui petit accipit, et reliqua. Ergo perseuerantia opus est, ut accipiamus quod petimus, et inueniamus quod querimus, et quod pulsamus aperiatur.

Aut quis ex uobis homo, quem si petierit filius suus panem, nunquid lapidem porriget ei?

Panis intelligitur caritas, sine qua cetera nichil sunt sicut sine pane mensa inops esse uidetur; cui contraria est cordis duritia, quam lapidi comparauit.

Aut si piscem petierit, nunquid serpentem porriget ei? Pisces sunt fides inuisibilium, uel propter aquam baptismi, uel quia de inuisibilibus capitur, seu quod  huius mundi fluctibus non frangitur: cui contrarium posuit serpentem propter uenena fallacie, que primo homini preseminauit. Quod autem in Euangelio secundum Lucam hec duo subsequitur oui et scorpionis comparatio, in ouo indicatur spes, in quo nondum perfectus fetus est, sed fouendo speratur; uel quod spei contrarium est retro respicere, que se in ea que ante sunt extendit. Et ideo huic contrarium posuit scorpionem, cuius aculeus uenenatus retro timendus est, quia mortifera desperatio in fine est formidanda.

Si ergo uos, cum sitis mali, nostis bona data dare filiis uestris, usque Petentibus se.

Malos appellat huius seculi amatores; et in rerum natura bona sunt que dant, quamuis sint temporalia  quia Domini est terra et plenitudo eius . Aliter Apostoli, qui electionis merito bonitatem generis humani excesserant superne bonitatis intuitu mali esse dicuntur, quia nichil est per semetipsum immutabile uel bonum, nisi deitas sola. Quod Lucas uero dicit: Dabit Spiritum bonum, ostendit Spiritum sanctum plenitudinem esse bonorum Dei.

Intrate per angustam portam, usque, Et pauci sunt qui inueniunt eam.

Lata uia est que tendit ad seculi uoluptates, cuius inquisitione aut inuentione opus non est, quia sponte se offerunt. Angustam uero uiam omnes inueniunt, nec qui inueniunt statim ingrediuntur per eam, siquidem multi de medio itinere ueritatis, seculi uoluptatibus  capti, reuertuntur.

Attendite a falsis prophetis, usque, Intrinsecus autem sunt lupi rapaces.

Specialiter de hereticis dicitur, qui uidentur continentia, castitate, ieiunio se circumdare quasi quadam ueste pietatis, sed ex intentione uenenati animi, et insidiis rapacibus comparantur lupis.

Aliter, cautius considerate eos qui per Christianum nomen uos seducere nituntur, dulcibus sermonibus scandalum inferentes, sed quomodo isti sunt noscendi ostendit.

A fructibus eorum cognoscetis eos. Hoc est, ad uultum nolite attendere, sed ad opera. Etenim si non uerbis, moribus blasphemant.

Nunquid colligunt de spinis uuas, aut de tribulis ficus.  Nullus sapientium ab hereticis uel infidelibus flagrantiam sanctitatis, aut dulcedinem poterit inuenire ueritatis. Aliter spinas reor et tribulos posse significare seculi curas, et uitiorum compunctiones, ut: Terra tua spinas et tribulos germinabit tibi , ficus uero et uua dulcedinem noue conuersationis, quam Dominus esuriit in nobis, et feruorem dilectionis, que letificat cor hominis.

Sic omnis arbor bona fructus bonos facit, mala autem arbor fructus malos facit, et reliqua.

Per arborem intelligimus seu bonam seu malam uoluntatem. Fructus autem opera, que nec bone uoluntatis, mala, nec male esse possunt uoluntatis bona, que fit etiam bona, dum conuertitur ad summum et incommutabile bonum, et impletur bono, ut  faciat fructum bonum. Ac per hoc est quod dicitur auctor omnium bonorum, hoc est, et nature bone et uoluntatis.

Omnis arbor que non facit fructum bonum, excidetur, et in ignem mittetur. Quia unusquisque uersus per ualidam iudicii sententiam in gehenne ignem mittetur, qui hic boni operis fructum fecisse non inuenitur.

Non omnis qui dicit mihi, Domine, Domine, intrabit in regnum celorum, et reliqua.

Utrumque enim seruis Dei necessarium est, ut et opus sermone, et sermo operibus comprobetur.

Multi mihi dicent in illa die: Domine, Domine, nonne in tuo nomine prophetauimus et in tuo nomine demonia? et reliqua.

 Non enim ipsius meritum, qui talia facit, sed inuocatio nominis Christi hoc agit, ob condemnationem eorum qui inuocant, uel ob utilitatem eorum qui audiunt et uident.

Et tunc confitebor illis quia nunquam noui uos, etc. Signanter dixit Confitebor, quia multo ante tempore dicere simulabant. Non noui uos dicit, id est, non approbo uos, quia nullo modo Deus probat, quem fidei pietas non commendat.

Omnis ergo qui audit uerba mea hec, et facit ea, assimilabo eum uiro sapienti, qui edificauit suam domum supra petram. Si petra Christus est, sicut multa predicant Scripturarum testimonia, ille edificauit in Christo, qui quod audit ab illo facit.

 Et descendit pluuia, et uenerunt flumina, et flauerunt uenti, et irruerunt in domum illam, et reliqua.

Pluuia quoque, quia domum subuertere nititur, diabolus est; flumina, Antichristi; uenti, spiritales nequitie in celestibus. Qui autem non solum uerba Dei audit, sed firmiter facit, nichil horum timet, quia domum edificatam habet supra petram.

Et omnis qui audit uerba mea hec, et facit ea similis erit qui edificauit domum suam super arenam.

Fundamentum stabile et firmum Dominus noster iehsu Christus, super quod fundatur catholica Ecclesia: super arenam uero, que fluida est, et in unam copulam redigi non potest, omnis hereticorum sermo ad hoc edificatur, ut corruat.

Et descendit pluuia, usque Et cecidit. Quid enim in  pluuia nisi multimodas diabolicas tentationes, per flumina manifestas persecutiones, per uentos malignos Spiritus intelligi uoluit, ante quos nullus persistere ualet, qui spe in Deum fixa non permanet. Potest etiam per impetum fluminis extremi iudicii discrimen intelligi, quando, utraque domo consummata, omnis qui se exaltat humiliabitur, et qui se humiliat exaltabitur .

Et fit ruina eius magna. Quia non habet subleuantis solatia, sed audient: Ite in ignem eternum .

 Et factum est cum consummasset iehsu uerba hec, admirabantur turbe, et reliqua.

Turbas autem infideles dicit, qui stupebant non credendo; aut omnes generaliter demonstrat, qui in eo tantam sapientiam uenerabantur. Scribe enim docebant que scripta sunt in Moyse et prophetis; iehsu uero, quasi Dominus ipsius Moysi, pro libertate uoluntatis sue, uel ea que minus in lege uidebantur addebat uel commutans predicabat in populo, sicut supra legimus.



LIBER SECUNDUS.



CAPUT uIII.


Cum autem descendisset de monte, usque, Domine, si uis, potes me mundare.

Istud miraculum potest intelligi post utrumque sermonem Domini factum fuisse, non solum quem Mattheus, uerum etiam quem Lucas interponit, licet alio loco Lucas Marcusque illud commemorauerint. Mystice descensio Domini de monte incarnationem eius significat, et post hec secute sunt eum turbe multe, quia postquam uerbum caro factum est, et habitauit in nobis , qui antea tantum notus in Iudea, post admirabilis factus est in uniuersa terra.

Si uis, inquit, potes me mundare. De uoluntate Domini non quasi incredulus dubitauit, sed quasi colluuionis sue conscius non presumit.

 Et extendens iehsu manum, tetigit eum dicens: uolo, mundare. Extendit curationis manum, qui misericordie sue protendebat affectum. Tetigit egrotum, quia in potestate habuit sanitatis effectum, dixit, uolo, mundare. In uolo ostendit pietatis clementiam, in mundare maiestatis sue potentiam, quia ipse dixit, et facta sunt . Non ut aliqui putant iungendum est, et legendum, uolo mundare, sed separatim, ut primo dicat uolo, deinde imperet mundare. uolo autem propter Photinum dicit, imperat propter Arrium, tangit propter Manicheum.

Et ait illi iehsu: uide nemini dixeris. Et reuera quid erat necesse ut sermone iactaret quod corpore preferebat, nisi ut doceret nos non solum a mercede abstineamus pecunie, sed etiam gratie

 Sed uade, ostende te sacerdoti, et offer munus quod precepit Moyses in testimonium illis.

Tres ob causas misit eum ad sacerdotes: primum, quia lex precepit ut mundata lepra offerrent sacerdotibus munera; deinde ut leprosum uiderent mundatum, et saluarentur credentes; aut si non crederent, inexcusabiles essent; et ne legem frangere uideretur. Si quem mouet quomodo Dominus Mosaicum uideatur approbare sacrificium, cum id Ecclesia non receperit, meminerit illius sacrosanctum corporis sacrificium nondum in ara crucis oblatum, nec esse apostolorum contestatione et fide credentium confirmatum. Mystice uir iste peccatis languidum  genus humanum designat, quod extenta manu Saluatoris hoc est, incarnato Dei uerbo, humanamque contingente naturam, ab erroris prisci uarietate mundatum est, et sacerdoti ostensum, de quo dicitur: Tu es sacerdos in eternum ; cui offerunt corpora sua hostiam uiuentem, sanctam, Deo placentem .

Cum autem introisset Capharnaum, usque Et male torquetur. Queritur quomodo conueniat quod Mattheus ipsum centurionem ad Dominum accessisse dicat, cum Lucas nuntios ad eum misisse narrat? sed pie querentibus patet quod Mattheus, causa breuitatis dixerit accessisse ipsum, cuius uoluntas, licet aliis deferentibus, perlata est ad Dominum. Sicut enim Hemorrhoissa, quia credidit, magis Dominum  tetigit, quam turbe a quibus premebatur, ita centurio quo magis credidit, eo magis accessit.

Domine, puer meus iacet. Non in una tantum re miserabilis, quod iacet; sed in alia, quod paralyticus; tertia, quod male torquetur. Et hoc ideo, ut angustias anime sue demonstraret, et beneuolentiam Domini inuitaret: sic decet prelatos sibi subiectis misereri.

Et ait illi iehsu: Ego ueniam et curabo eum. Magna Domini sublimitas, sed maior humilitas, qui solo uerbo ualebat curare, non dedignatur seruum languentem uisitare.

Et respondens centurio, ait: Domine, non sum dignus ut intres sub tectum meum. Propter uite conscientiam gentilis non ausus est hospitem habere Christum,  cuius etsi fide preditus, nondum tamen sacramentis erat imbutus.

Sed tantum dic uerbo, et sanabitur puer meus. Magna fides centurionis, qua uerbi opus in Christo confitetur.

Nam et ego homo sum sub potestate constitutus, habens sub me milites. Hominem se potestate subditum dicit, et tamen se minoribus posse imperare, ut subaudiatur: Quanto magis omnipotens Deus super omnia, per angelicam dicere potest militiam infirmitati ut recedat, et recedit: et sanitati ut ueniat, et ueniet. Unde sequitur:

Et huic dico, uade, et uadit; et alii, ueni, et uenit;  et seruo meo: Fac hoc, et facit. uult ostendere Deum posse implere quod uellet, non tantum per corporis aduentum, sed etiam per ministeria angelorum.

Audiens autem iehsu, miratus. Miratur intelligentiam sue maiestatis, quod et nobis mirandum significat. Tales motus cum de Deo dicuntur, non sunt signa perturbati animi, sed docentis magistri.

Et sequentibus se dixit: Non inueni tantam fidem in Isrel. Non de omnibus retro patriarchis et prophetis loquitur, sed de omnibus eui presentis, qui per legem instructi non credebant. Centurio Christo docente minime credidit, spontaneam gentium fidem significans.

Dico uobis, quod multi ab Oriente, et reliqua. Id est, ex omnibus gentibus sicut oportet Euangelium predicari,  uel ab Oriente, qui statim illuminati transeunt, et ab Occidente, hi qui passiones pro fide usque ad mortem tolerauerunt, recumbent non carnaliter iacentes, sed spiritaliter requiescentes.

Filii autem regni eiicientur, usque et stridor dentium. Filios regni Iudeos dicit, in quibus antea regnauit Deus. Stridor dentium et fletus oculorum, ueram demonstrat resurrectionem membrorum. Interiores quoque tenebras dicit, cecitatem cordis, exteriores quoque noctem eterne damnationis, ubi duplex ostenditur gehenna, id est, nimii frigoris per stridorem dentium, et intolerabilis esse feruoris, per fletum oculorum, ut beatus Iob ait: Ad calorem nimium transeunt ab aquis niuium .

Et dixit iehsu centurioni, usque et sanatus est puer  ex illa hora. Probatur fides Domini, et roboratur sanitas serui. Mystice centurio electos ex gentibus ostendit, qui, quasi centenario milite stipati, spiritalium sunt uirtutum perfectione sublimes.

Et cum uenisset iehsu in domum Petri, uidit socrum eius iacentem, usque et surrexit, et ministrabat eis. Domus Petri circumcisio est, que apostolatui eius tradita erat; socrus uero eius Synagoga est, quia illa quodammodo mater est Ecclesie, que a uero sponso taliter commendatur Petro: Tu es Petrus, et super hanc petram edificabo Ecclesiam meam . Porro socrus Petri in Synagoga febricitabat, quia persequens Ecclesiam inuidie facibus laborabat. Unde dicitur: Filii matris mee pugnauerunt contra me  . Cuius manum Dominus tetigit, quia carnalia eius opera in spiritalem usum conuertit; que eis resurgens ministrabat, quia nunc quotidie per spiritale officium credens Domino ministrat. Moraliter autem unaqueque anima, que carnis concupiscentiis militat, quasi febribus estuat; sed ad tactum diuine misericordie conualescens, per continentie frena lasciuiam carnis constringit, et ipsis membris quibus seruierat, immunditie ad iniquitatem, seruiat iustitie in uitam eternam.

uespere autem facto, obtulerunt ei multos demonia habentes, et eiecit Spiritus uerbo, et omnes male habentes, curauit. Omnes non mane, non meridie, sed ad uesperam curantur, quando uerus Sol occubuit, ille qui dixit: Quandiu in mundo sum, lux sum mundi  ; in cuius occasu plures sanantur egroti quam ante, quia in carne uiuens paucos Iudeorum docuit, postea per orbem gentibus solutis dona permisit.

uidens autem iehsu turbas multas circa se iussit discipulos suos ire trans fretum. Exhortatio Iesu semper est, ut amaros seculi fluctus, inconfuso fidei nauigio transeamus, quoad littus paradisi, ipso gubernante, perueniamus.

Et accedens unus scriba, ait illi: Magister, sequar te, quocunque ieris. Quod Mattheus dicit tunc istud gestum esse, quando iussit ut irent, Lucas uero Ambulantibus illis in uia , non est contrarium quod utique ambulabant ut uenirent ad fretum. Scriba iste si dixisset: Domine, sequar te, non fuisset  repulsus, sed qui magistrum unum de pluribus estimabat, et erat litterator, et non spiritalis auditor. Ideo non habet locum, in quo possit reclinare iehsu caput suum.

Ait illi iehsu: uulpes foueas habent et uolucres celi nidos; Filius autem hominis non habet ubi, etc. Ac si dixisset: Quid me propter diuitias seculi uis sequi, cum tante sim paupertatis, ut nec proprio utar tecto? Possumus iuxta allegoriam per uulpes hereticos accipere significatos, qui nichil in uirtutibus Christi, sed in sua confidentes astutia, uelut uulpis callida seducere satagunt; per uolucres, malignos Spiritus, qui in cordibus Iudeorum domicilia habent, ubi habitaculum non inuenit caput Christi Deus.

 Alius autem de discipulis eius, ait illi: Domine, permitte me primum ire, et sepelire patrem. Non discipulatum respuit, sed expleta primum paterni funeris pietate, liberior hunc assequi desiderat: in quo et Filius hominis caput reclinat, quia in eius humili pectore diuinitas familiari quadam requiescat mansione.

iehsu autem ait illi: Sequere me, et dimitte mortuos sepelire mortuos suos. Mortuos enim sepelire, est peccatores in peccatis suis fouere: quod illi faciunt qui iustificant impium pro muneribus, et iniqua gerentes benedicunt.

Et ascendente eo in nauiculam, secuti sunt eum discipuli eius. Mare quod Dominus cum suis transire desiderat,  presentis seculi tenebrosus accipitur estus. Nauicula, quam ascendunt, nulla melius quam dominice passionis arbor intelligitur, de qua alibi dicitur: Si quis uult post me uenire, tollat crucem suam, et sequatur me .

Et ecce motus factus magnus in mari, ita ut nauicula operiretur fluctibus. Illa tempestas non ex se orta est, sed potestati paret imperantis, quatenus se esse terre marisque Dominum cunctis ostenderet.

Ipse uero dormiebat. O res mirabilis! is qui nunquam obdormit dormiuit: dormiebat ergo corpore, ut apostolos euigilare faceret, precipue autem ne nos unquam animo dormiamus.

Et accesserunt, et suscitauerunt eum, dicentes: Domine, salua nos, perimus. Suscitant Dominum, ne  fluctuum feritate dispereant, quia cuius mortem uiderant, maximis uotis resurrectionem querebant, ne eius morte carnali mens eorum in perpetuum periret morte spiritali.

Et ait illis iehsu: Quid timidi estis, modice fidei? Marcus: Necdum habetis fidem ? Lucas autem, Ubi est fides uestra ? id est, si potentem me in terra esse creditis, quare non in mari simul me ut uere Deum et creatorem omnium suscepistis? quare non omnia a me facta, in mea esse potestate creditis? Quare dubitas, pusille fidei? fragiles in fide corripiuntur, alieni omnino a fide puniuntur, sicut Iudei et heretici.

Tunc surgens imperauit uentis et mari, et facta est tranquillitas magna. uentum quippe surgens increpauit,  quod per suam resurrectionem diaboli strauit superbiam: tempestatem aque cessare fecit, dum surgendo de sepulcro Iudeorum rabiem labefecit.

Porro homines mirati sunt, dicentes: Qualis est hic, quia uenti et mare obediunt ei?

Non discipuli, sed naute dicentes: Qualis est iste qui sicut homo uidetur, et sicut Deus potentiam ostendit. Sunt qui allegorice hanc nauiculam presentem uolunt significare Ecclesiam, uentos malignos Spiritus, et homines iniquos, qui desiderant ut Ecclesia fluctibus et pressuris immergatur; sed licet iehsu ad tempus auxilium subtrahendo dormire uideatur, precibus tamen honestis suscitatus, malignorum spirituum incitationem compescere facit, et persecutorum minas mitigat, et flante aura Spiritus  sancti, Ecclesiam ad eterne quietis portam usque perducit. Tropologice autem nos singuli catholica fide imbuti nauem conscendimus, mare cum Iesu transire conamur: qui nobis quasi inter equoris fremitus obdormit, quando, crebrescente immundorum spirituum uel prauorum hominum impetu, inter medios uirtutum nisus fidei splendor obtenebrescit, spei celsitudo tabescit. uerum inter huiusmodi procellas necesse est ut illum sedulo excitemus, qualiter ipse gubernator nobis salutis indulgeat littus, ut, de tumultibus liberati, admiremur eius circa nos beneuolentias, et mirantes gratias agamus.

Et cum uenisset trans fretum in regionem Gerasenorum. Gerasa urbs est Arabie trans Iordanem, iuncta  monti Galaad, quem tenuit tribus Manasse, non longe a stagno Tiberiadis, in quod porci precipitati sunt. Significat gentes quas Dominus post somnum passionis et gloriam resurrectionis per predicatores dignatus est uisitare, unde bene Gerasa interpretatur, colonum eiiciens, uel aduena propinquans.

Occurrerunt ei duo habentes demonia. Quod Marcus et Lucas unum commemorant, intelligas unum famosioris persone, quem regio illa maxime dolebat: sed allegorice sicut unus a demonio possessus; sic et duo illi gentiles poli idolis occupati typum non inconuenienter exprimunt.

De monumentis exeuntes seui nimis. Isti duo homines, qui a demonibus uexabantur, duorum populorum non inconuenienter figuram gestauerunt: gentilis,  qui, diabolicis doctrinis illusus, idola pro Deo colebat, et Iudaici, qui contemptor diuine legis semper exstiterat: qui non in domo, id est, in sua conscientia habitabant, sed in monumentis, hoc est, in operibus delectabantur mortuis. Quid enim sunt corpora, nisi sepulcra mortuorum. Seui nimis, qui diuinas uel humanas leges pro nichilo ducebant, que per uincula significata sunt.

Ita ut nemo possit per uiam illam transire. Ante aduentum namque Saluatoris prophetis et predicatoribus sanctis gentilitas inuia fuit, quia cuiquam cum seuitia furoris obedire recusauit: et compedes ac catenas rupit, id est, leges humanas; et ut Lucas scribit, agebatur a demonio in deserto, qui, transgressis legibus, iam uulgarem consuetudinem excessit  cupiditatum sceleribus.

Et exclamauerunt dicentes: Quid nobis et tibi, Fili Dei? Non est ista confessio uoluntatis, quia premium non sequitur confitentis, sed extorsio necessitatis, uelut serui fugitiui. Si post multum temporis Dominum uident suum, nichil aliud nisi de uerberibus deprecantur: sic demones Dominum in terris cernennentes uersari, ad iudicandos se uenisse credebant.

uenisti ante tempus torquere nos. Sciebat enim diabolus esse sibi certam in iudicio Dei damnationem futuram, cui per Isaiam dicitur: ue qui predaris; nonne et ipse predaberis ? sed dispensationem diuini consilii, que nobis manifestanda erat, scire non potuit. Unde dominici aduentus  potentiam pertimescens, ad suam tendere damnationem.

Erat autem non longe ab eis grex porcorum, usque Mitte nos in gregem porcorum. Marcus dicit circa montem fuisse gregem porcorum ; cui nichil repugnat, quod Lucas dixit, in monte . Grex enim tam magnus fuit, ut aliqui essent in monte, aliqui circa montem.

Et ait iehsu: Ite. Erubescat Manicheus, qui hominum et bestiarum unam dicit esse substantiam, dum pro unius hominis salute duo millia, ut Marcus commemorat, porcorum suffocantur, in quorum tamen interitu immundi homines indicantur. Non in eum accipiet potestatem diabolus ad perdendum, nisi qui more porci uixerit, et montem superbie pascitur.

 At illi exeuntes abierunt in porcos, usque et mortui sunt in aquis. Ecclesia a demonum dominatione libera, sacrilegos suos ritus in abditis agunt qui Christo credere nolunt. Et notandum est quod nec pecoribus nocere possunt demones, quanto minus hominibus, nisi concessa a Deo potestate, quam in nobis bonus Deus occulta iustitia dare potest, iniuste non potest.

Pastores autem fugerunt, et uenientes in ciuitatem, nuntiauerunt omnia, et de his qui demonia habuerunt. Quod pastores porcorum fugientes ista nuntiant, significat quosdam etiam primates impiorum, quanquam Christianam legem fugiant, quod potentiam  tamen eius per gentes stupendo et mirando predicare non cessant.

Et ecce tota ciuitas exiit obuiam Iesu, et uiso eo, rogabant ut transiret a finibus eorum. Ut nonnulli arbitrantur, non superbia hoc faciunt, sed humilitate, conscii fragilitatis sue, iudicantes se presentia Domini indignos, quod et Petro contigisse legimus, quando dixit: Exi a me, Domine, quia homo peccator sum . Mystice autem quod Geresani inuenerunt hominem uestitum, et mente sana sedere ad pedes Iesu, ut Lucas dicit: Et cognoscentes quod factum sit, rogant Iesum ut discedat ab eis , significat multitudinem uetustam uitam suam honorare, et Christianam legem pati nolle, nec implere posse, admirantes tamen fidelem populum a pristina  ac perdita conuersatione sanatum.



CAPUT IX.

Et ascendens nauiculam transfretauit, et uenit in ciuitatem suam. Hic oritur questio, quia Marcus dicit quod factum sit in Capharnaum: que difficilius solueretur, si Mattheus Nazareth nominaret; nunc uero ueniens in Galileam, recte dicitur uenisse in suam ciuitatem, in quocunque oppido esset Galilee, presertim quia et ipsa Capharnaum ita excellebat in Galilea, ut tanquam metropolis haberetur.

Ecce obtulerunt ei paralyticum in lecto iacentem. Paralytici huius curatio post carnale meritum ad Christum suspirantis anime saluationem significat, que primo ministris, id est, bonis doctoribus indiget, qui eam Christo afferant, quia bene quatuor,  Marco narrante, reperiuntur, siue quia quatuor libris Euangelii omnis predicatorum uirtus firmatur, siue quod quatuor uirtutibus fiducia mentis ad promerendam sospitatem erigitur sobrietate, sapientia, iustitia et uirtute, quibus utilius nichil est in humana uita.

Et uidens iehsu fidem illorum, dixit paralytico: Confide, fili, remittuntur tibi peccata tua. Lucas dicit Homo . Quod si quem mouet, sciat utrumque illum dicere simul posse: et, Fide, fili; et, Dimittuntur tibi, homo, peccata tua.

Et ecce quidam de scribis dixerunt intra se: Hic blasphemat. Quid dicant esse blasphemiam, Marcus consequenter exponit, dicens: Quis, inquiunt, potest  dimittere peccata, nisi solus Deus ? Hec commemorantes, qui eum tantum hominem putabant, licet nescientes uerum, dicebant: Quia nemo potest dimittere peccata, nisi solus Deus, et quibus ipse dat potestatem dimittendi; et ideo Christus probatur esse uerus Deus, dimittens peccata quasi Deus.

Et cum uidisset iehsu cogitationes eorum, etc. Et quodam loco ostendit se Deum, qui potest occulta cordis cognoscere, modo tacens loquitur: Dum uestras cogitationes intueor, ex uobis intelligite quid paralyticus consequatur. Quid est facilius dicere: Dimittuntur tibi peccata, aut dicere: Surge et ambula? utrum sint paralytico peccata dimissa, solus nouerat, qui dimittebat. Surge autem et ambula, tam ille qui surgebat quam hi qui uidebant approbare poterant;  et ideo fit signum carnale, ut probetur spiritale, et datur intelligi quia ob peccata corporum in debilitates ueniunt; idcirco primo dimittuntur peccata, u sanitas restituatur. Quinque siquidem sunt differentie causarum, pro quibus in hac uita corporalibus molestiis affligimur: aut ad augenda merita per patientiam, ut beatus Iob; aut ob custodiam uirtutum, sicut apostolo Paulo datus est stimulus carnis sue, angelus Satane colaphizans, ne magnitudine reuelationum extolleretur; aut ad corrigenda peccata, sicut Maria soror Aaron, propter temeritatis uerba lepra percussa est; aut ad gloriam Dei, sicut infirmitas Lazari non ad mortem, sed pro gloria Dei fuit; aut ad inchoationem eterne damnationis, quod reproborum est proprium, sicut Antiochus et Herodes  presenti miseria cunctis ostendebant quod passuri perpetuo erant in gehenna. Unde dicitur: Duplici contritione contere eos .

Ut sciatis autem quod Filius hominis habet potestatem in terra dimittendi peccata, tunc ait paralytico: Surge, tolle lectum tuum, et uade in domum tuam.

Tolle, ait, lectum tuum, ut quod fuit testimonium infirmitatis sit probatio sanitatis. uade in domum tuam, ne, Christiana fide curatus, in uiis Iudaice perfidie iam moreris. Spiritaliter sanus qui languidus erat, domum reportat lectum, cum anima, peccatorum remissione accepta, ad internam sui custodiam cum ipso se corpore refert, ne quid post ueniam unde iterum iuste feriatur admittat.

uidentes autem turbe, timuerunt, etc. Quam admiranda  diuine potentie uirtus, ubi nulla interueniente mora, tam festina comitatur salus.

Et cum transisset inde iehsu, uidit hominem sedentem in telonio, Mattheum nomine et ait illi: Sequere me.

Id est, Misericordie intuitu aspexit humanis studiis deditum, et temporalibus lucris inhiantem, sicut Petrum ut negationis reatum agnosceret, respexit. Telos enim Grece, Latine uectigal interpretatur. Mattheus Hebraice, donatus dicitur Latine; nec immerito, quia tantum superne gratie munus accepit. Porro ceteri euangeliste propter honorem eius, noluerunt eum uulgato nomine appellari, sed Leui dixerunt. Ipse uero se Mattheum et publicanum nominat,  secundum quod a Salomone precipitur: Iustus prior accusator est sui . In principio ait, ut in se ostendat nullum de salute desperare debere, cum ipse de publicano sit in apostolum commutatus. Leui hic, preadditus, siue assumptus significat, quod assumptus est per electionem a Domino, et additus numero apostolorum.

Et surgens secutus est eum. Lucas dicit: Relictis omnibus secutus est eum . Sequi enim imitari est. Et bene sequebatur, dum relinqueret propria, qui rapere solebat aliena, et quomodo sequendum sit docuit, quod contemnens negotia humana, factus est fidelis dominicorum dispensator talentorum.

Et factum est, discumbente eo in domo, ecce multi publicani et peccatores, et reliqua.

 Lucas dicit ei in domo Leui factum esse grande conuiuium, et significat quod Christus in affectu credentium recumbit, ut fruatur bonorum spiritali conuiuio, quo diues eget, pauper autem epulatur.

Et uidentes Pharisei, dicebant discipulis eius: Quare cum publicanis et peccatoribus manducat magister uester? Duplici errore tenebantur Pharisei, qui superbie fastu a iustitia longe excesserant, et magistro ueritatis derogabant susceptionem peccatorum. Mystice autem per Matthei electionem et uocationem publicanorum fides exprimitur gentium, que prius mundi lucris inhiabant, nunc cum Domino epulis caritatis et sedula reficiuntur bonorum operum deuotione: profecto supercilium scribarum Iudeorumque inuidiam, qua de gentium salute torquentur,  insinuat, conuiuantibus cum Domino publicanis murmurantes Pharisei de ieiunio gloriantur, quia qui legem sequuntur famem patiuntur eternam; qui uero uerbum in interioribus anime receperunt celestis alimenti ubertate recreati esurire et sitire non possunt.

At iehsu audiens ait: Non est opus ualentibus medicis, sed male habentibus. Seipsum medicum dicit, cuius cruore sanati sumus: sanos autem et iustos appellat eos, qui sub lege sua presumentes, Euangelii gratiam non querunt; male habentes eos uocat qui, sue fragilitatis conscii, Christi gratie penitendo colla submittunt.

Euntes autem discite quid est: Misericordiam uolo,  et non sacrificium. Quidam stulte uituperationis euntes discant per opera misericordie, ut superne sibimet misericordie premia consequantur

Non enim ueni uocare iustos, sed peccatores. Id est, non ut falso se iustificantes inani fauore extollerem, sed ut penitentes misericorditer colligerem.

Tunc accesserunt ad eum discipuli Ioannis, dicentes: Quare nos et Pharisei ieiunamus frequenter, discipuli autem tui non ieiunant? Marcus et Lucas ita hoc narrant, quasi alii aliqui hanc ei questionem intulerint, unde colligendum est a pluribus quibuslibet hanc questionem Domino esse obiectam: spiritaliter autem illi ieiunabant, qui, spiritalibus bonis abstinentes, ieiuno corde tabescebant traditiones hominum sequendo; qui uero Christi incorporantur amore,  non possunt ieiunare, quia ipsius sanguine epulantur et carne.

Et ait illis iehsu: Nunquid possunt filii sponsi lugere, quandiu cum illis est sponsus? etc. Sponsus ergo Christus, sponsa Ecclesia, de quo spiritali connubio apostoli sunt creati, qui lugere ac ieiunare non possunt, uidentes in thalamo Sponsum cum sponsa; quando uero transierunt nuptie, et tempus passionis ac resurrectionis aduenerat, tunc ieiunabant. Nam iste Lucas ante aduentum Saluatoris cum desiderio sanctorum celebratus, sed et nunc esse non desinit, quoad usque ueniet Sponsus iudicare uiuos et mortuos. Tropologice, in letitia sumus, quandiu nobiscum est Sponsus; cum autem ille propter peccata  nostra euolauerit, tunc indicendum ieiunium, tunc recipiendus est luctus.

Nemo autem immittit commissuram panni rudis in uestimentum uetus, tollit enim plenitudinem eius a uestimento, et peior scissura fit. Docet namque hoc responso Dominus non posse ieiunii et continentie austeriora precepta sustinere apostolos, necdum passionis sue et resurrectionis fide solidatos, quibus adhuc ueteri consuetudini deditis, inconuenienter nouus pannus assuitur, id est, aliqua particula doctrine, que ad noue uite temperantiam pertinet: quia si hoc fiat, et ipsa doctrina quodammodo scinditur, cuius particula, que ad ieiunium ciborum ualet, importune traditur, cum illa doceat generale ieiunium, non a concupiscentia ciborum tantum, sed  ab omni letitia temporalium delectationum.

Neque mittunt uinum nouum in utres ueteres, etc. Utres ueteres fuerunt apostoli ante infusionem Spiritus sancti, sed illis post triumphum resurrectionis, et per gloriam ascensionis iam roboratis, qua utribus nouis uinum nouum uenerat, dum Spiritus sancti feruor corda illorum repleuerat. Aliter uestimentum insinuat opera nostra bona que foris agimus et coram hominibus lucemus; uino autem nouo feruor fidei, spei et caritatis, exprimitur, quo in nouitatem sensus nostri reformamur.

Hec illo loquente ad eos, ecce princeps unus accessit, usque impone manum tuam super eam, et uiuet. Hunc et Marcus et Lucas archisynagogum, et nomine Iairum esse dicunt, et Domino nuntiasse non defunctam,  sed morti proximam; Mattheus uero, causa breuitatis, attendens non uerba patris, sed uoluntatem: non credebat enim Pater uiuam inuenire posse filiam pro qua rogauerat. Mystice Iairus, qui interpretatur illuminatus, siue illuminans, Moyses intelligitur, qui de Spiritu sancto illuminatus, uerba uite acceperat, ut per hec alios illuminaret: quid enim per pedes Iesu, nisi ipsius humanitas intelligitur, ad quam iuxta alios euangelistas, procidit legislator cum tota progenie patrum, Mediatorem Dei et hominum longe sibi dignitatis gloria preferendum esse cognouit. Filia namque Synagoga est que unica erat Moysi, et quam fere pater duodecim annorum modo defunctam esse conqueritur, quia post educationem legislatoris,  et post instructionem prophetarum, postquam ad intelligibiles etates animus peruenerat, et spiritalem solem generare debebat, errorum languore consternata est, et morte exstincta; sed eam ueniens Redemptor dextera potentie reuocauit ad uitam.

Et surgens, iehsu sequebatur eum, et discipuli eius. Ubi enim aduentus Iesu cum doctoribus appropinquat, statim ubi mortis exitus, et uite patet introitus.

Et ecce mulier que sanguinis fluxum patiebatur duodecim annis, accessit retro, et tetigit fimbriam uestimenti eius. Mulier ista sanguine fluens, sed a Domino curata, Ecclesia est de gentibus congregata. Et notandum quod archisynagogi duodennis sit filia, e mulier hec duodecim annis sanguine fluens, hoc  est, eodem tempore quo nata sit ista, illa ceperit infirmari. Una enim pene etate huius seculi, et synagoga in patriarchis nasci, et extera natio cepit idololatria per orbem fedari. Accessit autem retro, siue iuxta, quod ipse ait: Qui mihi ministrat, me sequatur ; siue quia transactio incarnationis sacramento iam per fidem cepit eum sequi.

Dicebat intra se: Si tetigero tantum fimbriam uestimenti eius, salua ero. Id est, si fidem percepero incarnationis eius, ab omni peccatorum meorum iniquitate mundabor. Credidit, dixit, tetigit. In his enim tribus speciebus omnis sanitas promeretur, id est, fide, uerbo et opere.

At iehsu conuersus, et uidens eam dixit: Confide, filia, fides tua te saluam fecit. Conuersus a seueritate  iusti iudicii, ad sue largitatem misericordie; unde per prophetam dicitur: Conuertimini ad me, et ego reuertar ad uos . uidens eam dixit: Quia quos presciuit et predestinauit, hos et uocauit . Confide filia, namque iam fidem habebat, sed ab ea fidei perseuerantiam postulabat.

Et salua facta est mulier ex illa hora. Ex hora ergo dominici aduentus ad fidem conuertuntur, et a Domino, qui salui fiant, quotidie in idipsum augentur.

Et cum uenisset iehsu in domum principis, et uidisset tibicines et turbam fluctuantem atque tumultuantem, dicebat: Recedite, tibicines. Magistri sunt, carmen lugubre canentes, et qui Synagogam letitiam dominice inhabitationis, merito infidelitatis amisit; quasi  inter flentes et eiulantes usque hodie in domo principis mortua latet: nec tamen funditus a Domino dimissa, sed circa finem seculi erit restituta saluti; unde apte subiungitur:

Non est mortua puella, sed dormit. Allegorice, cum anima peccauerit, et nobis quasi mortua esse uidetur, tamen illi ad uitam eam reuocanti, non incongrue uiua esse dicitur.

Et deridebant eum. Quod proprie Iudeorum perfidiam blasphemiamque ostendit, et demonstrat puerilitatem sensuum, et lasciuiam morum, unde dicitur: Tentauerunt me, et deriserunt.

Et cum eiecta esset turba, intrauit. Moraliter non resurget anima, que intrinsecus iacet mortua, nisi prius a secretioribus cordis excludatur inopportuna  secularium cogitationum multitudo.

Et tenuit manum eius, et surrexit puella. Quia nisi prius mundate fuerint manus Iudeorum sanguine plene, mortua eorum non consurgit Synagoga; que bene ad tactum diuine pietatis surgit et ambulat, quia non solum a sordibus scelerum surgit, sed continuo in bonis operibus proficit.

Exiit fama hec in uniuersam terram illam. Quia celi enarrant gloriam Dei, et opera manuum eius annuntiat firmamentum. Moraliter tres illi mortui a Domino suscitati tria resurrectionis animarum significant genera, sicut superius monstrauimus.

Et transeunte inde Iesu, secuti sunt eum duo ceci usque, cum uenisset domum, accesserunt ad eum ceci  Domus Iesu celestis est Ierusalem; duo ceci, duo populi sunt, obseruatione littere et ritu gentili obcecati, de futuris inscii. Domino ergo per hoc seculum transeunte, et in domum suam cupiente reuerti, secuti sunt eum duo ceci; quia predicato per apostolos Euangelio, multi ex Iudeis et gentibus ceperunt sequi Redemptorem, postulantes sibi misereri, ut lumen fidei et bonorum consequerentur operum.

Et dixit eis iehsu: Creditis quia possum hoc facere uobis? Fidem eorum ipse noscens, interrogat ut fidem confessio promat, quia corde creditur ad iustitiam, ore autem confessio fit ad salutem.

Dicunt ei: Utique, Domine; tunc tetigit oculos eorum, dicens, etc. Hoc est, quia iam mentem uestram fides illuminat, ipsa uobis oculorum lucem restituat.

 Et comminatus est eis iehsu, dicens: uidete ne quis sciat; illi autem exeuntes, et reliqua. Dominus hoc humilitatis causa precepit, illi autem propter memoriam gratie beneficium non possunt tacere.

Egressis autem illis, ecce obtulerunt ei hominem mutum, etc. Homo iste gentilem significat populum, qui confessionem uere fidei non habebat, et idololatrie deditus erat; sed per predicatores ad Saluatorem ductus, sanatus est.

Et admirate sunt turbe dicentes: Nunquam sic apparuit in Isrel, et reliqua. In turba nationum confessio est. Pharisei autem Iudeorum demonstrant infidelitatem. Hec de duobus cecis et muto demonio solus Mattheus ponit; illi autem ceci duo, de quibus et alii non sunt, narrant isti, sed tamen simile  factum est; sepe enim similia et in eis aliquid contrarium, quod solui non potest, inuenimus: ut intelligamus non idem esse factum, sed aliud simile uel similiter factum.

Et circuibat iehsu ciuitates et castella, usque, curans omnem infirmitatem. Qui urbibus uidelicet et castellis, id est, magnis et paruis Euangelium predicauit, non considerans potentiam nobilium, sed salutem credentium.

uidens autem turbas, misertus est eis, quia erant uexati, etc. Intuitu clementie sue aspexit iehsu genus humanum per uarios errores a diabolo uexatum, et misertus est eis, constituens pastores, magistros uidelicet, ad uiam ueritatis ducentes.

Tunc dicit discipulis suis: Messis quidem multa, et  reliqua. Messis multa, omnis turba est credentium; operarii pauci, apostoli sunt et imitatores eorum, qui mittuntur ad messem.



CAPUT X.

Et conuocatis discipulis suis, dedit illis potestatem spirituum immundorum ut eiicerent eos, et reliqua. Recte in apostolatum diuina gratia duodecim conuocantur, ut salutem quam uerbo predicarent numero suo commendarent: ter quaterni ad predicandum sunt missi, ut per uniuersas quadrati orbis plagas baptizarent in nomine Patris, et Filii, et Spiritus sancti. Hi enim sunt celestis Ierusalem ab Oriente porte, tres ab Aquilone, Austro et Occasu; similiter quia ipsis predicantibus cuncte per orbem nationes Ecclesiam  sunt ingressuri: in quo etenim sacramento terne tribus filiorum Isrel ex omni parte tabernaculi castra metabantur.

Duodecim autem apostolorum nomina hec sunt. Catalogus autem in Euangelio ponitur, ut pseudo-apostoli excludantur.

Primus Simon, qui dicitur Petrus, et Andreas frater eius. Petrus dicitur ad distinctionem alterius Simonis. Idem ergo est Latine Petrus quod Syriace Cephas, et in utraque lingua nomen a petra est deriuatum: de qua petra Paulus ait: Petra autem erat Christus . Andreas Grecum est, et , hoc est, a uiro uirilis appellatur. Simon, ponens memorem, uel audiens tristitiam, interpretatur. Illi tempori congruit quo mortis Domini uel sue  negationis merorem deposuit; sed confestim sue mortis tristitiam audiuit, dicente Domino: Cum autem senueris, extendes manus tuas, etc. . Iacobus Zebedei, et Ioannes frater eius, qui ob eximium uirtutis cultum tonitrui, hoc est Bonarges, siue, ut emendatius scribitur, Boneregesch, sunt a Domino uocati atque cognominati, ut in Euangelio Marci scriptum est. Nec frustra, quorum unus e celestibus intonans, uocem illam theologicam, quam nemo prius edicere nouerat, emisit: In principio erat uerbum, etc. . Sed et ambo seorsum a Domino in montem duci, et aliquando sonum de nube terrificum percipere meruerunt.

Philippus et Bartholomeus. Philippus os lampadis interpretatur, et recte: quia a Domino uocatus, mox  inuento Nathaneli lumen, quod agnouerat, predicauit, dicens: Quem scripsit Moyses in lege, etc. Bartholomeus Syrum est, et interpretatur filius suspendentis aquas, hoc est filius Dei, qui mentes predicatorum suorum ad celestia contemplanda suspendit, ut terrenorum corda dictorum suorum guttis inebrient.

Thomas et Mattheus publicanus. Thomas abyssus uel geminus, inde et Grece Didymus appellatur; quia quo ceteris diutius dubitauit, eo dominice resurrectionis ueritatem altius didicit. Mattheus donatus dicitur, uidelicet quia magno munere Domini de publicano in apostoli et euangeliste delegatus est officium.

 Iacobus Alphei et Thaddeus. Iacobus Alphei ipse est qui nominatur frater Domini, quia Maria uxor Alphei soror fuit matris Domini, quam Mariam Cleophe Ioannes euangelista cognominat; uel ideo quia Alpheus Cleophas sit dictus, seu ipsa Maria defuncto Alpheo, post natum Iacobum, Cleophe nupsit, cui Simeonem genuisse filium, eumque consobrinum Domini esse ecclesiastica tradit historia: merito Alphei filius scribitur Iacob, id est, docti, cuius uita tante erat austeritatis, ut uerus sit supplantator carnalis desiderii; uinum et siceram non bibit, carnem nullam comedit, nunquam attonsus est, neque usus balneis. Thaddeus, quem Lucas Iudam Iacobi uocat, et alibi Lebbeus dicitur, quod inquam circulus, id est, cordis cultor; credendumque est eum  trinomium fuisse: erat enim Iacobi fratris Domini, ut ipse in Epistola sua scribit, unde et frater Domini uocabatur.

Simon Chananeus, et Iudas Iscariotes, qui tradidit eum. Et hos cum additamento posuit ad distinctionem Simonis Petri, et Iude Iacobi. Simon autem Chananeus a Cana uico Galilee cognomen accipit, quod zelotes, id est, emulator dicitur. Iudas autem Scarioth, aut a uico in quo ortus est, aut ex tribu Isachar presagium sue damnationis uocabulum sumpsit Isachar, quod dicitur merces, pretium proditionis, insinuat. Scarioth memoria mortis dicitur; unde arguitur non repente persuasus, sed diutius meditando dominice traditionis patrasse flagitium.

 Hos duodecim misit iehsu, precipiens et dicens eis. Non solum hos duodecim apostolos appellasse discipulos debemus, sed omnes magisterio eius credentes, ex quibus hos duodecim elegit, quos et apostolos nominauit, sicut Lucas commemorat. Hos duodecim Dominus iehsu misit ad predicandum, quia multis figurarum indiciis antea erant prenotati ad dispensandum diuina mysteria. Hi sunt duodecim ueri filii Iacob, hi duodecim fontes in Helim, hi duodecim exploratores a Mose missi, hi duodecim lapides de Iordane eleuati, hi duodecim leunculi in throno Salomonis, et alia his similia.

In uiam gentium ne abieritis, usque, Ite ad oues que perierunt domus Isrel. Non est istud ei loco contrarium quo dicitur: Euntes docete omnes gentes,  et reliqua : sed Iudeis primum oportebat predicari, ne se quasi iuste excusarent dicentes ideo se Dominum reiecisse qui ad alienigenos miserit apostolos. Tropologice autem nobis precipitur, ne in errore hereticorum ambulemus, sed qui graui delicto a domicilio Ecclesie recessimus, illuc iterum per penitentiam redeamus.

Euntes predicate dicentes: Appropinquauit enim regnum celorum. Non aliqua elementorum motione, sed per fidem collocatam in nobis; unde dicitur: Regnum Dei inter uos est.

Infirmos curate, usque, Gratis accepistis, gratis date. Hanc eis dedit potestatem, regnum Dei pollicentibus, ut magnitudinem promissorum magnitudo probaret signorum: hec quotidie sancta facit Ecclesia, cum  infirmos in bono opere curat exhortatione, mortuos in infidelitate uel peccatis per penitentiam reuocat, leprosos uariis errorum maculis corrigendo sanat, demones per exorcismi gratiam ab hominibus expellit.

Nolite possidere aurum, neque argentum, neque pecuniam in zonis uestris: non peram in uia, neque duas tunicas, neque calceamenta, neque uirgam; dignus est operarius cibo suo. Potest etenim intelligi in auro secularis sapientie sensus; in argento, rhetorice artis facundia; pecunia uero zonis inclusa sapientia est occultata; unde dicitur: Sapientia abscondita, et thesaurus occultatus, que utilitas in utrisque ? In duabus tunicis duplicem animam, in  pera seculi onera, in uirga presidium carnis intelligamus; et quid per calceamenta nisi mortuorum operum signantur exempla?

In quamcunque ciuitatem aut castellum intraueritis, interrogate quis in ea dignus est, et ibi manete, donec exeatis. Hoc ergo per famam populi legendum est, ne predicationis dignitas suscipientis infamia deturbetur.

Et ibi manete, donec exeatis. Dat constantie generale mandatum, ut hospitalis necessitudinis iura custodiant.

Intrantes autem in domum, salutate eam dicentes, usque, Pax uestra ad uos reuertatur. Quod enim Grece , et Latine aue, hoc Hebreo sermone appellatur Salom; quod autem precipit, tale est: Si  autem orta fuerit contradictio, uos tamen mercedem habebitis de oblata pace; illi bellum, quod habere uoluerunt, possidebunt.

Etquicunque non recipit uos, neque audierit sermones uestros, exeuntes de domo uel ciuitate, excutite puluerem de pedibus uestris. Excutitur enim puluis in testimonium sui laboris, et illorum damnationis, ut inexcusabiles sint, quod ad eos usque peruenerit euangelica predicatio.

Amen dico uobis, tolerabilius erit terre Sodomorum et Gomorrheorum in die iudicii, quam illi ciuitati. Quia ipsi unam legem tantum, hoc est nature, spernentes; Iudei uero simul et nature et littere, insuper prophetarum et apostolorum dicta contempserunt: nam Loth aspectu et auditu iustus, aliquid eos  docuisse legitur, sed nulla signa ibi fecisse perhibetur; atque ideo cui multum datum est, multum queritur ab eo .

Ecce ego mitto uos sicut oues in medio luporum. Quod dicit, Ecce ego, auctoritas et fortitudo est Deitatis: et quia oues mee estis, mitto uos; et uolo ut mansuetudinem et humilitatem habeatis, ne propter seditionem luporum, id est persecutorum, patientiam et constantiam uestram perdatis.

Estote ergo prudentes sicut serpentes, et simplices sicut columbe. Deuitent insidias per simplicitatem, non faciant. Prudentia serpentis est quod unam aurem petre opponit, alteram cauda occludit, ne audiat incantantes, qui in capitibus uenena ad medicamenta  querunt: ita uir apostolicus omnem uitam suam circa principalem partem anime ponit, ut illesa maneat Christo adiuuante, qui est petra; et imbuente subtili sanctarum Scripturarum documento, quod cauda significat, nimium satagit ne audiat incantantes, hoc est, uigorem mentis emollientes. Item serpens per angustum foramen petrarum ingrediens, squamis se exuit ueteribus: sic debet Christianus per stricturam penitentie deponere ueterem hominem cum actibus suis, ut induat nouum, qui secundum Deum creatus est.

Cauete ab hominibus. Homines enim iidem sunt qui et lupi, qui sunt peccatores et fragiles, sed tanen feroces.

Tradent enim uos in conciliis, usque, in testimonium  illis et gentibus. Lucas dicit: Continget autem uobis in testimonium: significat persecutione nominis Christi non solum Iudeis et gentibus eorum malitie, sed ipsis apostolis fieri testimonium innocentie.

Cum autem tradent uos, nolite cogitare, usque, sed spiritus Patris qui loquitur in uobis. Ac si aperte membris suis infirmantibus dicat: Nolite terreri, uos ad certamen acceditis, sed ego prelior; uos uerba editis, sed ego sum qui loquor.

Tradet autem frater fratrem in mortem, et pater filium, usque, eritis odio omnibus propter nomen meum. Nullus inter eos fidus affectus est quorum diuersa est fides; predixit ergo eis futuram perturbationem, ut quasi ante cognitam leuius portarent.

Qui autem perseuerauerit usque in finem, hic saluus  erit. Patientia que custos est uirtutum, docet quia non cepisse uirtutis est, uel facere, sed perfecisse.

Cum autem persequentur uos in ciuitate ista, fugite in aliam. Non timendo passionem, sed declinando, ut tribulationis occasio seminarium fieret Euangelii.

Amen dico uobis, non consummabitis ciuitates Isrel, donec ueniat Filius hominis. Id est, non ad fidem perducetis, antequam resurrectio erit perpetrata, et in toto orbe predicandi Euangelium concessa potestas. Spiritaliter autem de ciuitate in ciuitatem fugimus, cum de uno Scripturarum testimonio currimus ad alia uolumina, ut ante ueniat presidium Saluatoris, quam uictoria concedatur aduersariis.

Non est discipulus super magistrum, usque, Et seruus  sicut Dominus eius. Ac si diceret: Si ego Dominus et magister patior, necesse est ut uos, discipuli et puri homines, hanc perfectionis regulam sequamini.

Si patrem familias Beelzebub uocauerunt, quanto magis domesticos eius. Se patrem familias appellat, domesticos dicit discipulos, quibus celeste regnum promisit, quos Iudei eodem instinctu malitie calumniantur.

Ne ergo timueritis eos. Quia uana res cito est decidua.

Nihil enim opertum quod non reueletur, neque occultum quod non scietur. Et est sensus: Nolite timere rabiem blasphemantium, quia ueniet dies iudicii, in  qua et uirtus nostra et eorum demonstrabitur nequitia.

Quod dico uobis in tenebris, dicite in lumine; et quod in aure audistis, predicate super tecta. Quod didicistis mystice et absconse, loquimini publice; et quod erudiui in paruo Iudee loco, audacter dicite in toto mundo. Palestino more culminibus sublimata super tecta predicare docet, que ipsi non nostro more, sed plano schemate faciunt equalia.

Et nolite timere eos qui occidunt corpus, animam autem non possunt occidere: sed potius eum timete qui potest et animam et corpus perdere in gehennam. Nomen gehenne a Saluatore primum ponitur: nam idolum Baal iuxta Ierusalem ad radices montis Moria, ubi Syloa fluit, non semel esse legimus: hec  uallis irrigua et nemorosa habebat lucum idolo consecratum, ubi populus filios suos demoni accendebat: et appellatur lucus ille Gehennon, id est, uallis filiorum Ennon. Ipsum locum comminatur se Dominus cadaueribus mortuorum impleturum, ut non uocetur Topheth et Baal, sed polyandrium, id est, tumulus mortuorum, et sic huius loci uocabulo duplex pena ignis et frigoris denotatur.

Nonne duo passeres asse ueneunt, et unus ex illis non cadit super terram sine patre uestro. Hic est sensus: Si parua et uilia animalia absque Deo auctore non decidunt, et in omnibus est prouidentia; uos qui eterni estis, timere non debetis, ut absque Dei prouidentia uiuatis. Querat aliquis quomodo dicat Apostolus: Nunquid de bobus cura est Deo? cum utique  bos pretiosior existat. Sed aliud est cura, aliud prouidentia.

uestri autem capilli capitis omnes numerati sunt. Denique hic numerus non in actu est comparationis, sed in facultate cognitionis.

Nolite ergo timere: multis passeribus meliores estis uos. Meliores dicit, quia rationales, et ad imaginem Dei creati.

Omnis ergo qui confitebitur me coram hominibus, usque, negabo et ego eum coram Patre meo, qui est in celis. Confitebitur a Filio apud Patrem qui per Filium accessum habet ad Patrem: bonus uidelicet Christianus Dominum confitetur ea fide que per dilectionem operatur; et Dominus illum confitetur coram Patre suo, et in eterna scilicet beatitudine  remunerando. Et Christum coram hominibus negare est eius preceptis non uelle acquiescere: quem Dominus coram Patre suo denegat, quia sua uisione indignum esse iudicat.

Nolite arbitrari quod uenerim pacem mittere in terram: non ueni pacem mittere, sed gladium. Quia unaqueque domus et infideles et credentes habuit, ideo gladio predicationis missum est bellum bonum, ut pax separaretur mala: his uidelicet contra fidem, illis pro fide dimicantibus.

ueni hominem separare aduersus patrem suum, et filiam aduersus matrem suam, et nurum aduersus socrum suam; et inimici hominis, domestici eius. Lucas dicit: Erunt enim quinque in domo una diuisi: tres in duos, et duo in tres diuidentur, et tamen concordant:  quia que mater est filii, ipsa et socrus est uxoris eius, ideoque illa ipsa et in filiam suam et in nurum dicitur esse diuisa. Allegorice tria ad eos pertinent, qui fidem summe Trinitatis seruant: duo his congruunt, quia fidei unitate dissentiunt. Pater diabolus est, cuius eramus filii non creatione, sed imitatione. Mater et socrus Synagoga est, que in filiam et nurum est diuisa: quia carnalis Synagoga Ecclesiam Christi persequi non cessat.

Qui amat patrem aut matrem, usque, non est me dignus. Post Deum ama patrem, ama matrem; si autem utrumque seruari non potest, odium in suos, pietas in Dominum impendenda.

Et qui non accipit crucem suam, et sequitur me, non  est me dignus. Accipere enim crucem, et post Dominum ire, est abstinentiam carnis uel compassionem proximi eterne beatitudinis studio exhibere.

Qui inuenit animam suam, perdet illam, et reliqua. Animam dicit presentem uitam, quam qui negauerit in persecutione, preparat perditioni eterne; qui tota die pro Christo mortificandam tradiderit, illic uiuificabit.

Qui recipit uos, me recipit; et qui me recipit, recipit eum qui me misit. Docet in se etiam mediatoris officium, quod Deus per illum transfusus in nobis sit; quia non aliud apostolos quam Deum recepisse constat, quia et in illis Christus, et in Christo Deus habitat.

Qui recipit prophetam, usque, mercedem iusti  accipiet. Non dicit personas esse suscipiendas, sed nomina: quia licet indignus sit qui susceptus fuerit, ante Deum tamen mercedem suam non perdunt suscipientes.

Et quicunque potum dederit uni ex minimis istis, calicem aque frigide tantum in nomine discipuli, amen dico uobis, non perdet mercedem suam. Leuissimo precepto deleuit uitium inhospitalitatis, potum suadens dare frigide aque, ne et in calida lignorum paupertas queratur, et est sensus: Frustra causaris inopiam, cum aliud habet conscientia, et non potes fallere cohortem; sed scio quod quantumcunque seminaueris, tantum et messurus es.



CAPUT XI.

 Et factum est, cum consummasset iehsu precipiens duodecim discipulis suis, transiit inde, ut doceret in ciuitatibus eorum. Nunc implet bonus magister factis quod ante promisit uerbis; transiit ergo et predicauit in ciuitatibus Iudeorum, ut eis occasionem credulitatis tribueret; et si oblatum munus superne gratie spernerent, inexcusabiles forent.

Ioannes autem cum audisset in uinculis opera Christi, usque, an alium exspectamus. Non quasi ignorans interrogat, cum ipse ignorantibus Agnum Dei digito demonstraret; sed interficiendus ab Herode discipulos mittit ad Saluatorem, ut per occasionem uidentes signa, crederent in eum; et huius sententie sensus talis potest esse: Manda, inquit, mihi: ad inferna descensurus sum: utrum te et inferis debeam  nuntiare, qui nuntiaui superis, an non conueniat Filio Dei ut gustet mortem, et alium ob hec sacramenta missurus es.

Et respondens iehsu ait illis: Euntes renuntiate Ioanni que audistis et uidistis. Ceci uident, claudi ambulant, leprosi mundantur, surdi audiunt, mortui resurgunt, pauperes euangelizantur, et beatus est qui non fuerit scandalizatus in me. Ite, inquit, et dicite Ioanni signa que cernitis, cecos uidentes, et cetera: et quod his non minus est, pauperes euangelizantes. Hec magistri rigorem, hec preceptoris comprobant ueritatem, quando omnis inter nobiles et ignobiles, apud eum qui saluare potest, equalis est. Quod autem ait: Beatus qui non fuerit scandalizatus  in me, interim nuntios percutit, sicut in sequentibus demonstrabitur.

Abeuntibus autem illis, cepit iehsu dicere ad turbas de Ioanne, usque, ecce qui mollibus uestiuntur, in domibus regum sunt. Quia turba Ioannem non discipulis, sed sibi de Christo dubitanti interrogare putauit: Quid existis, inquit, in desertum uidere? arundinem? nunquid ob hoc [Add. ut] hominem uideretis calamo similem? qui omni uento circumfertur, et de eo dubitaret quem antea predicauerat? an qui contra me inuidie stimulis cogitur, ut predicatione sua lucrum quereret terrenum, cum deliciis pascitur? sed locustis uescitur et camelorum induitur pilis; istiusmodi cibus et uestis hospitio recipiuntur carceris, nam tale habitaculum habet predicatio ueritatis:  qui autem falso predicant, adulatores sunt, et deliciis affluunt, et in domibus regum mollibus uestiuntur.

Sed quid existis uidere? prophetam? etiam dico uobis, plusquam prophetam. In eo Ioannes ceteris prophetis maior est, quod quem illi predicauerunt uenturum, hic digito presentem demonstrauit.

Amen dico uobis, non surrexit maior inter natos mulierum Ioanne Baptista. Hominibus ergo prefertur qui de mulieribus sunt nati et de concubitu uiri, non ei qui Spiritu sancto et uirgine natus est, non cunctis hominibus, patriarchis et prophetis Ioannem pretulit, sed Ioanni ceteros exequauit, ut equalitatem cum ceteris habeat sanctis.

Qui autem minor est in regno celorum maior est  illo. Multi hoc de Saluatore uolunt intelligi, quod qui minor est tempore, maior est dignitate; nos autem simpliciter intelligamus quod omnis sanctus qui est cum Deo, iam maior est illo qui adhuc consistit in prelio.

A diebus autem Ioannis Baptiste, usque, Nunc regnum celorum uim patitur, et uiolenti diripiunt illud. Regnum celorum quid est, nisi locus iustorum: cum uero quis per superbiam tumidus, uel carnis facinore pollutus, ad penitentiam, quam Ioannes predicauit, redit, et uitam eternam percipit, quasi in locum peccator intrat alienum. Grandis namque uiolentia est, nos in terra generatos, posse regnum celorum possidere per uirtutem, quod non possumus  per naturam.

Omnes namque prophete et lex usque ad Ioannem prophetauerunt. Non quippe post Ioannem excludit prophetas, sed ipsius Domini tempus ostenditur; quia quem illi dixerunt uenturum, Ioannes ostenderit uenisse.

Et si uultis recipere, ipse est Elias qui uenturus est. Qui habet aures audiendi, audiat. Qui habet aures dicendo, mysticum demonstrat esse quod dicit; una namque in amborum uita austeritatis et rigoris erat mensura: ambo in eremo, ambo contra iniquum regem et reginam decertabant. Ioannes preco Redemptoris, Elias, secundum Malachiam, erit iudicis.

Cui similem estimabo generationem istam? similis  est pueris sedentibus in foro, qui clamantes cequalibus dicunt: Cecinimus uobis, et non saltastis; lamentauimus uobis, et non planxistis. Forum dominicum Synagoga est, uel ipsa Ierusalem, ubi olim sedens gens Iudeorum prophetas accipiebat; cui quotidie patria uoce admonitus recte exprobratur, quod nec psalmis allecti primo Dauidicis, nec threnis postea correcti propheticis, uoluerint annuere.

uenit enim Ioannes neque manducans, neque bibens, et dicunt, Demonium habet: uenit Filius hominis, manducans et bibens, et cetera. Sicut inquit tunc, ita et nunc utramque salutis uiam respuistis: quia cum Ioanne lamentante, et penitentiam predicante, humiliari noluerunt: et cum Christo, qui cum ceteris utendo cibo et potu letitiam regni prefigurabat,  gaudere renuerunt.

Et iustificata est sapientia a filiis suis. Ostendit filios sapientie intelligere, nec in abstinendo, nec in manducando esse iustitiam, sed in equanimitate tolerandi inopiam: et temperantia non se corrumpendi per abundantiam, quia regnum Dei non est esca, etc.

Tunc cepit exprobrare ciuitatibus in quibus facte sunt plurime uirtutes eius, quia non egissent penitentiam. Ideo exprobrat ciuitatibus his, quia post factas uirtutes et signa quamplurima, non egerunt penitentiam.

ue tibi, Corozaim, ue tibi, Betzaida. Corozaim, que interpretatur mysterium meum, et Betsaida, que domus fructuum, uel domus uenatorum dicitur,  ciuitates sunt Galilee et Tiberiadis, site iuxta lacum Genesareth, qui Iordane interfluente efficitur, et ab euangelista mare Galilee et Tiberiadis dicitur. Plangit ergo Dominus ciuitates que quondam mysterium Dei tenuerunt, et uirtutum fructum gignere debuerunt, in quas et spiritales uenatores missi sunt, quod post tanta miracula deteriores gentilibus exstiterunt, et ingrati gratiam Dei spernere non timuerunt.

Quia si in Tyro et Sidone facte essent uirtutes que facte sunt in uobis, olim in cilicio et cinere penitentiam egissent. In cilicio asperitas peccati significatur, quam sinistra pars in die iudicii est intuenda; in cinere mortis significatio est, per quam tota generis  humani massa in puluerem est redigenda. Cur nolentibus predicatum sit, et non his qui olim credere uoluerunt, ipsius est scire cuius uniuerse uie misericordia et ueritas. Notandum autem quod Tyrus metropolis est Phenicie in tribu Nephthalim, quondam in secula alto mari posita, sed nunc terre contigua, et interpretatur angustia; et Sidon, que urbs est Phenicie, olim terminus Chananeorum, ad Aquilonem respiciens, et postea regionis Iude; cecidit autem in sortem tribus Aser; sed non eam possedit, quia hostes nequaquam expellere preualuit. Sidon uenatio: significantque he duas gentes quas uenator diabolus in angustia peccati comprehendit, sed Saluator iehsu per Euangelium liberauit.

Et tu, Capharnaum, nunquid usque ad celum exaltaberis,  an usque ad infernum descendes? In altero exemplari reperimus: Et tu, Capharnaum, que usque ad celum exaltata es, usque ad infernum descendisti. Et est duplex intelligentia; uel ideo ad inferna descendes, quia contra predicationem meam superbissime restitisti; uel quia exaltata es usque ad celum meo hospitio et meis signis, maioribus plecteris suppliciis, quod his quoque credere noluisti. In Capharnaum autem, que interpretatur uilla pulcherrima, condemnatur Ierusalem incredula, cui dicitur per Ezechielem: Iustificata est Sodoma soror tua, etc. Unde consequenter subditur.

Quia si in Sodomis facte fuissent uirtutes, forte mansissent usque in hunc diem. Maioris iniustitie reprehenditur Ierusalem, cum Sodoma exemplo Loth  non fuerit correcta, et Ierusalem Filii Dei uerbis et miraculis semper exstiterit ingrata, et omnes sanctos persecuta est, nec non ipsum Saluatorem.

uerumtamen dico uobis quod terre Sodomorum remissius erit in die iudicii quam tibi. Remissior ergo erit eorum pena, quorum minor est culpa.

In illo tempore respondens iehsu, dixit: Confiteor tibi, Pater, Domine celi ac terre. Confessio non semper penitentiam, sed gratiarum actionem significat. Confundantur enim qui Saluatorem non natum, sed creatum calumniantur, quia Patrem sibi inuocat Deum, celi et terre Dominum.

Quia abscondisti hec a sapientibus et prudentibus, et reuelasti ea paruulis. Gratias agit et exsultat in Patre, quod apostolis aduentus sui aperuerit sacramenta,  que ignorauerunt Scribe et Pharisei, qui sibi sapientes uidebantur.

Ita tamen, quando sic fuit placitum ante te. His Domini uerbis exempla humilitatis accipimus, non temere discutere super consilia de aliorum uocatione, aliorumue repulsione presumamus. Cum enim intulisset utrumque, non mox rationem reddidit, sed sic placitum dixit, hoc uidelicet ostendens, quod iniustum esse non potest quod placuit iusto.

Omnia mihi tradita sunt a Patre meo. Et tradentem Patrem, et accipientem Filium mystice intelligere licet; alioquin cum ceperit habere qui accipit incipiet non habere cum dederit; cum omnia legis, omnipotentem Patrem agnoscis, cum tradita legis, Filium confiteris, cui per naturam unius substantie  iure sunt omnia propria, non per gratiam dono collata. Tradita dicit non uisibilia elementa, que ipse condidit; sed ante rebelles, nunc per Filium ad Patrem accessum habentes: tradita autem non alia sunt, quam que in Filio soli nota sunt Patri, nota uero Filio soli esse que Patris sunt.

Et nemo nouit Filium, nisi Pater: neque Patrem quis nouit, nisi Filius, et cui uoluerit Filius reuelare. Ut et Patrem intelligamus, et ipsum Filium per Filium reuelari, quod ipse est mentis nostre lumen: uerbo enim suo se Pater declarat. Erubescat Eunomius, tantam sibi notitiam Patris et Filii, quantam habent in se equalitate nature.

uenite ad me omnes qui laboratis et onerati estis, et  ego reficiam uos. Ad Euangelii gratiam inuitat Saluator, graui peccatorum pondere oppressos: uel grauissimo legis iugo subiectos, unde et sequitur.

Tollite iugum meum super uos, et discite a me quia mitis sum et humilis corde, et reliqua.

Iugum enim Christi Euangelium est, quod Iudeos et gentes in unitate fidei coniungit.



CAPUT XII.

Abiit iehsu per sata sabbato. Iste gressus incarnationem eius significat inter homines conuersantis. Sata significant populos; et bene sabbato, quia tunc erat uacandum a uitiis, et in eius contemplatione per fidem immorandum.

Discipuli autem eius esurientes, ceperunt uellere spicas et manducare. Secundum alium euangelistam,  Fricabant manibus, et manducabant; esuriebant enim salutem generis humani, et ceperunt doctrinis homines a uitiis exemplis bonorum operum segregare, et in uiscera Ecclesie conuertere.

uidentes autem Pharisei dixerunt ei: Ecce, discipuli tui faciunt quod non licet eis facere sabbatis. Semper enim Iudei et doctrine apostolorum et gentium inuidebant saluti, quasi transgressorem legis Christum reprehendebant.

At ille dixit eis: Non legistis quid fecerit Dauid quando esuriit, et qui cum eo erant. Christus de transgressione legis illum reprehendentibus testimonium de Scripturis et eximia prophetia opposuit, ac si dixisset: Si typicus Dauid propter necessitatem legis precepta fregisse legitur, quanto magis uerum Dauid  suorum necessitati consulere licebit.

Aut non legistis in lege, usque, quia templo maior est hic. Aduerbium loci est, et est sensus: Si propter necessitatem uictimarum sabbatum absque culpa uiolatur a sacerdotibus, quanto magis in mea presentia necessitatem patientes, mei discipuli sine culpa sabbata non custodiunt, quia sacerdotes et sabbata in mea teneo potestate.

Si autem sciretis quid est, misericordiam uolo usque Innocentes. Si intelligere uoluissetis quod misericordiam Deus generi humano per apostolos magis impendere eligit, quam a uobis legalia uictima carnaliter obseruari, nullo modo eos in minimis detrahere oblectasset.

Dominus est Filius hominis etiam sabbati. Et cum  inde transisset, uenit in synagogam eorum. Quia Filius hominis is est, et Filius Dei; et non solum sacerdotibus, sed etiam sabbatis dominatur.

Et ecce homo manum habens aridam. Hic homo gentilis est populus, qui secundum Lucam dexteram habebat aridam, et sinistram sanam: quia dexteram pauperi non porrigebat, et in terrenis laborans, in diuinis uacabat.

Et interrogabant eum, dicentes: Si licet sabbatis curare? ut accusarent eum. De transgressione legis accusare cogitabant, si sabbatis curare licitum esse dixisset; si uero negaret, inclementem dicere uoluerunt, quia opus misericordie prohiberet.

Ipse autem dixit illis: Quis erit ex uobis homo qui habeat ouem unam, et si ceciderit hec sabbatis in foueam,  nonne tenebit, etc. Dignam utrique auaritie et cupiditatis eorum paradigma opposuit, quod nequaquam in terrena substantia obseruabant otium sabbati, faucibus auaritie succensi, licet eum opus misericordie hominibus impendere derogarent.

Tunc ait homini: Extende manum tuam, et extendit. Per predicatores gentes fidem operibus implere monebat.

Et restituta sanitati sicut altera. Quemadmodum antea tantum corporis curam gessit, ita postmodum anime in eleemosynis largiendo curam agere festinauit.

Exeuntes autem Pharisei, usque, quomodo eum perderent. Bene exire dicuntur, qui se a fide Christi segregabant, et eorum societate alienabant, quibus  Psalmista ait: Accedite ad eum, etc., quia Christum quasi transgressorem legis interficere cogitabant, qui manum iusserat extendere, ac si ipsi saltem in cibi assumptione non extenderent manus.

iehsu autem sciens, usque, et curauit eos omnes. Quia Deus erat, secretam cordis eorum nequitiam sciens, et deuitans infidelium turbas, fidelium sibi elegit consortium; quas non tantum a corporis, sed etiam a cordis infirmitate curauit.

Et precepit eis ne manifestum eum facerent, ut adimpleretur quod dictum est per Isaiam prophetam, dicentem, etc. Non propter timorem passionis precepit ne se manifestarent, sed ut occasionem perdendi seipsos non haberent.

Ecce puer meus quem elegi. Puer et electus secundum  humanitatem Deus est, et eligens diuinitatem.

In quo bene complacuit anime mee. Bene complacuit, quia dolus inuentus non est in ore eius, non quod Deus animam habeat, ita ut aliter sit Deus, aliter anima eius; sed propter infirmitatem humanam dictum est, ut possis intelligere et sperare in auxilium diuine clementie; nam uisibilibus est ad inuisibilia perducenda ut Psalmista ait: Sub umbra alarum tuarum protege me .

Ponam spiritum meum super eum. Secundum quod homo est, pono; secundum quod est Deus, semper habuit.

Et iudicium gentibus nuntiauit. Licet omnibus imminere futurum iudicium nuntiet, tamen gentibus nuntiasse, qua se specialiter quid ministerium nuntiationis  corde credulo percipere decreuerunt.

Neque audiet aliquis in platea uocem eius. Id est, non quia latam uiam ambulant, sed quia angustam portam intrare student, auribus cordis eius uocem audire contendunt.

Arundinem quassatam non confringet. Isreliticum populum, licet unum sit regnum, arundinem quassatam nominat, quia firmamentum fidei, uinculumque caritatis inuicem obseruare neglexit, quod confringere noluit, quia locum eius perditionis in nece eius prebere distulit; aliter arundinem quassa tam confringet, quia modo in Ecclesia quilibet peccator solatium siue in doctrina, siue exemplis, siue in quocunque sui indiguerit, negat.

 Et linum fumigans non exstinguet. Gentilem uidelicet populum non per amarissimum erroris fumum emittat, at nunc in Ecclesia linum fumigantem exstinguet, quia in aliquo paupere et despecto aliquid boni conspicit esse quod sibi prodesse potuisset: sed hoc ideo spreuit, quia eum aut peccatorem putat, aut pauperem cernit.

Donec eiiciat ad uictoriam iudicium. Et in nomine eius gentes sperabunt. Ad uictoriam iudicium eiiciebat damnationis sue, quando morte superata surrexit, et adhuc eiiciet in die tremendi examinis, quando omnes aduersarios suos in eternam damnationem trudet.

Tunc oblatus est ei demonium habens, cecus et mutus; et curauit eum. Homo iste gentilem populum significat, quia oblatus per predicatores ad fidem  Christi; cecus, quia uiam ueritatis ignorabat; mutus, quia os ad laudem Conditoris non aperuit; demoniacus fuit quia per idololatriam demonibus seruiebat. Huiusmodi ignorantie deditos adhuc quotidie Ecclesia piis precibus, doctrinis et exemplis, offerre Domino non cessat.

Et stupebant omnes turbe, usque, Filius Dauid. uiso signo stupebant, quia eum simplicem hominem ex semine Dauid natum esse credebant, et Dauid filium nominabant, quem misericordem esse cernebant, quia Dauid misericors pie parcere deprehenso persecutore nouerat.

Pharisei autem audientes, dixerunt: Hic non eiicit demones nisi in Beelzebub principe demoniorum. iehsu autem sciens cogitationes eorum, dixit eis. Quod  negare non potuerunt male interpretati sunt, quia opus Spiritus sancti immundo spiritui deputabant. Baal ipse est Beel, zebub dicitur musca; et propter muscas que ibi putredinem et sanguinem obseruabant uictimarum, Beelzebut nominatus est, quod uir est muscarum, siue habens muscas.

Omne regnum diuisum contra se, desolabitur; et omnis ciuitas uel domus diuisa contra se, non stabit. Et si Satanas Satanam eiicit, aduersus se diuisus est, quomodo ergo stabit regnum eius? Et est sensus: Si ego, iuxta uestram sententiam, in principe demoniorum demones expello, saltem inde potestatis meum regnum stabile fixumque perpendere, quia me simul cum Patre tantam habere super illum cernitis  potestatem.

Ideo ipsi iudices uestri erunt. Si ego in Beelzebut eiicio, in quo eiiciunt exorciste uestri, siue apostoli, qui talem potestatem non tenent [Forte potestatem tenent] super diabolum; sed quia illi Deo et non diabolo deputant opus suum, uos damnabiles ostendunt, quia opus Spiritus sancti immundo spiritui ascribitis.

Si autem ego in Spiritu Dei, usque, in uos regnum Dei. Si ego per Spiritum sanctum demones eiicio, aditum credentibus regni celestis patefactum scitote, uel etiam Ecclesiam, uel sacram Scripturam, regnum Dei nominauit, sicut alibi dicit: Regnum Dei inter uos est; et iterum: Auferetur a uobis regnum Dei et reliqua .

Aut quomodo potest quisquam, usque, tunc domum  illius diripiat. Domus significat mundum; fortis, diabolum; uasa, corda sunt prauorum hominum: hec uasa diripiebat Christus, uincto diabolo, quando destructa morte surrexit, et nobis spem resurgendi et ad celeste regnum perueniendi donauit.

Qui non est mecum, contra me est. Diabolus non cum Christo, sed contra Christum; quia Christus humilis est ac benignus, ille superbus et inuidus, nostram felicitatem a Christo oblatam auferre cupit.

Et qui non congregat mecum, spargit. Christus congregat, predicans uirtutes quibus ascendendo ad intuitum diuine potentie pertingant, diabolus uero ad uitia trahendo spargit.

Omne peccatum, usque, spiritus blasphemie non  remittetur. Omnia peccata per penitentiam dixit posse dimitti, spiritum autem blasphemie dimitti posse negauit, quia sibimetipsis conscii erant sceleris sui, opusque sancti Spiritus aliorum saluti inuidentes, demoniorum principis esse dixerunt.

Et quicunque dixerit uerbum contra filium hominis, usque, neque in hoc seculo, neque in futuro. Qui propter uisam carnis infirmitatem in diuinitatem meam credere renuerit, per penitentiam remissionem potest accipere; qui uero per desperationem Spiritum sanctum dicit non posse in baptismo peccata dimittere, seu sacramentum dominici corporis et sanguinis acceptum, nullam posse remissionis utilitatem, plus ceteris cibis afferre, nec hic nec in futuro seculo percipiet remissionem: et quia desperanti  hic et in futuro negat ueniam, procul dubio aliquorum remissionem in futuro indicat peccatorum, sicut sunt otiosa uerba, et superflue cogitationes, si bene agere studet, et praue gesta ante diem mortis emendare desiderat.

Aut facite, usque, ex fructu arbor agnoscitur. Arbor bona Christus est, fructificans salutem; arbor mala, diabolus perditionem proferens consentientibus sibi: siue Iudei mala arbor merito dicuntur, qui fructum bone operationis arbori male, id est, diabolo deputabant; unde digna reprehensione eos increpat dicens:

Ex abundantia cordis os loquitur. Id est, ex nequitia cordis uestri uerba proferuntur blasphemie.

Dico autem uobis, usque, reddent de eo rationem  in die iudicii. Ac si dixisset: Si superflue est locutionis ratio reddenda, quanto magis criminose blasphemie uestre eternam damnationem generabunt.

Ex uerbis tuis, usque, condemnaberis. Id est, de bona locutione coronaberis, de mala autem damnandus eris.

Tunc responderunt ei, usque, Signum uidere. Lucas dicit quod a celo signum uidere desiderarent; denique tale signum uoluerunt habere diuinitatis eius, quale factum est sub Elia propheta, quando ignis de celo ueniens duos consumpsit pentecontarchos.

Qui respondens, usque, Signum nisi Ione prophete. Generationem malam dicit, propter transgressionem mandatorum Dei; adulteram, quia derelicto Deo  uero diuersarum gentium idolis seruiebat. Cui, inquit, signum de celo diuinitatis mee nolo ostendere, sed de terra passionis mee exemplum ostendam.

Sicut enim fuit Ionas, et reliqua. Si enim parasceue cum preterita nocte numerabis, et sabbatum cum sua nocte, et noctem Dominicam cum subsequente die, tres dies inuenies. Porro cor terre sepulcrum nominauit. Ionas quia columba, siue dolens interpretatur, significat Christum, super quem Spiritus sanctus in specie columbe descendit: quia dolores nostros portauit in corpore suo super lignum. Niniue interpretatur speciosa; significat Ecclesiam decore uirtutum ornatam. Quod uero Christus duas noctes et unum integrum diem in sepulcro iacuerat, significat quod simplici morte sui corporis duplam  mortem corporis et anime destruxit.

uiri Niniuite, usque, plusquam Iona hic. Non sententia potestatis, sed uite correctionis. Niniuite gentem Iudeorum damnabilem esse ostendunt, quia Ionas paruo tempore tantum uerbis predicabat, Christus uero multo tempore et uerbis docebat, et signa diuine potentie ostendebat.

Regina Austri, usque, plusquam Iona hic. Hec enim gentem Iudeorum dignam damnatione esse ostendit, quia ipsa uenit a finibus terre discere sapientiam a Salomone. Iudei uero sapientiam discere a Christo renuerunt, qui est Dei uirtus, et Dei sapientia, in medio eorum commorante. Regina Austri, et uiri Niniuite uniuersitatem sanctorum significant; quia sancti per penitentiam emendare student delicta  sua, aut precauent ne per sapientiam peccent.

Cum autem immundus spiritus exierit ab homine. In tempore date legis a Iudeis spiritus immundus exiebat, et modo in baptismo ab unoquoque fidelium exire compellitur.

Ambulat per loca arida, querens requiem et non inuenit. Loca arida corda sunt credentium, non habentes humorem luxurie; in quibus circumiens, consensum praue suggestionis sue non inueniet.

Tunc dicit: Reuertar in domum meam unde exiui. Et ueniens, inuenit eam uacantem, scopis mundatam et ornatam. uacantem domum, id est, torpentem ab operibus bonis inueniet, et simulatione uirtutum per hypocrisin ornatam.

 Tunc uadit, et assumit septem alios spiritus secum nequiores se, et intrantes habitant ibi. Sumens itaque septem principalia uitia, unde totius nequitie germen pullulat; ipse uero est octauus.

Et fiunt nouissima hominis illius peiora prioribus; sic erit et generationi huic pessime. Peius enim fuit Isrelitico populo post deprauatam legem, quam in Aegypto ante legem, et unicuique hominum melius est uiam ueritatis non agnoscere, quam de agnita retro redire.

Adhuc eo loquente ad turbas, ecce mater eius et fratres stabant foris, querentes loqui ei. Dixit autem ei quidam: Ecce mater tua et fratres tui foris stant, querentes te. Non simpliciter ut estimatur, sed cum dolo matrem et fratres foris stare perhibebat cupiens  explorare utrum preponeret maternum affectum predicationis officio.

At ille respondens, usque, meus frater, soror et mater. Non quasi nesciens interrogat aut matrem, et mater temere filios despiciens, quia in lege iubebat patrem et matrem honorare; sed ostendere uolens maiorem esse spiritalem propinquitatem quam carnalem; sicut alibi dixit discipulis suis: Qui amat patrem aut matrem plus quam me, non est me dignus . Mystice uero mater Synagoga, et Iudei foris stare dicuntur, quia credenti gentilitate intrare in fidem Christi nequibant. Sed interrogat aliquis quomodo populus gentilis uoluntatem Patris facientis mater Christi fieri possit: sed quia credendo fratres et sorores efficiuntur, procul dubio mater  fit predicando, quando alios Deo doctrinis ad fidem generat.



CAPUT XIII.

In illo tempore exiens iehsu de domo. De Isrelitico uidelicet populo, in quo ex uirgine carnem sumpsit.

Sedebat secus mare. Id est, per apostolos diuersis nationibus predicabatur in mundo.

Et congregate sunt ad eum turbe multe. Per predicatores turbe credentium ad Christum collecte sunt.

Ita ut nauiculam asceneret, usque, In parabolis dicens. Nauicula significat Ecclesiam, que fluctibus persecutionum circumdata est in mundo. Qui uero in littore stant, et nec fluctibus maris tanguntur, nec  in nauem possunt ascendere, et non carent uerbo Dei, significat eos qui nouiter ad fidem uenientes, errore sunt infidelitatis exuti, et adhuc per lauacrum baptismatis Ecclesiam non intrauerunt. Siue turba, que in littore stabat, significat eos qui hic in soliditate fidei perseuerant, et nec errore infidelitatis tanguntur, nec adhuc ianuam paradisi intrare sinuntur.

Ecce exiit qui seminat seminare semen suum. Christus exiit de sinu Patris in mundum, semen doctrine sue spargere per se, et per predicatores suos, ut fructus bone operationis in cordibus fidelium cresceret.

Quedam ceciderunt secus uiam, et uolucres comederunt ea. Secus uiam semen cadit uerbi Dei, quando  cor auditoris prauis cogitationibus auditam predicationem conculcat, et immundi spiritus ea de memoria tollunt.

Alia autem ceciderunt in petrosa, ubi habebant terram multam: et continuo exorta sunt, etc. Petrosa significant duritiam cordis, ubi non est altitudo terre, id est, studium discipline, sole orto persecutionis, siue occulte tentationis arescit uerbum Dei in corde susceptum cum gaudio, quia caret radice caritatis.

Alia ceciderunt inter spinas, et creuerunt spine, et suffocauerunt ea. Spine significant diuitias, que cor pungunt doloribus, ne a querentibus inueniantur; et cum inuente fuerint, ne reseruentur; et intentionem  possidentis uulneratam ad eternam damnationem trahunt.

Alia uero ceciderunt in terram bonam, usque, aliud tricesimum. Bona terra significat corda perfecta, in quibus uerbum Dei in alio generat fidem Trinitatis, quam significat tricenarius numerus; in alio loco perfectionem bonorum operum, quod sexagenarius; in alio perseuerantiam, que ad eternam ducit remunerationem, quod in centenario numero figuratur. Alii in tricenario coniugatos, in sexagenario uiduatos, in centenario uirgines uoluerunt intelligere.

Qui habet aures audiendi, audiat. Qui habet uoluntatem, auribus cordis intelligat.

Et accedentes discipuli, dixerunt ei: Quare in parabolis loqueris eis? et reliqua. His non est datum, ut  Marcus ait; illis autem, quia fortissimi, omnia in parabolis fiunt. Qui enim intrare student in sanctuarium Dei, intelligent nouissima mysteriorum regni Dei. Et recte in parabolis audiunt, quia clausis sensibus cordis ueritatem cognoscere nolunt.

Qui autem habet, dabitur ei, et abundabit; qui autem non habet, etiam quod habet, aufertur ab eo. Qui amorem habet uerbi, dabitur ei et sensus intelligendi quod amat; quia uero non habet amorem audiendi, simul naturali ingenio, uel litterali exercitio aliquid habere uideatur, etiam hoc non amittat, ut nulla uere sapientie dulcedine gaudeat. Et licet specialiter de apostolis dictum esse uideatur, quibus datum est caritatem fideique potitis nosse mysterium regni Dei; et Iudeis quia in parabolis uidentes non  uidebant, et audientes non intelligebant quod legis litteram essent amissuri; potest tamen et generaliter accipi, quia sepe ingeniosus doctor se priuat sapientia negligendo, quam simplex et studiosus elaborando degustat: et idcirco nonnunquam studiosus tarditatem intelligentie permittit, ut eo maiora retributionis premia inueniat, quo magis elaborat studio inuentionis.

Ideo in parabolis loquor eis, quia uidentes non uident, et audientes non audiunt, neque intelligunt.

Nunc aperit apostolis quod ideo turbis in parabolis loquebatur, quia superba intentione se uidentes et audientes estimabant: et ob hoc se celesti magisterio subdere nolebant, ut simplicibus et humilibus  mysteria celestia cognoscentibus, ipsi remanerent uacui intelligentie spiritalis. Non absurde ad hoc dicimus Iudeos fuisse excecatos, ne dicta in parabolis a Domino intelligerent, ut fide eius irritata, eum crucifigerent, a quo post resurrectionem, eius miraculis que fiebant in nomine territi, tanto amplius de reatu mortis Domini humiliati, eum uehementius diligerent, quanto sibi tantum scelus dimissum esse gauderent: quod tanta erat superbia, ut tali esset humiliatione deiicienda.

Ut adimpleretur in eis prophetia Isaie prophete dicentis: Auditu audietis, et non intelligetis, et uidentes uidebitis, et non uidebitis. Hec de turbis, que habent uisum et auditum corporis extrinsecus, et semetipsos  priuauerunt uisu et auditu corporis et cordis intrinsecus.

Incrassatum est enim cor populi huius. Incrassatum dicit cor Iudeorum malitie crassitudine, et abundantia peccati.

Auribus grauiter audierunt. Quia uerbum Domini ingrate susceperunt, et oculos suos clauserunt, et post salutem non meruerunt: quia non natura, sed uoluntate ceci sunt.

uestri autem beati oculi, quia uident, et aures uestre, quia audiunt. Amen quippe dico uobis, quia multi prophete et iusti cupierunt uidere que uidetis, et non uiderunt, et audire que auditis, et non audierunt. Abraham, Isaias et Micha prophete uiderunt, sed a longe aspicientes, et speculum in enigmate salutantes:  apostoli uero Dominum in presentiarum habentes, non opus habebant per angelos aut per uarias doceri uisionum species. Quos uero Mattheus prophetas et iustos appellat, hos Lucas prophetas et reges nominauit. Quia nimirum ipsi sunt reges magni, qui tentationum suarum motibus non consentiendo succumbere, sed regendo nouerunt preesse.

Aliam parabolam proposuit illis, dicens: Simile est regnum celorum homini qui seminauit bonum semen in agro suo. Bene similis dicitur, qui ei per omnia aptus esse robatur. Bonum itaque semen in agro corporis sui seminat, quia semen bone uoluntatis ad operum perfectionem perducere studet.

Cum autem dormirent homines, uenit inimicus eius, et superseminauit zizania in medio tritici, et abiit. Hec  quidem sententia cautos nos esse admonet, ne dum torpemus inertia, diabolus feditatem uitiorum super semen bone uoluntatis spargat.

Cum autem creuisset herba, et fructum fecisset, tunc apparuerunt et zizania. Accedentes autem serui patrisfamilias, dixerunt ei: Domine, nonne bonum semen seminasti in agro tuo? etc. Hic nobis patientie exemplum prebetur, ut sicut paterfamilias in dolo inimici patiens fuit, sic in aliqua nos lesione non statim ad uindictam, sed magis ad tolerantiam recurramus.

Serui autem dixerunt ei, usque, eradicatis simul cum eis et triticum. Hic denique discretionis et tolerandi malos habemus exemplum, ne si magis ulciscendo  talionem malis reddamus, bonis prebeamus scandalum imitationis.

Sinite utraque crescere, usque, triticum autem congregate in horreum meum. Hinc habere docemur longanimitatem patientie, ut longanimitate iustitiam meditemur, et in iudicio patientiam non negligamus.

Aliam parabolam proposuit illis, dicens: Simile est regnum celorum grano sinapis, quod accipiens homo seminauit in agro suo. Quod minimum quidem est omnibus seminibus: cum autem creuerit, maius est omnibus oleribus: et fit arbor, ita ut uolucres celi ueniant, et habitent in ramis eius. Granum sinapis predicatio est Euangelii, et notitia Scripturarum, que ducit ad uitam. Qui seminat, sensus noster et animus est,  qui suscipiens granum predicationis, et humore fidei fouens facit in agro pullulare pectoris sui. Que minima est omnibus disciplinis, quia ad primam doctrinam fidem non habet, quando Deum qui est auctor uite mortuum, et scandalum predicat crucis. Hec philosophorum dogmatibus multo minor esse uidetur comparata, sed quia eorum documenta in modum olerum emollita, cito crescunt et corruunt; hec minima cum in anima credentis, uel in toto mundo fuerit predicata, non in olera, sed in arborem crescit, ita ut in ramis eius, id est, dogmatum diuersitatibus anime requiescant. Potest in grano sinapis dominice incarnationis humilitas designari, quod acceptum homo Ioseph sepeliuit in horto, creuit uero in arborem, quia surgens ascendit in celum.  Ramos expandit, id est predicatores, in quibus quique fideles ab huius uite fatigatione requiescerent, spargit.

Aliam parabolam locutus est eis: Simile est regnum celorum fermento, quod acceptum mulier abscondit in farine satis tribus, donec fermentatum est totum. Hec mulier est supradicta apostolica predicatio, siue Ecclesia ex diuersis gentibus congregata; hec tulit fermentum, id est notitiam Scripturarum, et abscondit in farina satis tribus: ut spiritus, et anima, et corpus, non discrepent inter se, sed consentientes in unum, quodcunque a patre postulauerint, impetrent. Siue mulier Ecclesia in propagines filiorum Ne, per fermentum fidei non ad triplicem, sed ad diuinitatis unitatem perducit, et secundum Platonem  tres passiones humane anime per fermentum adunamus, quando ex rationabili quod in cerebro putauit, prudentiam possidemus; in irascibili contra uitia, quod in felle putabat, rigorem tenemus, in concupiscibili, quod in iecore estimabat, desiderium uirtutum sumimus. Satum genus est mensure apud Palestinos, habens unum et dimidium modium.

Hec omnia in parabolis locutus est iehsu ad turbas et sine parabola locutus est nichil. Nam infidelibus turbis hucusque in parabolis loquitur. Discipuli, id est credentes, domi interrogant, ut secreta mysteria sciant.

Aperiam in parabolis os meum, etc. Hoc testimonium de septuagesimo psalmo sumptum est, et ex persona Domini dicitur. Quia non est inuentus neque  in celo neque in terra, neque subtus terram, qui dignus sit aperire librum, et soluere signacula eius.

Tunc dimissis turbis uenit in domum, et accesserunt ad eum discipuli eius dicentes: Edissere nobis parabolam zizaniorum agri. Dimissis Iudeorum turbis, ingreditur ecclesiam gentium, et ibi discipulis fidelibus deuote discentibus, diuina exponit sacramenta. Que ergo a Domino sunt exposita, his debemus fidem accommodare; que autem tacita sunt, et nobis relicta, breuiter perstringamus. Homines dormientes, magistri sunt Ecclesie; serui, angeli sunt, qui quotidie uident faciem Patris. Sed magistris uigilandum est, ne inimicus, id est, diabolus, superseminet zizania, hoc est hereticorum dogmata. In eo quod dicit,  Sinite utraque crescere, penitentie locus datur, ne cito amputemus fratrem. Huic sententie contrarium uidetur illud Apostoli: Cum huiusmodi, nec cibum sumite. Sed inter triticum et zizaniam, quandiu herba est, aut nulla aut difficilis est distantiat et hic monemur a Domino, ne ubi quid ambiguum est, cito sententiam proferamus, sed Deo iudici terminum reseruemus.

Simile est regnum celorum thesauro abscondito in agro, usque, et emit agrum illum. Thesaurus absconditus est celeste desiderium: ager, disciplina celestis studii est, in quo abscondetur thesaurus a fauore humano, ut ab immundis spiritibus seruetur. Quem profecto agrum uenditis omnibus comparat, qui cuncta sua terrena desideria per custodiam celestis  desiderii calcat. Siue thesaurus in agro duo sunt testamenta, in quibus multa sentiens latere, per contemptum temporalium rerum otium sibi comparat, ut sit diues in agnitione Dei; quod thesaurum tunc non inuidia celat, sed abscondit ne perdat.

Iterum simile est regnum celorum homini negotiatori, querenti bonas margaritas, etc. Inuenta una margarita pretiosa, omnia que habuit uendidit; quia in comparatione celestis uite omnia habita uilescunt. Si uero sanctos homines scrutare uis, unum Iesum Christum, qui absque culpa est, omnibus meliorem inuenies. Si intellectum queris, illum solum ceteris preeminere probaueris: In principio erat uerbum , et mandatis omnibus sic caritas est  excellentior, in qua omnia restaurantur, et in ceteris libris Euangelium fortius esse probatur.

Iterum simile est regnum celorum sagene misse in mare, usque, malos autem foras miserunt. Sagena significat Ecclesiam, que omnes communiter ad ueniam peccatorum inuitat: que ad littus, id est, ad finem seculi trahitur per doctrinam predicatorum,  et in fine seculi in celestes mansiones recipiuntur, impii uero in exteriores tenebras mittuntur.

Ait illis iehsu: Ideo omnis scriba doctus, usque, Noua et uetera. Admonet apostolos, ut quidquid in Euangelio predicarent, legis et prophetarum uocibus comprobarent; ac si aperte diceret: Ille in sancta Ecclesia doctus predicator est, qui et noua scit proferre de suauitate regni, et uetusta dicere de terrore supplicii.

Et factum est, cum consummasset iehsu parabolas istas, usque, sapientia hec et uirtutes. Differt inter Synagogam, que congregatio, et Ecclesiam, que uocatio interpretatur, quod pecora et inanimata queque congregari possunt, conuocari autem nisi ratione utentia non possunt; ideoque rectius noue  gratie populum quasi rationabile ad unitatem fidei conuocatam Ecclesiam nominare placuit ecclesiasticis uiris, quam Synagogam, quasi irrationabilium congregationem.

Nonne hic est fabri filius, usque, et scandalizabantur in eo. Error Iudeorum salus est gentium. Nequaquam sine certi mysterii causa, Christus in carne apparens, fabri filius appellari uoluit. ueraciter faber est pater eius, qui omnia que in celo et in terra sunt fabricauit ex nichilo; et quia adhuc quotidie uasa ire in uasa misericordie fabricat.

iehsu dixit eis: Non est propheta sine honore, nisi in patria sua. Non solum ipse prophetarum caput, sed Elias, Ieremias et ceteri quique minores in propriis quam in exteris ciuitatibus habebantur;  quia propemodum naturale est ciues ciuibus inuidere, sicut Iudei non presentiam operum, sed fragilitatem considerabant nature.

Et non fecit ibi uirtutes multas propter incredulitatem illorum. Nolebat enim illis miracula diuinitatis sue aperire, ne quo magis cernerent clarescere diuinitatis potentiam, eo magis despecta ueritate damnabiles fierent.



LIBER TERTIUS.



CAPUT XIu.


In illo tempore audiuit Herodes tetrarcha famam de Iesu. Et ait pueris suis: Hic est Ioannes Baptista: ipse surrexit a mortuis, et ideo uirtutes operantur in eo. Herodes bene sentiens de resurrectione mortuorum, omni modo pueris suis predicabat quod sancti in maiori uirtute resurgent, quia Ioannem nulla signa facientem, resurgere de morte putauit, Iudei uero Christum non resurgere, sed sublatum a discipulis crediderunt; quia Ioannem ideo uirtutes facere dixit, qui a morte resurrexisset, et promptiorem animum gentium ad fidem alienigena ostendit, quam Iudeorum.

Herodes enim tenuit Ioannem, et alligauit eum, et posuit in carcerem propter Herodiadem uxorem fratris sui. Dicebat enim illi Ioannes: Non licet tibi habere  eam, etc. uetus historia narrat Philippum maioris Herodis filium, sub quo Christus fugit in Aegyptum, Arethe regis filiam accepisse uxorem; sed exortis simultatibus inter socerum et generum, nec non et inter fratres tulisse Aretham de Philippo filiam suam, dedisseque eam Herodi quasi inimico Philippi, ad augmentum iniurie. Sed Herodes a Ioanne increpatus, eo quod uiuentis fratris uxorem acceperat, magis amans uxorem quam precepta Dei, uolebat Ioannem occidere: sed timens populum ab eo baptizatum, argumentum inuenit iuramenti, ut cogitatum scelus perficeret, sicut in sequentibus manifestatur.

Die autem natalis Herodis, saltauit filia Herodiadis, usque, et propter eos qui pariter recumbebant, iussit dari. Duo namque mortalium leguntur celebrasse  natale suum, sed uterque illud fedauit sanguine: et monent nos, magis timorem mortis timendo diem, quam natiuitatis celebrare luxuriando. Non potest excusari Herodes propter homicidium, quia ad hoc iurauerat, ut future occasioni machinas prepararet. Timebat Herodiadis enim ut illicite nuptie soluerentur, propter quod premonebat filiam caput eius postulasse, ut linguam haberet in potestate quam sciebat uelle prohibere incestum. Nequaquam enim Herodes pro huiusmodi petitione contristatus est; sed mos est historicorum ita res narrasse sicut tunc a presentibus facta fuisse uidebantur: simulabat enim tristitiam in facie, cum letitiam haberet in mente.

Misit quoque, et decollauit Ioannem in carcere,  usque, et tulit matri sue. Decollatio Ioannis significat Iudeos Christum, qui caput est prophetarum, perdidisse: minutus est Ioannes capite, exaltatus est Christus in cruce, quia Christum oportebat crescere, Ioannem autem minui.

Et accedentes discipuli, usque, uenerunt et nuntiauerunt Iesu. Isti uero qui sepelierunt, et nuntiauerunt, illos significare uidentur qui lege sibi carnaliter exstincta, ad gratiam transierunt Saluatoris, quia sepultura Ioannis abolitionem significat legis.

Quod cum audisset iehsu, secessit, usque, in locum desertum seorsum. Non timore mortis, sed parcendo inimicis, ne homicidium homicidio iungerent. Aliter, truncato capite Ioannis, id est, perdito Iudeorum oraculo prophetie, Christus secessit in desertum  Ecclesie, que ante uirum non habuit.

Et cum audissent turbe, secute sunt eum pedestres de ciuitatibus. Proprio eum labore secute sunt turbe gentium, de pristinis erroribus ad fidem Christi conuerse.

Et exiens uidit turbam multam, et misertus est eis, et curauit languidos eorum. Ut plena fides statim premium consequeretur: egressus ergo iehsu, significat, quod turbe uoluntatem habuerunt eundi, non uires preueniendi; et ideo egreditur, ut misereatur.

uespere autem facto, accesserunt ad eum discipuli dicentes: Desertus est locus, et hora iam preteriit: dimitte turbas, etc. In illo uespere, quando uerus sol  appropinquante fine seculi, occubuit, significat quod Iudei murmurabant contra gentes, quod magis apti essent querere sibi escas in conuenticulis hereticorum, quam diuinorum uti pastione librorum.

iehsu autem dixit eis: Non habent necesse ire; date illis uos manducare. Ad fractionem eos panis prouocat, ut illis se non habere testantibus, exhibitio signi manifestior fieret: et simul insinuans nostra corda per eos pascenda quorum sunt exemplis ad amanda celestia suscitata. Si quem mouet quod Ioannes dicit, Dominum tentare Philippum, unde esce possint turbe dari, et ceteri euangeliste narrauerunt discipulos dixisse Domino: Dimitte turbas, et reliqua; quibus ille, secundum Mattheum, respondit: Non habent necesse ire. Intelligitur post hec  uerba Dominum inspexisse, et Philippo dixisse quod Ioannes commemorat: deinde quod Ioannes a Philippo, hoc Marcus a discipulis responsum esse commemorat, uolens intelligi hoc ex ore ceterorum respondisse Philippum.

Responderunt ei: Non habemus hic, nisi quinque panes, et duos pisces. Per quinque panes, quinque sunt libri legis Moysi designati; per duos pisces, prophetie et psalmodie: hanc triplicem distinctionem Instrumentum uetus edocet, dicente Scriptura: Quia oportet impleri omnia que scripta sunt in lege Moysi et Psalmis de me .

Qui ait eis: Afferte illos mihi huc. Audi, Marcion, audi, Manichee; iubet ut illa sanctificet, atque multiplicet: in quem sperant oculi omnium, qui omne  animal implet benedictione, escam omnibus tribuens.

Et cum iussisset turbam discumbere supra fenum. Discumbere est flores et uoluptates istius seculi, et illecebras carnis, mentis despectu calcare; siue, secundum alium euangelistam, super terram quingenos et centenos, quia per penitentiam quinquagenarii, ad perfectionem centenarii ascenditur. Diuersi discubitus diuersi sunt Ecclesiarum conuentus.

Acceptis quinque panibus, et duobus piscibus. In manus accepit, quia opere omnia ipse compleuit.

Aspiciens in celum. Quia inde nobis auxilium sperare docuit.

Benedixit ac fregit. Quia quidquid haberent sanctitatis lex et prophete, ostendit.

Et dedit discipulis panes, usque, et saturati sunt.  Qui uidelicet sacramenta ueteris Testamenti sua distributione Dominus primum predicatoribus Euangelii patefecit; deinde illi omnium gentium turbis spiritalis alimonie refectionis prebuerunt.

Et tulerunt reliquias duodecim in cophinos plenos fragmentorum. Duodecim cophini, duodecim apostoli sunt, qui inde sacramenta collegerunt, quia que a rudibus intelligi nequeunt, a perfectis inquirenda sunt.

Manducantium autem fuit numerus quinque millia uirorum, exceptis mulieribus et paruulis. Necdum ista multitudo ad septenarium peruenit numerum: quatuor millia comedunt, quinque pisces significant eos qui in seculari adhuc habitu positi, exterioribus  bene nouerunt uti. Quatuor millia septem panibus, sublimes sunt spiritali intus gratia eruditi, mulieres et paruuli, sexus et fragilis etas minor, qui munere adhuc indigni sunt.

Et statim iussit iehsu discipulos ascendere in nauiculam, et precedere eum trans fretum, donec dimitteret turbas. Quare discipulos abegerit, solus in monte oraturus Ioannes manifestat, cum dicit eum fugere, ne eum regem facerent. Ubi docemur ut in bonis que facimus, humani fauoris retributionem uitemus. Marcus dicit quod Dominus cegerit discipulos suos transfretum ad Bethsaidam precedere, que est in Galilea ciuitas Andree et Petri. Quid est quod Lucas dicit, quia Ioannes secessit in locum desertum, qui est Bethsaida, et reliqua, potest intelligi, ni fallor,  cum non dicit, Que est Bethsaida, sed, Qui est; quod ipsam intelligi non uoluerit ciuitatem, sed desertum locum ad confinia eius pertinentem.

Et dimissa turba, ascendit in montem solus orare. Docet nos a terrenis progredi, et ad uerticem cure sublimioris ascendere.

uespere autem facto, solus erat ibi. Nauicula autem in medio mari iactabatur fluctibus, erat enim contrarius uentus. Labor hic aduersitates istius seculi et flatus spirituum immundorum, qui ad celestis patrie littus peruenire conantur, significat.

Quarta autem uigilia noctis, uenit ad eos, ambulans supra mare. Ultima uigilia ostendit quod his diuina pietas prebet auxilium qui in pressuris fragilitatem  humanam, et pusillanimitatem suarum uirium considerant.

Et uidentes eum, usque, quod phantasma est. O Marcion et Manichee, si Dominus non est natus ex uirgine, sed in. phantasmate uisus, quomodo nunc apostoli timent, ne phantasmata uideant?

Et pre timore clamauerunt. Confusus clamor, et incerta uox magni timoris iudicium est; sed iuxta Psalmistam: Prope est Dominus omnibus inuocantibus eum in ueritate.

Habete fiduciam, ego sum, nolite timere. Quod primum uersabatur in causa, hoc curat, dicens: Habete fiduciam: et quod sequitur, Ego sum: nec subiungit quid sit, fecit ut ex nota uoce eum intelligerent;  siue ut eum ipsum esse repeterent, quem locutum ad Moysem nouerant: Hec dices filiis Isrel, Qui est, misit me ad uos.

Respondens autem Petrus dixit: Domine, si tu es, iube me ad te uenire super aquam. At ipse ait: ueni. In omnibus namque locis ardentissime fidei Petrus inuenitur, et eodem ardore fidei, hic quasi manifeste dicit: Tu precipe, et subito solidantur aque: ac sic fiet corpus leue quod per seipsum est graue. Et descendens Petrus de nauicula, ut ueniret ad Iesum. Qui dicunt non ueram carnem Christi ambulare super aquas, dicant quomodo Petrus ambulauerit, quem uerum hominem non negabunt.

uidens uero uentum ualidum, timuit: et cum cepisset mergi, clamauit dicens: Domine, saluum me fac. Relinquitur  paululum, ut fides augeatur, et intelligat se non facilitate postulationis, sed potentia Domini conseruatum.

Et continuo extendens manum, apprehendit eum, et ait illi: Modice fidei, quare dubitasti? Quem alibi negantem respexit, hic ei manum porrexit, ne in profundum mergeretur. Si Petrus, quem superius ardentissimam fidem habere diximus, taliter reprehenditur, quid nobis dicendum est, qui huius modice fidei nec minimam habemus portiunculam. Mystice uero Petrus Ecclesiam significat ad celestem patriam tendentem, et huius seculi fluctus recto fidei uestigio, et bonorum operum studio calcantem. Quod autem a tenore fidei paululum reflectitur, et in tempestate  territus, fluctibus mergi cepit, infirmiores in Ecclesia, quos turbo tentationum terret, exprimit, quos ne funditus mergantur diuine protectionis dextera extrahit.

Et cum ascendisset in nauiculam, cessauit uentus. In quodcunque enim cor Deus per gratiam sui amoris uenerit, mox uniuersa mundi uitiorumque et spirituum malignorum prelia compressa quiescunt.

Et cum transfretassent, uenerunt in terram Genesar. Terra dicitur Genesar, eo quod sit iuxta stagnum Genesareth: quemadmodum Tiberiades dicitur a proxima ciuitate, que Cenereth uocabatur, sed ab Herode tetrarcha restaurata, in honorem Tiberii Cesaris Tiberias appellata est. Interpretatur ergo Genesar ortus principium; tunc enim nobis plena retribuetur  tranquillitas, quando nobis per Christum paradisi restituitur hereditas.

Et cum cognouissent eum uiri loci illius, miserunt in uniuersam regionem illam, et obtulerunt ei omnes male habentes. Et rogabant eum ut uel fimbriam uestimenti eius tangerent; et quicunque tetigerunt, salui facti sunt.

In facto hoc firma gentium fides designatur. Qui presentium salute non contenti, per circuitum uariis erroribus deceptos inuitant, ut ad uerum medicum currant. Fimbriam minimum mandatum intellige, quod transgredi non licet; uel assumptionem carnis, per quam uenimus ad uerbum Dei.



CAPUT Xu.

Nam Deus dixit: Honora patrem tuum, et matrem;  et qui maledixerit patri uel matri, etc. Honor in uite necessariis ministrandis et maledictio in detrahendis insinuatur. Hanc legem scribe et Pharisei subuertentes, docuerunt pessimos filios dicere parentibus: Munus quod ex me est tibi proderit, ut illi timentes accipere quod Deo uiderunt mancipatum, magis eligerent inopem ducere uitam, quam de consecratis comedere.

Hypocrita, bene de uobis prophetauit Isaias, dicens: Non quod bonus esset sermo de malitia eorum prophetatus, sed quia bene conueniebat moribus eorum. Labiis enim eum honorabant, ubi dicebant: Magister, scimus quia uerax es, et uiam Dei in ueritate doces, et non est tibi cura de aliquo, non enim respicis personam hominum . Sed cor eorum  longe fuit ab eo, ubi uoluissent eum capere in sermone, testante Luca, qui ait, quando dicebant: Licet censum dare Cesari, an non .

Non quod intrat in os, communicat hominem, sed quod procedit ex ore. Cibi qui in lege prohibiti sunt, et quibus gentes utuntur, Iudei communes nominant, et comedentem coinquinare putant; sed Saluator omnia munda esse ostendit, que cum munda percipiuntur conscientia. Si hec ita se habent, quomodo potest stare quod Paulus ait: Non potestis calicem Domini bibere, et calicem demoniorum . Sciendum igitur quod ipsi sibi et Dei creatura per se quidem mundi sunt, sed idolorum ac demoniorum inuocatio facit ea immunda.

 Scis quia Pharisei audito uerbo scandalizati sunt. Scis quia in isto sermone omnis superstitio obseruationum Iudaicarum destruitur, qui in sumendis abominandisque cibis religionem suam sitam arbitrantur.

Omnis plantatio, quam non plantauit meus Pater celestis, eradicabitur. Si ita est, quid est quod Paulus ait: Ego plantaui, Apollo rigauit, sed Deus dedit incrementum ; sed soluitur questio in eo quod dicit: Deus autem incrementum dedit. Plantat Deus, et nemo potest eradicare illam plantationem, nisi illa tribuerit ad sensum. Unde in Isaia dicitur: Ego uos plantaui uineam, quomodo conuersi estis in amaritudinem uitis aliene.

Sinite illos, usque Ambo in foueam cadunt. Phariseos  precipit dimittendos arbitrio suo, sicut Apostolus dicit: Hereticum hominem post unam et secundam contentionem deuita. Merito ceci cecorum duces dicuntur, qui non solum sibi ne in laqueum incidant prospiciunt, sed sibi etiam obsequentes ad precipitium mortis secum trahunt.

Adhuc et uos sine intellectu estis. Corripiuntur apostoli a Domino, quod in re manifesta mysticam querant intelligentiam.

Que autem procedunt de ore, de corde exeunt, et ea coinquinant hominem. Ergo anime principale non iuxta Platonem in cerebro, sed iuxta Christum in corde est; unde diabolus adiutor cogitationum malarum et incentor non auctor esse potest. Non enim scit occulta rimari cordis, sed ex corporis habitu  quid uersemus intrinsecus estimare; et cum quemlibet alicui uitio intentum uidet, illicit, et seducere festinat.

Et egressus inde iehsu, secessit in partes Tyri et Sidonis. Hic denique calumniatoribus derelictis, in partes exterarum gentium secedit.

Et ecce mulier Chananee, a finibus illis egressa clamauit, dicens: Miserere mei, Domine fili Dauid. Hec mulier Ecclesiam significat, de prisco uane conuersationis habitaculo ad Dominum uenientem.

Filia mea a demonio uexatur. Ecclesia scilicet iam credens pro populis suis, ut et ipsi ab errore saluentur, diuine supplicat pietati. Item hec filia anima quelibet est, in Ecclesia malignorum spirituum deceptionibus mancipata, pro qua mater Ecclesia  sollicita Dominum interpellat, ut dum ipsa suis studiis non ualet, ille eam interius ad agnitionem uere lucis inspirando excitet.

Tropologice uero filia a demonio uexata cuiuslibet est conscientia, sordibus uitiorum polluta, cuius emendationem a pio Conditore debet continuis flagitare lamentis.

Qui non respondit ei uerbum. Noluit respondere, ne contrarius sententie sue uideretur, qua dixit: In uiam gentium ne abieritis , et propter hoc calumniatoribus occasionem daret. Mystice autem Dominus, si Ecclesie prime lacryme postulata non impetrant, obstinato est clamore frequentandus, et sanctorum eius sunt appetenda suffragia, ut ipsi  Domino supplicent pro audienda Ecclesia. Sicque fit ut si mentem ab intentione non mutauerit, nequaquam fructu petitionis fraudetur.

Dimitte eam, quia clamat post nos. Hoc faciebant discipuli, ignorantes mysteria Domini, siue pro Syrophenissa misericordia commoti, uel importunitate eius carere cupientes, ne quasi medicum inclementem crebrius inclamaret. Quod Marcus istam mulierem dicit ad Dominum in domo uenisse, et Mattheus quasi post ambulantem clamare, ita intelligendum est, quod primum uenerit ad Iesum mulier, ubi erat in domo, sed ibi responso non impetrato, egredientem secuta sit, donec meruit audire quod sequitur:

Non sum missus nisi ad oues que perierunt domus  Isrel. Non quod ad gentes missus non sit, sed quod primum ad Isrel missus sit, ut, illis non recipientibus Euangelium, iusta fieret ad gentes transmigratio eius.

Non est bonum sumere panem filiorum, usque Dominorum suorum. Mira sub persona mulieris Ecclesie fides predicatur, patientia et humilitas. Fides, qua credidit saluari posse filiam suam. Patientia, qua toties contempta, in precibus perseuerat. Humilitas, qua se non canibus, sed catulis comparat. Mensa quoque est Scriptura sancta, de qua catuli non crustas de pane puerorum edunt, sed micas. Quia conuersi ad fidem, qui erant in gentibus despecti, non littere superficiem in Scripturis, sed spiritalem sensum, quo proficere possint, inquirunt. Et hoc sub mensa,  quia sui cordis et corporis officia ad implenda diuina precepta supponunt.

O mulier, magna est fides tua, etc. In hac muliere fides laudatur gentium, que mox ad predicationem apostolorum perfectam sibi suisque obtinebat salutem.

Et sanata est filia eius ex illa hora. Propter humilem fidelemque sermonem matris, demonium deseruit filiam; ubi datur intelligi quod per confessionem in baptismo, a diabolo liberentur paruuli, qui necdum per se aliquid possunt boni aut mali.

Et cum transisset inde iehsu, uenit secus mare Galilee, et ascendens in montem, sedebat ibi. Id est, peracta dispensatione salutis gentium, per predicatores  in Iudeam reuertitur. Ascendit in montem, prouocans nos ad celestia; sedebatque ibi, monstrans in celestibus requiem esse querendam.

Et accesserunt ad eum turbe multe, habentes secum mutos, etc. Sedente ergo Domino in monte, hoc est, gloriose in arce celorum regnante, turbe fidelium deuota mente accedunt, et secum ducunt mutos uerbo confessionis, cecos errore infidelitatis, surdos prelatorum preceptis inobedientes, claudos in operibus prauis, debiles peccatorum sarcina: quos omnes euangelicis documentis, ad pedes Iesu proiiciunt, quia eos curandos humanitati eius subiiciunt.

iehsu autem conuocatis discipulis suis, ait: Misereor turbe, usque Ne deficiant in uia. Hic affectus et  compassio humane fragilitatis exprimitur, et exemplum magistris prebetur, consilia cum discipulis communicanda. Turbam uero triduo illum sustinentem, id est, in fide sancte Trinitatis, siue ante legem, sub lege, sub gratia secum perseuerantem: Dominus non uult ieiunam dimittere pastione sacre monitionis, ne lassescens in huius uite itinere, ad optatam mansionem non perueniat.

At illi dixerunt: Septem panes, et paucos pisciculos. In septem panibus Noui Testamenti Scriptura designatur, in qua per gratiam sancti Spiritus mentium epulas inuenimus; in pisciculis uero sanctos accipimus, per quos fit eadem condita Scriptura.

Et precepit turbe discumbere super terram. In refectione quinque panum super fenum turba discubuit,  hic uero super terra, quia in lege iubemur desideria carnis calcare, in Nouo uero Testamento ipsas facultates temporales relinquere.

Et accipiens iehsu septem panes et pisces, etc. Per fractionem panum apertionem significat sacramentorum, quibus per Apostolorum distributionem mundus erat nutriendus. Quod autem gratias egit, gaudium suum ostendit de salute generis humani, et nos ad agendas Deo gratias in omnibus informauit.

Et comederunt omnes, et saturati sunt. Saturantur, qui interne dulcedinis pastum inuenire memorie commendant.

Et quod superfuit de fragmentis tulerunt septem sportas plenas. Sporta, que contexitur ex iunco et  palma, significat sanctos et perfectos quosque in Ecclesia, qui uiriditate fidei et altitudine spei celestium premiorum capaces sunt, ad accipienda altiora queque precepta et consilia, quia generalem populi Dei conuersationem mentis atque operis sublimitate transcendunt.

Erant autem qui manducauerunt quatuor millia hominum, extra mulieres et paruulos. Bene quatuor millia fuisse leguntur, ut ipso numero eos doceret euangelicis pastos esse cibariis, siue quatuor uirtutibus refectos. Prudentia scilicet, in qua cognitio fit rerum appetendarum et fugiendarum. Temperantia, in qua est refrenatio terrene cupiditatis. Fortitudine, in qua est animi firmitas aduersus temporales molestias. Iustitia, que per ceteras omnes diffunditur  dilectione Dei et proximi. In mulieribus et paruulis infirmos et ad seducendum faciles intelligimus.

Et dimissa turba, ascendit in nauiculam, et uenit in fines Magedan. Hunc locum licet Marcus Dalmanutha nominauerit, tamen non est dubitandum sub duobus uocabulis unum esse. Interpretatur enim Mageda, poma eius, siue nuntia, significans hortum. De quo dicitur: Hortus conclusus soror mea sponsa . Ubi poma uirtutum gignuntur, et a custodibus murorum tota die et nocte cum laude nomen Domini annuntiatur.



CAPUT XuI.

Et accesserunt ad eum Pharisei, usque Ut signum  de celo ostenderet eis. Post predictas refectiones, manna de celo undique misso, in exemplum Moysi uoluerunt multo tempore refici.

At ille respondens ait: Facto uespere, etc. Ex elementis enim possunt pluuii serenique dies prenosci; sed legis doctores Saluatoris aduentum non potuerunt intelligere ex uaticinio prophetarum. Spiritaliter autem facto uespere, dicitis: Serenum erit, rubicundum est enim celum. Significat quod per sanguinem passionis Christi in primo aduentu indulgentia peccatorum datur.

Et mane: Hodie tempestas, rutilat enim triste celum. Significat quod in secundo aduentu, igne precedente, uenturus est.

Et relictis abiit. Recte abiit, relictis adulteris,  quia, iuxta Apostolum: Nulla societas luci ad tenebras .

Et cum uenissent discipuli eius trans fretum, obliti sunt panes accipere. Hec obliuio indicium est quod Apostoli minimam carnis curam habebant, Dominum panem uite habentes, quo reficiebantur in corde.

Qui dicit illis: Intuemini, et cauete a fermento Phariseorum et Sadduceorum. Marcus hoc loco subiungit: Et fermento Herodis . Fermentum Phariseorum est, legem uerbis predicare, factis impugnare; fermentum uero Herodis est, adulterium, homicidium, et quod origo scelerum est, odium ac persecutio in Christum et sanctos eius.

 Tunc uenit iehsu in partes Cesaree Philippi. Hec ciuitas a Philippo tetrarcha restaurata, in honorem Tiberii Cesaris, sic appellata est; nunc uero Paneas dicitur, et est sita in prouincia Phenicis, ad radices Libani, ubi duo fontes Ior et Dan oriuntur.

Tunc interrogabat discipulos suos, dicens: Quem dicunt homines esse Filium hominis. Pulchre interrogat, non quem me, sed Filium hominis, homines esse dicunt, quia qui de Filio hominis loquuntur homines sunt. Qui uero de diuinitate eius intelligunt, dii appellantur.

uos autem quem me esse dicitis? Non nesciens de se sententiam discipulorum et extraneorum interrogat; sed ut confessionem fidei illorum, digna mercede  remuneret.

Respondens Petrus, dixit: Tu es Christus Filius Dei uiui. uiuum Deum appellat, exprimens nomen et naturam, ad distinctionem falsorum deorum, de quibus canimus: Os habent, et non loquentur, oculos habent, etc. .

Beatus es Simon Bariona. Bariona Syriace, Latine dicitur filius columbe. Hic simplicitas Petri ostenditur, qui filius gratie spiritalis appellatur.

Quia caro et sanguis non reuelauit tibi. Hoc est, sapientia carnali homines inflati.

Et ego dico tibi quia tu es Petrus, et super hanc petram edificabo Ecclesiam meam. Metaphorice ei dicitur: Super hanc petram, id est, Saluatorem,  quem confessus es, edificatur Ecclesia, qui fideli confessori sui nominis participium donauit.

Et porte inferi non preualebunt aduersus eam. Portas inferi hereticam prauitatem nominat, siue uitia et peccata, unde mors ad animam uenit.

Et tibi dabo claues regni celorum. Id est, discernendi scientiam potentiamque, qua dignos debeas in regnum recipere, et indignos secludere.

Et quodcunque ligaueris, etc. Hec potestas sine dubio cunctis datur Apostolis, quibus ab eo post resurrectionem dicitur generaliter: Accipite Spiritum sanctum, etc. . Nec non episcopis et presbyteris, et omni Ecclesie idem officium committitur, quamuis quidam eorum, non recte intelligentes, arbitrentur se posse damnare innoxios, et  absoluere reos, quod nequaquam possunt, sed tentantes semetipsos concessa potestate priuare.

Et precepit iehsu discipulis suis ut nemini dicerent quia ipse esset Christus. Causas autem tunc prohibite predicationis exponit, cum subiungit:

Exinde cepit iehsu ostendere discipulis, usque Et tertia die resurgere. Est autem sensus: Tunc me predicate, cum ista fuero passus, quia nunc non prodest Christum predicare, et maiestatem eius diuulgare, quem post paululum uisuri sunt flagellatum et crucifixum.

Et assumens eum Petrus, cepit increpare illum, dicens: Absit a te, Domine, non erit tibi hoc. Siue, ut melius habetur in Greco: Propitius esto tibi, Domine, non erit istud. Seorsum namque assumpsit  eum, ne presentibus condiscipulis uideretur arguere magistrum, et cepit increpare amantis affectu, et quasi dicere: Hoc non recipiunt aures mee, nec fieri potest ut sit Filius Dei occidendus.

Qui conuersus dixit Petro: uade post me, Satanas. Satanas quippe interpretatur aduersarius, quia contraria, inquit, loqueris uoluntati mee, Satanas appellaris; sed sequere conuertendo uoluntatem tuam, iuxta uoluntatem meam.

Scandalum es mihi. Quia non sapis ea que Dei sunt, sed que hominum. Mee uoluntatis est ut pro salute hominum moriar; tu autem, uoluntatem tuam desiderans, non uis granum tritici cadere in terram, ut multos afferat fructus.

Tunc dixit iehsu discipulis suis: Si quis uult post  me uenire. Reuelato sue passionis mysterio, hortatur eos, et simul omnes ad sequendum sue passionis exemplum, promittens in futuro salutem animarum.

Abneget semetipsum. Tunc enim nos abnegamus, dum uitamus quod per uetustatem fuimus, et annitimur quo per nouitatem uocamur.

Et tollat crucem suam, et sequatur me. Alter euangelista dicit quotidie crucem esse portandam, quia duobus uidelicet modis crux tollitur, cum aut per abstinentiam corpus afficitur, aut per compassionem proximi affligitur animus, ut Apostolus: Castigo corpus meum, etc. ; et iterum: Quis infirmatur, et ego non infirmor ?

 Qui enim uoluerit animam suam saluam facere, usque inueniet eam. Ecclesia uidelicet aliud habet tempus persecutionis, aliud pacis. In tempore persecutionis ponenda est anima, in tempore pacis frangenda sunt desideria terrena. Et ideo felices qui oderunt custodiendo, ne perdant amando.

Quid enim proderit homini, si uniuersum, etc. Quia nichil prodest tempore pacis lucrifacere caduca, ut perdantur eterna. Subiungit:

Aut quam dabit homo commutationem pro anima sua. Pro Isrele dabitur Aegyptus et Aethiopia, pro humana uero anima hoc solum, quod Psalmista canit: Calicem salutaris accipiam, etc.

Filius enim hominis uenturus est, usque cum angelis suis. Post terrorem leta subiungit, quasi diceret:  Times mortem, sed audi gloriam triumphantis, et angelorum ministeria, quia qui minor est Patre in homine, equalis est in maiestate.

Amen dico uobis, sunt quidam de his stantibus, etc. Regnum Dei hoc loco Ecclesia uocatur, et nonnullos ex discipulis promittebat eo usque uicturos in corpore, donec conspicerent Ecclesiam Dei contra huius mundi gloriam erectam. ueniente Filio hominis in regno suo, hoc est potestatem extendente. Quod si regnum Dei hoc loco celestem beatitudinem uelimus accipere, et hoc quidam de astantibus uiderunt in monte.



CAPUT XuII.

Et post dies sex, assumpsit iehsu Petrum, etc. Queritur cur Mattheus et Marcus post dies sex Iesum  assumpsisse secum discipulos testentur. Lucas dicit: Post dies fere octo . Sed facilis est responsio: quia hic medii dies ponuntur; ibi primus, quo hec promisit, et extremus, quo promissa compleuit. Et in ratione mystica, illic post sex mundi etates sanctis ab omni labore quiescendum; hic uero tempore octauo designat esse resurgendum. Tres solummodo ducit secum, uel quia multi uocati, pauci uero electi; uel quia hi qui nunc sancte Trinitatis sunt fide imbuti, tunc eius eterna uisione merentur letari. Bene addidit seorsum, quia tunc iusti a prauis separantur, quorum nunc uitiis premuntur, licet fidei intentione disiuncti sint.

Et transfiguratus est ante eos. Non substantiam uere carnis amittendo, sed gloriam future resurrectionis  sue uel nostre ostendendo; quia qualis tunc apostolis apparuit, talis post iudicium omnibus electis apparebit. In ipso autem iudicandi tempore bonis et malis in forma serui uidebitur, ut ipsum iudicem esse intelligere ualeant peruersi, quem antea respuebant.

Et resplenduit facies eius sicut sol, uestimenta autem eius, etc. Nam quia nichil sole clarius nouimus uidere, ideo non solum Domini, sed et sanctorum gloria in resurrectione solis aspectui comparatur. uestimenta autem Domini sancti eius accipiuntur, que ante ascensum montis despecta uidebantur, quia, iuxta Apostolum: Nondum apparuit quid erimus . Et Marcus dicit candida esse ut nix, qualia fullo non potest facere super terram, id est, Saluator non uult  in terra dare fidelibus suis claritatem, que eis manet conseruata in celis, seu doctor animarum, uel eximius sui corporis mundator tantam munditiam afferre nequaquam potest, quantam Dominus, qui Ecclesiam suam purgat ab omni inquinamento carnis et spiritus.

Ecce apparuit eis Moyses et Elias cum eo loquentes. Lucas hoc loco manifestius scribit, dicens: Erant autem Moyses et Elias uisi in maiestate, et dicebant excessum eius. Moyses et Elias oracula legis et prophetie designant, que in Domino completa, et nunc doctis patent, et in futuro electis manifestius patebunt. In Moyse quidem, qui mortuus est, hi qui ante diem iudicii a morte sunt resuscitandi; et in Elia, qui necdum mortuus est, hi qui uini sunt inueniendi,  designantur, quia simul obuiam Domino in era rapientur, et ad uitam eternam ducentur.

Dicit ei Petrus: Domine, bonum est nos hic esse, etc. Et quidem, ut alius euangelista testatur, beatus Petrus nesciebat quid dixit, dum sibi in terra posito celestia promissa dari sperauit, dumque in celesti conuersatione tabernacula figenda putauit, ubi nulla aduersitatis aura remanebit, et dum prophetas et legem ab Euangelio sequestrari putauit, cuius quasi ministri fuerunt. Sed nouerat quid ait, cum dixit: Domine, bonum est nos hic esse, quia reuera solum hominis bonum est, intrare in gaudium Domini sui, et huic contemplando assistere.

Adhuc eo loquente, ecce nubes lucida obumbrauit eos.  Ut inde discat qui materiale tabernaculum quesiuit, in resurrectionem non tegmine domorum, sed Spiritus sancti gloria sanctos esse protegendos.

Et ecce uox de nube dicens, etc. Notandum quod sicut mysterium Trinitatis, Domino in Iordane baptizato declaratur, ita in monte clarificato, quia quem in baptismo confitemur, in resurrectione collaudabimus. Nam hic Spiritus sanctus in nube lucida, illic in columba, quia qui nunc simplici corde fidem quam percipit seruat, tunc aperta luce contemplabitur quod crediderat.

Et uidentes discipuli, ceciderunt, etc. Timebant enim, quia se errasse cognouerant, uel uisa nube, uel audita uoce.

Et accessit iehsu, usque Nolite timere. Tetigit enim  clementer, ut mens, metu sublato, dicentis uerbo auditum admitteret.

Leuantes autem oculos suos, neminem uiderunt, etc. Solus iehsu, ablatis nube Moyse et Elia, cernitur, ne incertum uideretur testimonium dare Pater, siue in Christo legis nubila et prophetie mysteria impleta aperiuntur.

Et descendentibus illis de monte, etc. Non uult hec predicari, ne post tantam gloriam crux scandalum fiat.

Quid ergo scribe dicunt, quod Eliam oportet primum uenire. Hec traditio Phariseorum est, iuxta Malachiam, quod Elias ueniat ante aduentum Christi, et restituat omnia in antiquum statum. Ac si dicat:  Si iam uenisti in gloria, cur precursor tuus non apparet?

At ille respondens ait eis: Elias quidem uenturus est, etc. Elias omnia restituens ante diem Domini magnum uenturus promittitur, ut corda patrum in filios conuertat, id est, ut Christo credant, et resistant Antichristo, et hoc quod morti debet restituat.

Dico uobis quod Elias iam uenit. Hoc dicit de Ioanne, qui in spiritu Elias erat.

Et non cognouerunt eum, etc. Hoc est, spreuerunt et decollauerunt.

Sic et Filius hominis passurus est ab eis. Quia Herodes et Herodiades illudentes, et ad iudicium Pilati remittentes, crucifigentibus consentirent, licet ipsi cum non interficerent.

 Et cum uenisset ad turbam, accessit ad eum homo, etc. Hunc rumore uulgi Mattheus lunaticum, quem Marcus surdum mutumque scribit, non quod luna demonibus seruiat, sed quod cursum eius demon obseruans corripit homines, ut per creaturam, si possit, infamet Creatorem. Iuxta tropologiam lunaticus, qui in cepto non persistit, significat eos qui nunc in ignem libidinis, nunc in aquam cupiditatis feruntur. Accusantur apostoli non posse illum curare, non quia hoc ad illorum referatur imbecillitatem, sed ad curandorum infidelitatem.

O generatio incredula, etc. Dicit enim hoc non tedio superatus, sed ut pius medicus non homini, sed uitio iratus.

Et increpauit illum iehsu. Ex precedentibus peccatis  hunc lunaticum demon inuasisse cognoscitur, dum ipse non demon a Domino corripitur.

Et exiit ab eo demonium. Nam secundum Marcum exiuit clamans multum, et discerpens eum; siue ut odium incuteret uirtutis, siue ut sue uindicaret expulsionis iniuriam.

Amen quoque dico uobis, si habueritis fidem sicut granum sinapis, etc. Non enim ut aliqui putant, grano sinapis fides comparatur parua, sed magna; sicut nec carnalis est translatio montis, sed eius qui a Domino translatus fuerat ex lunatico.

Hoc autem genus non eiicitur, nisi per orationem et ieiunium. In hoc non solum apostolos, sed et omnes ad uitam instituens, ut nouerimus queque maiora tentamenta hoc remedio esse superanda.

 Et cum uenisset Capharnaum, accesserunt qui didrachma accipiebant, etc. Post Augustum Cesarem Iudea tributaria facta est, unde et Ioseph profectus in Bethlehem, nutritus in Nazareth, quod est oppidum Galilee, urbis Capharnaum, ubi censores qui exigebant tributa non audent ipsum, pro signorum magnitudine, sed discipulum conuenire; siue malitiose, sicut alibi, interrogant.

Et cum introisset domum, preuenit eum iehsu, dicens. Preuenit enim Dominus, ne scandalizentur discipuli ad postulationem tributi, eum enim uident nosse que gesta sunt se absente.

Quid tibi uidetur, Simon, etc. Qui enim ex utraque substantia regis filius natus erat, soluere tributa non  debebat; sed per assumptam humanitatem, ut crucem pro nobis sustinuit, sic et tributa dedit.

uade ad mare, et mitte hamum, etc. Mystice piscis, qui primus est captus, in profundo maris erat, id est, primus Adam, ut per secundum Adamum primus liberaretur. Stater, id est, confessio, duo habet didrachmata; et merito, quia pro peccatore et iusto reddebatur, diuisum est pretium.



CAPUT XuIII.

Quis putas maior sit in regno celorum? Tributo pro Petro atque Domino reddito, arbitrati sunt eum apostolis omnibus esse prelatum, et ideo interrogant quis maior sit in regno celorum, id est Ecclesia.

Et aduocans iehsu paruulum, etc. uel simpliciter etate paruulum, ut similitudinem innocentie demonstraret,  uel seipsum, qui ministrare, non ministrari uenerat, ut eis humilitatis exemplum tribueret, ostendit.

Nisi conuersi fueritis, etc. Ut instar etatis paruule simplicitatem sine arrogantia conseruent.

Quicunque ergo humiliauerit se sicut paruulus iste, etc. Qui sicut paruulus, non lesus meminit, non cernens mulierem delectatur, et se in exemplum mei humiliauerit, hic intrabit in regnum celorum.

Qui autem scandalizauerit, etc. Multo utilius est noxium pena temporali, quamuis atrocissima, uitam finire corpoream, quam ledendo fratrem mortem anime mereri perpetuam.

ue mundo a scandalis. Cum necesse sint in isto mundo scandala, ue qui suo uitio scandalis patet:  et generali sententia Iudas percutitur, qui proditioni animum preparauerat.

Si autem manus tua, uel pes tuus, scandalizat te, etc. In manu necessarios, propter opus, amicos; in pede, propter ministerium discursus, inemendabiles in lesione anime admonet excludendos.

Et si oculus tuus scandalizat te, etc. Scandalum, Grecum uerbum est, quod nos offendiculum, uel impactionem pedis dicimus. Et si is cuius prouisione opus habemus, in iter nos erroris deflectere querit, penitus nobis est eius omittenda societas.

Dico uobis, quia angeli eorum, etc. Angeli paruulorum, id est humilium, assidua contemplatione Dei perfruuntur. Faciem quoque humano more ponit pro  uisione et agnitione certissima.

uenit enim Filius hominis saluare quod perierat. Id est, restaurare quod contritum et abiectum erat, et ideo saluatum ab eo nolite perdere.

Quid uobis uidetur, si fuerint alicui centum oues, etc. Eadem per parabolam, que antea uerbis docens, ut per bonum pastorem ouiculam humeris ob nimiam infirmitatem, reportatam, id est, genus humanum suo sanguine redemptum, et numero angelorum sociatum dissolueret.

Si autem peccauerit in te frater tuus, etc. Si peccauerit in nos frater noster, dimittendi habemus potestatem; sed corripiendus est frater seorsum, ne permaneat in peccato. Et siquidem audierit, lucrifacimus animam eius, et per alterius remedium nobis  quoque salus acquiritur. Quo igitur ordine scandala declinare possimus insinuat, si nos ipsos ne quem ledamus attendimus, si peccantem zelo iustitie corripimus, si ex corde penitendi misericordie pietatisque uiscera pandimus.

Si autem non te audierit, etc. Multis postremo dicendum est ut detestationis loco eum habeant, et qui non potuit pudore saluari, saluetur opprobriis. Quando autem dicitur: Sit tibi sicut ethnicus et publicanus , ostenditur maioris esse detestationis, qui sub nomine fidelis agit opera infidelium, quam qui perfecte gentiles sunt.

Quecunque alligaueritis, etc. Potestatem tribuit apostolis, ut sciant qui a talibus condemnantur, humanam sententiam diuina roborari.

 Quia si duo ex uobis consenserint, etc. Possumus et hoc spiritaliter intelligere, quod ubi spiritus et anima, corpusque, consenserint, de omni re quam petierint, impetrent a Patre; nullique dubium, quin bonarum rerum postulatio sit, ubi corpus ea uult habere que spiritus.

Tunc accedens Petrus ad eum dixit: Domine, quoties peccauerit in me frater meus, etc. Ut peccanti fratri dimitteret, interrogatus respondit, quadringentis nonaginta uicibus, ut toties peccanti fratri dimitteret in die, si penitentiam ex corde fecisset, quoties ille peccare non posset.

Ideo assimilatum est regnum celorum homini regi, qui uoluit rationem ponere cum seruis suis, etc. Iuxta morem Syrorum, et maxime Palestinorum parabolam  posuit, ut quid per similitudinem teneatur. Qui rationem cum seruis suis posuit, quis melius quam Redemptor noster intelligitur, de quo Psalmista: Deus, inquit, iudicium tuum regi da, etc. .

Et cum cepisset rationem ponere. Seruus hic qui decem talenta debuit, Iudaicus est populus, qui, Decalogo legis constrictus, multarum transgressionum debitis fuerat obnoxius, quem Dominus suus iussit uenundari cum omnibus que habuit, quia propter delictorum magnitudinem, in exteram tradidit potestatem nationum, ut quod noluerunt uoto persoluere, cogerentur tormento.

Procidens autem seruus ille, etc. Cum ergo se legalis populus coangustatus senserat, ad preces conuersus,  quod prius sponte noluit, postea, ui coactus, se facturum promisit; et cui penitenti per Isaiam dicitur: Deleui iniquitates tuas ut nubem, et quasi nebulam peccata tua . Sed quid postea seruus hic ingratus fecerit, audiamus.

Egressus autem seruus ille, etc. Liberatus ergo de captiuitate Iudaicus populus, non solum Redemptori suo minime gratias egit, sed etiam peccatis pristinis noua superadiiciens, in contemptum Domini sui, conseruum suum, hoc est, gentilem populum quasi sibi obnoxium, fatigare non distulit.

uidentes autem conserui eius que fiebant, etc. Qui sunt conserui isti, nisi apostoli et predicatores Euangelii, qui quotidie pro salute credentium contra dolum persecutorum Dominum implorant, ut in Actibus  apostolorum legitur: Et nunc, Domine, respice in minas eorum, etc.

Serue nequam, omne debitum dimisi tibi, etc. Liberati ab angustiis, nullam postea compassionem erga proximos pauperes habebant, sed debitores suos atrociter repetebant.

Et iratus Dominus eius tradidit eum tortoribus, etc. Id est, blasphemum populum in manus Romanorum; siue malignis spiritibus, qui incorrigibilem animam nequitiamque eorum eternis cruciatibus sine fine punirent.

Sic et Pater meus celestis faciet uobis, etc. Ex quibus uidelicet dictis constat quia si hoc quod in nos delinquitur non ex corde dimittimus, et illud rursum a nobis exigitur quod nobis iam per penitentiam dimissum  fuisse gaudebamus.



CAPUT XIX.

Et factum est cum consummasset iehsu sermones istos, etc. Hinc ergo incipit ea narrare, que in Iudea Dominus fecit, docuit, siue passus est; et primo quidem trans Iordanem ad Orientem, deinde etiam cis Iordanem, quando uenit Ierichum, Bethphage et Ierosolymam. Nam omnis Iudeorum prouincia, quamuis generaliter, ad distinctionem aliarum gentium, Iudea dicta sit, specialius tamen meridiana eius plaga appellatur Iudea, ad distinctionem Samarie, Galilee, Decapolis, et ceterarum in eadem prouincia regionum.

Et secute sunt turbe multe et curauit eos ibi. Galileos in Iudee finibus curat, ut peccata gentium in  eam ueniam, que Iudee parabatur, admitteret.

Si licet homini dimittere uxorem suam quacunque ex causa. Interrogant, ut quasi cornuto quodcunque responderit teneant syllogismo. Si diceret dimittendam esse, et aliam ducendam, sibimet predicator pudicitie, docere uideretur; si non dimitti responderet, quasi sacrilegus aduersus doctrinam Moysi, et per Moysen Dei teneretur. Sed Scripturam in testimonium ducens Dominus, ut decipulam transeat, et naturalem legem, primamque Dei sententiam secundo opponens, que non uoluntate Dei, sed peccantium necessitate concessa est.

Quia qui fecit ab initio masculum et feminam fecit eos, etc. Singulari numero protulit, ut unius coniugis  consortia necterentur. Premium nuptiarum, ex duobus unam fieri carnem. Castitas iuncta spiritui unus efficitur spiritus.

Quod ergo Deus coniunxit, homo non separet. Quod Deus unam efficiendo carnem coniunxit, non potest homo separare, nisi forte solus Deus. Homo separat, quando propter desiderium secunde uxoris primam dimittit.

Quomodo Moyses ad duritiam cordis uestri permisit uobis dimittere uxores uestras, etc. Non Deus, sed Moyses permisit, uidens desiderium secundarum, quia maluit indulgere discordiam, quam odia et homicidia perseuerare, ut, iuxta Apostolum, consilium esset hominis, non imperium Dei.

Quia quicunque dimiserit uxorem suam, etc. Una  ergo solummodo carnalis est causa, id est fornicatio, et una spiritalis, id est timor Domini, ut uxor dimittatur, sicut multi religionis causa fecisse leguntur.

Dicunt ei discipuli: Si ita est causa homini cum uxore, non expedit nubere. Id est, si tam graue est iugum uxorum, non expedit liberum uoluntarie se subiicere seruituti, cum gulosa, maledica, et uaga erit sustinenda.

Qui dixit eis: Non omnes capiunt uerbum istud, etc. Id est, his datum est qui petiuerunt uirginitatem, et ut acciperent laborauerunt, non quibus necessitatem casus et fortuna imposuit.

Sunt enim eunuchi, qui de matris utero sic nati sunt, etc. Deo ergo sunt genera eunuchorum carnalia,  tertium spiritale, cui premium promittitur, eo quod propter Christum cum possent esse uiri, fiunt eunuchi: ceteris quibus castimonie necessitas est, non uoluntas, nichil omnino debetur.

Qui potest capere, capiat. Hortantis uox est, et milites suos ad premium pudicitie concitantis, ac si dicat: Qui potest pugnare, pugnet, superet ac triumphet.

Tunc oblati sunt ei paruuli, ut manus imponeret et oraret. Putabant enim quia Dominus corpore mundos tantum laudaret, non et uoluntate, nescientes quia Dominus illos non beatificauit eunuchos, quos pueritie necessitas facit castos, sed continentie uirtus.

Discipuli autem increpant eos. Necdum habentes plenissimam fidem, putabant eum in similitudinem  hominum, offerentium importunitate lassari.

iehsu uero ait eis: Sinite paruulos uenire ad me, etc. Significanter dixit, talium, non istorum, ut ostenderet non etatem regnare, sed mores.

Et cum imposuisset eis manus, abiit inde. Imponit ergo Dominus paruulis manus, quando humilibus auxilii sui gratiam tribuens, secundum uoluntatem suam eos dirigit, ut suis possint obsequi preceptis.

Et ecce unus accedens ait illi: Magister bone, etc. Audierat, credo, tantum eos qui paruulorum uelint esse similes, dignos esse introitu regni celestis, atque ideo cupiebat non parabolas, sed aperte quibus operum meritis uitam eternam consequi possit, exponi.

 Quid me interrogas de bono? unus est bonus Deus. Non bonitatis testimonium renuit, sed magistri absque Deo excludit errorem, in cuius comparatione nullus est bonus.

Si autem uis ad uitam ingredi, serua mandata, etc. Adolescentem istum tentatorem esse ex eo probare possumus, quod fraudulenter que sint illa mandata, quasi non ipse legerit, interrogat, aut Dominus possit Deo iubere contraria.

Omnia hec custodiui, etc. Mentitur adolescens, si quod in mandatis propositum est opere complesset.

Diliges proximum tuum sicut teipsum. Nequaquam tristis abiisset, qui sua uendi et pauperibus audisset erogari debere.

 Si uis perfectus esse, uade, etc. Facilius enim saccus contemnitur, quam uoluntas. Multi, diuitias relinquentes, Dominum non sequuntur, quem sequi est imitari. In preceptis legalibus actiua uita commendabatur, de cuius perfectione gloriantem ad euangelice contemplationis decorem Saluator transmisit dicens: uade, uende, etc.

Amen dico uobis, quia diues difficile intrabit in regnum celorum. Non ait: Impossibile est, sed difficile, quia maximi laboris est, in pecuniis confidentes aulam regni celestis intrare. Unde Salomon ait: Qui amat diuitias, fructus non capiet ex eis.

Facilius est camelum per foramen eus transire, etc. Quod intelligens Psalmista ait: Diuitie si affluant, nolite cor apponere . Et de seipso ait: Quoniam  unicus et pauper sum ego . Altiori autem sensu facilius est Christum pati pro dilectoribus seculi, quam dilectores seculi ad Christum posse conuerti. Cameli enim nomine se uoluit intelligi, quia sponte humiliatus, infirmitatis nostre onera sustulit.

Auditis his discipuli, etc. Quo pertinet ista responsio, nisi quia intellexerunt omnes qui diuitias amant, etiamsi adipisci nequeant, in diuitum numero deputari.

Apud homines hoc impossibile est, etc. Id est, possibile est Deo ut per uerbum a cupiditate temporalium, ad amorem conuertantur eternorum. Possumus in diuite isto Iudaicum intelligere populum, falso in obseruatione legis gloriantem, et euangelicam  perfectionem spernentem: cui merito camelus, id est, gentilis populus prefertur, qui facilius arduam uiam mandatorum Dei elegit ingredi, sicut in Isaia legimus, quod cameli Madiam et Epham portas Ierusalem cum donis et muneribus ingrediantur.

Tunc Petrus respondens, etc. Ac si diceret: Fecimus quod iussisti, quid dabis nobis premii?

Amen dico uobis quod uos qui secuti estis me, etc. Quia enim duodenario sepe numero solet uniuersitas designari, per XII sedes apostolorum, iudicantium omnium numerositas, et per XII tribus Isrel, uniuersitas eorum qui iudicandi sunt ostenditur.

Et omnis qui reliquerit domum, etc. Et est sensus: Qui carnalia pro Saluatore dimiserit spiritalia recipiet,  que comparatione et merito sui ita erunt, quasi paruo numero centenarius comparetur.

Multi autem erunt primi, nouissimi, et nouissimi primi. Hoc in Iuda et latrone, nec non et quotidie impletur, quia alii quod spiritu incipiunt carne consummant, alii sero incipiunt, sed bono fine consummant.



CAPUT XX.

Simile est regnum celorum homini patrifamilias, etc. Paterfamilias conditor noster est, qui in uineam suam, id est, Ecclesiam, quot sanctos ab Abel iusto usque ad ultimum sanctum, qui in fine mundi uenturus est, protulit, quasi tot palmites misit.

Conuentione autem facta cum operariis, etc. Denarius imaginem regis habet, et unusquisque qui ad Ecclesiam propinquat in Christo debet imaginem  recipere Deitatis, quam in paradiso liuore serpentis perdiderat. Huius uinee operarii primo patres, deinde legis doctores et prophete, ad extremum apostoli, sacrorum in ea morum excolebant, prout tempus dictauerat, uenustatem.

Et egressus circa horam tertiam, etc. Ab initio enim usque ad finem mundi istius, ad erudiendam fidelium plebem, Dominus destinare predicatores non desistit: cuius mane ab Adam ad Ne usque protendebat; hora uero tertia, a Ne usque ad Abraham, sexta uero, usque ad Moysen; nona a Moyse usque ad aduentum Domini fuit, in quibus antiquus ille populus, dum recta fide Deum colere studuit, quasi in cultura uinee laborauit. Undecima uero est ab aduentu Domini usque ad finem mundi, in qua gentiles,  qui antea otiosi stabant, per operatores apostolos, ad uineam Domini uocantur; qui dicebant: Quia nemo nos conduxit, id est, uite uias aperuit. Possumus etiam easdem horarum diuersitates ad unumquemque hominem per etatum momenta distinguere, quia ad uitam bonam alius in pueritia, alius in adolescentia, alius in iuuentute, alius in senectute, alius in decrepita etate perducitur.

Cum autem sero factum esset, etc. Tempore enim preterito, futuri temporis per similitudinem exponit rationem, in quo Christus totius creature procurator et rector omnibus mercedem restituet, ut recipiat unusquisque propria corporis, prout gessit. Et incipiet a nouissimis usque ad primos, uel quia plerumque ante remunerantur serio uenientes, quia prius  ad regnum exeunt de corpore, uel quia equalem uite eterne retributionem sortiuntur.

Cum uenissent ergo qui circa undecimam horam abierant, etc. Quasi ergo post murmurationem denarium acceperunt, qui post longa inferni tempora ad gaudia regni peruenerunt, quem nos quasi sine murmuratione post Mediatoris aduentum sumimus, quia mox, ut de corpore eximus, sine mora illa percipimus.

At ille respondens uni eorum, etc. Iste amicus qui increpatur protoplastum et eos qui in illo tempore crediderant potest significare, cui dicitur: Nonne ex denario conuenisti mecum, id est, recepisti mercedem, quam tibi promiseram, hoc est, imaginem et similitudinem meam. Quid queris amplius, et non  tam ipse plus accipere quam aliud nichil accipere desideras?

uolo autem et huic nouissimo dare, etc. uere enim Iudei oculum prauum, id est, nequam habentes intentionem, questi sunt contra benignitatem Dei; et stulte, cum collatio regni non humani est meriti aut dignitatis, sed diuine est pre tatio bonitatis.

Sic erunt nouissimi primi, et primi nouissimi. Id est, Iudei de capite uertentur in caudam, et gentes de cauda mutabuntur in caput.

Multi enim sunt uocati, etc. Quia ad fidem multi ueniunt, et ad celeste regnum pauci perducuntur.

Et ascendens iehsu Ierosolymam, assumpsit duodecim,  etc. Crebro hoc ipsum discipulis dixerat, sed quia, multis in medio distantibus, poterat labi de memoria quod audierant, iterat nunc Ierosolymam ascensurus, ut ad tentationem eos preparet, ne cum ueniret persecutio crucis, et ignominia, quasi minus premuniti scandalizarentur.

Tunc accessit ad eum mater filiorum Zebedei, etc. Unde opinionem regni sumpsit, cum ille ignominiam nuntiaret passionis, nisi ex uerbo quod Dominus dixerat: Et die tertia resurget. Putabat enim eum post resurrectionem illico regnaturum, et postulat errore muliebri, et pietatis affectu, nesciens quid peteret. Quemadmodum Petrus, quando tria tabernacula putabat astruenda.

Respondens autem iehsu, dixit eis: Nescitis quid  petatis. Mater postulat, et Dominus discipulis loquitur, intelligens preces eius ex filiorum descendere uoluntate. Bonum desiderium, sed inconsiderata petitio: que ideo non confunditur, quia de amore Domini nascebatur. Quare non uoluntatem eorum, neque propositum, sed solam ignorantiam culpauit.

Potestis bibere calicem, etc. Nomine enim calicis siue baptismi, passionem designat martyrii, qua et ipsum et illos decebat consummari: quam Iacobus ab Herode, Ioannes a Domitiano suscepit, a quo in feruentis olei fuit dolium missus, nec non et in insulam Pathmum relegatus. Inde uidebimus martyrium animo non defuisse, licet non fuderit sanguinem persecutor.

Sedere autem ad dexteram meam, etc. Hoc est:  Non est meum dare superbis. Hoc enim adhuc erant. Sed si uultis illud accipere, nolite esse quod estis: aliis paratum est, et uos alii estote, et uobis paratum est. Quid est, alii estote? prius humiliamini, qui iam uultis exaltari.

Et audientes decem, indignati sunt de duobus fratribus. Intelliguntur uel ex responsione Domini, uel ex indignatione apostolorum, quod filii matrem ignorantes, mensuram suam immodica cupiditate accensi, immiserunt ad grandia postulanda.

iehsu autem uocauit eos ad se, et ait, etc. Mitis magister nec duos cupiditatis, nec decem indignationis increpat et liuoris; sed docet exemplo eum maiorem esse, qui minor fuerit; et ut si dicta paruipenderent,  erubescerent ad opera.

Et egredientibus illis a Iericho, etc. Hoc Marcus de uno factum ceco commemorat. Que ita soluitur questio, ut illa soluta est de duobus, qui legionem demonum in regione Gerasenorum patiebantur. Iericho, que interpretatur luna, defectum nostre mutabilitatis et mortalitatis significat, de qua Christo ad celestem Ierusalem redeunte, multa turba credentium subsecuta est. Duos uero cecos plerique Phariseos et Sadduceos, alii utrumque populum ueteris et Noui Testamenti interpretantur, qui necdum poterant dicere: In lumine tuo uidebimus lumen. Secus uiam dicit, quia uidebantur habere notitiam, sed uiam, que Christus est, ignorabant. Alter quidem scriptam legem, alter naturalem sequens,  sed uterque sine Christo cecus erat, qui, ad celos Domino ascendente, quia per se uidere non poterant, audientes preconia Saluatoris, et confessi sunt filium Dauid, et sue salutis et illuminationis spem habere studuerunt, et quis esset uerus religionis cultus, inuestigando perquirebant.

Turba autem increpabat eos, etc. Multi primo Iudei, ut in Actibus apostolorum legimus, deinde etiam gentiles, acriori ac fortiori persecutione frequenter instabant, ne illuminandus Christum mundus inuocaret. Nec tamen eos qui ad uitam erant predestinati eternam, uesanus impugnantium furor disposita ualebat salute priuare. Moraliter turbam increpantem tumultum cogitationum curarumque carnalium, nostro spiritali studio atque orationi resistentem,  interpretari ualemus, quem firma animi constantia oportet superare.

Et stetit iehsu, et uocauit eos, etc. Stare etenim Dei est, incommutabili cogitatione, mutabilia cuncta disponere: quod etsi propter nos temporalia pertulit, inde tamen lucem nobis tribuit, unde habere mutabilitatis transitum nescit.

Misertus autem eorum, etc. Tactus misericordie, quod natura siue debilitas tulerat, donat. Postea sequuntur Iesum non tam pedibus quam uirtutibus, quem uidet et sequitur qui bonum quod intelligit operatur.



CAPUT XXI.

Et cum appropinquassent Ierosolymis, etc. Bethphage enim erat uiculus sacerdotum, in monte Oliueti,  et interpretatur domus bucce, siue domus maxillarum. Bethania, quam huic Lucas adiungit, uillula siue ciuitas in eiusdem montis latere est constituta, et dicitur domus obedientie, quas Ierosolymam uenturus presentia sua sublimauit, quia multos ante passionem suam docendo, donis pie confessionis et obedientie spiritalis impleuit. Que pulchre ciuitates in monte Oliueti posite referuntur, hoc est in ipso Domino, qui nos spiritalium carismatum refouet unctione.

Tunc iehsu misit duos discipulos, etc. Id est, doctores, qui indocta totius orbis littora quasi contrapositi castelli menia euangelizando penetrarent. Hos quidam duos apostolos Petrum et Philippum interpretatus  est, qui primum Iudaicos fines transgredientes, gentiles ad Christum deduxerunt. Philippus Samariam, quasi asinam, Petrus Cornelium, quasi pullum asine, presentauit.

Et statim inuenietis asinam alligatam, etc. Asina Synagogam, que iugum legis traxerat, pullus asine lasciuum ac liberum nationum populum demonstrat. Utrumque ingredientes mundum predicatores perfidie uinculis et funiculis peccatorum inuenerunt alligatum, ut Apostolus: Omnes enim, inquit, peccauerunt, etc. . Solus ergo Mattheus, qui Hebraico sermone Euangelium scripsit, asinam Domino adductam commemorat; reliqui tres pullum, ut ostenderet Synagoge etiam, si peniteret, salutem non esse dubitandam. Porro duo discipuli geminum predicatorum  ordinem in circumcisionem et preputium, siue gemine dilectionis sacramentum ostendunt.

Et si quis uobis aliquid dixerit, etc. Precipitur doctoribus ne, obsistente aduersitate, predicare desistant, eo quod etiam talium licet peccatores sint, aliqui ordinantur ad uitam.

Hoc autem totum factum est, etc. Hoc testimonium in Zacaria scriptum est. Sed sciendum est quod secundum litteram in paruo itineris spatio super utrumque animal Dominus sedere non quiuerit. Ergo cum historia uel impossibilitatem habeat, uel turpitudinem, altiora petamus. Filia Sion ciuitas est Ierusalem, et significat Ecclesiam fidelium, que est filia superne Ierusalem, que est mater omnium nostrum, qua, ex preputio et circumcisione per  predicatores adducta, iehsu supersedebat, quia in eorum precordiis habitat, dicens eis: Discite a me, quia mitis sum, etc. .

Et imposuerunt super eos uestimenta sua, etc. uestis apostolica, uel doctrina uirtutum, uel disertio Scripturarum, uel ecclesiasticorum dogmatum uarietas intelligi potest, quibus nisi anima instructa fuerit et ornata, sessorem habere Deum non meretur.

Plurima autem turba strauerunt, etc. Portante Dominum asino, multi uestimenta sua in uia sternunt, quia sancti martyres proprie se carnis amictu exuentes, simplicioribus Dei famulis uiam suo sanguine parant, ut uidelicet inoffenso gressu mentis, ad superne menia ciuitatis, quo iehsu ducit, incedant. Moraliter iehsu asinam sedens Ierosolymam tendit,  quando quilibet fidelis animam regens, uidelicet iumentum suum, ad pacis intime uisionem ducit. uestimenta uero in uia sternunt, qui corpora sua edomant, ut ei iter ad mentem parent, uel exempla bona sequentibus prebeant.

Alii autem cedebant ramos, etc. Ramos de arboribus cedunt qui in doctrina ueritatis sententias Patrum excerpunt, et has in uia Dei ad auditoris animum uenientis humili predicatione submittunt.

Turbe autem que precedebant, etc. Precessit fide populum Iudeorum, eademque subsequitur gentilium multitudo. Una omnes uoce Osanna Hebraicum, quod Latine sonat Salua, clamabant, quia quod salus mundi sit Christus agnoscebant. Addebant in excelsis,  quia aduentus eius non tantum hominum salus, sed totius sit mundi, terrena iungens celestibus, ut omne genu ei flectatur celestium, terrestrium et infernorum.

Et intrauit iehsu in templum Dei. Ingressus ciuitatem primo templum adiit, nos quoque informans ut in omni loco religionis diuine studium orationis omnibus terrenis negotiis preponamus. Decima ergo die mensis precepit Moyses agnum sumere, et usque ad decimum quartum diem seruare, prefigurans istum Domini aduentum, post habitum in Bethania conuiuium. Decima die mensis in ciuitatem ante Pascha quinque diebus, in qua sustinebat donec decimo quarto die mensis Mosaicum agnum accipiens, cum discipulis in locum orationis egressus ubi a  Iudeis comprehensus et ligatus, sue iam uictimationis sacramenta inchoaret.

Et eiiciebat omnes uendentes, etc. Excogitauerunt hanc predam de populo sacerdotes, ut hostie diuerse de longinquo uenientibus uenderentur, ut ipsi rursum empta susciperent, et ne hanc stropham eorum inopia uenientium dissiparet, posuerunt nummularios, qui sub hac cautione pecuniam darent. Sed quia in lege usuras accipere erat prohibitum, et prodesse non poterat pecunia fenerata, que nichil commodi haberent, excogitauerunt et aliam technam, ut pro nummulariis colobystas facerent, qui colibyda, que nos tragemata, uel uilia munuscula appellamus: uerbi gratia, uuarum passa et poma diuersi generis, pro feneratione pecunie acciperent, ut quod  in nummo non licebat, in his rebus exigerent que nummis cemuntur. Isto modo latrones templum Dei in latronum speluncam conuerterant, qui lucra de religione sectabantur. Mystice ingreditur iehsu templum Patris, id est, Ecclesiam, ut episcopos et omnem turbam de ea auaritie studentes expellat. Obserua propter auaritiam sacerdotum altaria Dei nummulariorum mensas appellari, qui uendunt gratiam Spiritus sancti, et omnia faciunt ut subiectos deuorent populos; de quibus dicitur: Qui deuorant plebem meam, etc. . Moraliter quoque in mente nostra, que debet templum Dei esse, si quando in lesione proximi cogitationes profert, quasi in spelunca latrones resident, qui simpliciter gradientes interficiunt.

 Accesserunt ad eum ceci et claudi, etc. Sanauit cecos, ut et ipsis calumniatoribus suis istorum illuminatio corporalis fieret spiritalis lucerna cordis. Curauit claudos, ut fide claudicantes ad Christum currendo meliores acciperent pedes.

uidentes autem principes sacerdotum, etc. Quanta dementia sacerdotum! Maximum, ut mihi uidetur, inter omnia signa que Dominus exhibuit aspiciebant, ut homo et in illo contemptibilis, scribis et Phariseis contra se seuientibus, et uidentibus sua lucra destrui, ad unius flagelli uerbera potuerit tantam eiicere multitudinem, et alia facere, que infinitus non fecisset exercitus. Igneum etenim quiddam atque sidereum radiabat ex oculis eius, et diuinitatis maiestas lucebat in facie; cumque manum non audeant  iniicere, tamen opera calumniantur, et testimonium populi et puerorum, qui clamabant: Osanna filio Dauid, uertunt in calumniam, quia uidelicet hoc non dicatur nisi soli Filio Dei.

iehsu autem dicit eis: Utique. Nunquam, etc. Quam moderate temperat responsionem! Non dixit, quod scribe audire cupiebant: Bene faciunt pueri, quod mihi testimonium perhibent. Nec rursum: Errant pueri, debetis etati ignoscere; sed profert exemplum de Psalmo uIII, ut, tacente Domino, testimonium Scripturarum puerorum dicta firmaret.

Et relictis illis, abiit, etc. In illo egressu uocationem gentium prefigurabat, et quod in Isrel permanere non potuit. Et hoc quoque intelligendum  est, quod tante paupertatis, et ita nulli sit adulatus, ut in urbe maxima nullum hospitem nullamque inuenerit mansionem; sed in agro paruulo apud Lazarum, sororesque eius habitaret.

Mane autem reuertens in ciuitatem esuriit, etc. Discussis noctis tenebris et uicina meridie, qua Dominus passione sua illustraturus erat orbem, cum in ciuitatem reuerteretur, esuriit, uel ueritatem humane carnis ostendens, uel salutem credentium, et credulitatem Isrelis estuabat. uidit arborem cum foliis tantum, hoc est, Synagogam cum superstitionibus Phariseorum et uerborum ornamento sine ullo fructu ueritatis immobilem; et arefacta est ficulnea, quia, esuriente Domino, cibos quos ille cupiebat non habebat. Siccauerunt folia, et, fractis ramis,  radix uiuet: de qua in nouissimo tempore, si credere uoluerint, uirgulta fidei pullulent, impleturque Scriptura dicens: Est arbori spes.

Et uidentes discipuli mirati sunt, dicentes, etc. In proximo passurus debuit discipulorum animos anticipatione miraculi signare. Potuit ergo Saluator eadem uirtute etiam inimicos siccare suos, nisi eorum per patientiam exspectaret salutem.

Respondens autem iehsu ait eis, etc. Mystice propter superbiam suam diabolus exprimitur, qui, predicantibus uerbum doctoribus, et ab eorum cordibus repellitur qui ad uitam sunt preordinati, et in turbulentis amarisque infidelium mentibus uesaniam sue tyrannidis exercere permittitur; tantoque acrius in eos deseuit, quanto amplius se dolet a lesione  piorum fuisse depulsum.

Et omnia quecunque petieritis in oratione credentes, accipietis. Hic queritur cur Paulus, qui tertio Dominum ut a se angelus Satane discederet rogauit, hoc non potuerit impetrare. Sed huius motio questionis antiqua iam Patrum explanatione reserata est, qui ueraciter intellexerunt, illos solum in nomine Saluatoris petere, qui ea que ad salutem perpetuam pertinent petunt. Sepe si ea que ad ueram salutem respiciunt petimus, ipsi male uiuendo auditum nobis iusti iudicis auertimus. Et si pro peccantibus salubriter ut resipiscant oramus, atque ex nostro merito digni sumus auditu, ipsorum tamen peruersitas, ne impetremus, obsistit. Sed hic sperandum est quod quamuis eorum saluationem impetrare nequeamus,  nequaquam tamen fructu precis nostre priuemur, quia amoris quem illis impendimus, mercede donabimur. Fit etiam aliquando, quod pie petita, si hic statim non obtinemus, in futuro cum dilatione aucta possideamus.

Et cum uenisset in templum, etc. De potestate calumniantur quam Dei dubitant; et subintelligi uolunt diaboli esse quod faciat, addentes quoque: Quis tibi dedit hanc potestatem? Manifestissime Dei Filium negant, quem putant signa alienis uiribus exhibere.

Respondens autem iehsu dixit eis: Interrogabo uos, etc. Propterea interrogat, ut suo uel silentio, uel sententia condemnentur.

 At illi cogitabant, etc. Si enim de celo esse baptismum Ioannis respondissent, consequens erat responsio: Quare ergo non estis baptizati ab eo? Si uero dicere uoluissent humana deceptione compositum, seditionem populi formidabant, qui ab eo gregatim receperat baptismum, et eum habuit sicut Prophetam.

Et respondentes Iesu dixerunt, etc. Non nescire se dicit quod consequens erat, quia ueritas mentiri non potest, sed eis nolle ostendere qui mendacio tegebant quod scirent. Impleturque illud propheticum: Paraui lucernam Christo meo, id est, Ioannem, et inimicos eius induam confusione .

Quid autem uobis uidetur, etc. Homo iste Deus Pater est, qui omnes homines quos creauit paterno  diligit affectu. Huius filius maior gentilis est populus, ex tempore Ne procreatus, qui secundum Lucam in eadem parabola rigidus et luxuriosus describitur. Unde precipiente Patre per naturalis legis notitiam: uade operare in uinea; hoc est: Quod tibi non uis fieri, alteri ne feceris , superbe respondit Nolo. Postea uero in aduentu Saluatoris operatus est in uinea Dei, quia, acta penitentia, sermonis contumaciam labore correxit. Secundus autem populus Iudeorum est, qui respondit Moysi: Omnia quecunque dixeris, faciemus. Et non iuit in uineam.

uenit enim Ioannes in uia iustitie, etc. uiam ergo iustitie Ioannes predicans uenit, quia Christum, qui consummatio legis et prophetarum est, adesse digito demonstrauit. Porro regnum Dei potest Euangelium  Dei intelligi, in quo gentes Iudeos precedunt, quia citius crediderunt.

Aliam parabolam audite. Homo erat paterfamilias, qui plantauit uineam, etc. Deus Pater plantauit uineam, quia in terra repromissionis eiectis gentibus populum suum collocauit. Sepem circumdedit, uel murum urbis, uel auxilia angelorum. Et fodit in ea torcular, aut altaria, aut illa quorum tres Psalmi titulo prenotantur. Et edificauit turrim, id est, templum. De quo Micheas: Et turris nebulosa . Et locauit eam agricolis, quos alibi operarios conductos appellat; et abiisse dicitur non loci mutatione, sed ut uinitoribus liberum reliquisse operandi ostendatur arbitrium.

Cum autem tempus fructuum appropinquasset, etc.  Serui qui primi missi sunt, Moyses et Aaron intelligi possunt, quos flagello cesos uacuos dimiserunt. uexatus est Moyses propter eos, etc. Et ipsum Dauid seruum summi patrisfamilias affectum contumeliis siue in capite uulneratum, quod Euangelium Marci sonat, abiecerunt dicentes. Que nobis pars in Dauid, aut que hereditas in filio Isai ? Regnum simul eius ignobili, et religionem impietate mutauerunt.

Iterum misit alios seruos, etc. Seruos istos chorum prophetarum intellige. Sed quem horum non sunt persecuti? et occiderunt eos qui pronuntiabant de aduentu Domini Saluatoris. Quod uero dicit: Alium ceciderunt, alium occiderunt, alium uero lapidauerunt,  legamus Epistolam Pauli ad Hebreos, et ex ea plenissime discimus qui seruorum Dei quanta perpessi sunt.

Nouissime autem misit ad eos filium suum, etc. Quod ait: Quia uerebuntur Filium meum, non de ignorantia uenit, sed semper ambigere dicitur Deus ut libera uoluntas homini reseruetur, et post tot scelera adhuc eis locum misericordie reseruauit.

Agricole autem uidentes filium, etc. Manifestissime probat Dominus, non per ignorantiam, sed per inuidiam principes Iudeorum crucifixisse Filium Dei. Intellexerunt hunc esse, de quo dictum est: Postula a me, et dabo tibi gentes, etc. , quando aiebant: Ecce mundus totus post eum abiit . Cuius sibi hereditatem uindicabant, quia fidem que  per eum est, eo occiso, exstinguere, et suam magis, que ex lege est, iustitiam preferre, ac gentibus imbuendis conabantur inserere. Quod uero extra uineam est occisus, significat uel quod extra portam sit passus, uel quod prius ab incredulorum cordibus repulsus, ac deinde sit cruci addictus.

Cum uenerit Dominus uinee, etc. Interrogant, non quod ignoret quid responsuri sint, sed ut propria responsione damnentur.

Dicit illis iehsu: Nunquam legistis in Scripturis: Lapidem quem, etc. Quomodo, inquit, implebitur hec Prophetia, nisi quia Christus, a uobis reprobatus et occisus, crediturus est gentibus predicandus, ut quasi lapis angularis ex utroque populo unam sibi fidelium ciuitatem edificet.

 Ideo dico uobis quia auferetur a uobis regnum Dei, etc. Regnum Dei sacras dixit Scripturas, ablatas a Iudeis, et nobis traditas, ut fructus earum faciamus.

Et qui ceciderit super lapidem istum, confringetur, etc. Qui per mala opera Christum offendit, confringetur quidem, sed tamen per patientiam Dei reseruatur ad salutem; qui uero Christum penitus negauerit, irruens super illum lapis conteret eum, ut ne testa quidem remaneat, in qua hauriatur aque pusillum. Alio sensu: Peccantes hic quatit, in iudicio autem superueniet cum pena perditionis.



CAPUT XXII.

Et respondens iehsu dixit iterum in parabolis, etc. Regnum celorum Ecclesiam iustorum appellat,  quam regi similem esse dicit, illi utique de quo dicitur: Deus iudicium tuum Regi da, etc. . Qui fecit nuptias filio suo, quia ei per Incarnationis mysterium sanctam Ecclesiam sociauit.

Et misit seruos suos, etc. Misit prophetas de dominica incarnatione predicatores, quos postea sub occisorum nomine taurorum commemorat, eo quod secundum legem ultionem de inimicis exercebant. Misit iterum apostolos sub nomine altiliorum notatos, ob gratiam interne pinguedinis, seu desideria sublimis contemplationis. Hanc epulationem prophete futuram, apostoli iam factam nuntiabant.

Illi autem neglexerunt, etc. In uillam ire, est labori terreno immoderate incumbere; in negotiationem  uero ire, est actionum secularium lucris inhiare, per que quis secundum mysterium Incarnationis dominice, uiuere dissimulat.

Reliqui uero tenuerunt seruos eius, etc. Missis itaque exercitibus angelorum siue ducibus Romanorum, perdidit superbos martyrum persecutores, et ciuitatem illorum succendit, quia illorum non solum anime sed caro quoque in qua habitauerant, gehenne flamma cruciabitur. Quod sequitur, de reprobatione Iudeorum et uocatione gentium apertissime sonat.

Et egressi serui eius in uias, etc. uie intelliguntur dogmata et errores gentilium. Sed ex omnibus his ad nuptias uenerunt, id est, Christo crediderunt, et de ipsa qualitate conuiuantium aperte ostenditur  quod per has regis nuptias presens Ecclesia designatur, in qua cum bonis mali conueniunt.

Intrauit autem rex ut uideret, etc. Ingressus regis aduentum Domini in iudicii die ostendit, quando fidem et merita singulorum discernere uenit. Porro unus qui ueste nuptiali non inuentus asseritur, omnes qui in malitia sunt sociati designat. uestis autem nuptialis precepta sunt Domini et opera que ex lege et Euangelio complentur, nouique hominis efficiunt indumentum. Amicum uocat, quia ad nuptias inuitatus est; arguit impudentie, qnod ueste sordida munditias polluerit nuptiales. At ille obmutuit, quia omne tunc cessat excusationis argumentum, quando ille foris increpat, qui testis conscientie animum intus accusat.

 Tunc rex dixit ministris, etc. Ligantur tunc pedes et manus per districtionem sententie, qui modo a prauis operibus ligari noluerunt. Interiores quoque tenebras dicimus, cecitatem cordis; exteriores uero eternam noctem damnationis, in quam tunc inuitus proiicitur, qui nunc sponte cecidit in cecitatem cordis. Illic dentes stridere et oculi flere perhibentur, quatenus singula queque membra supplicio subiaceant, que hic singulis quibusque uitiis subiecta seruiebant.

Tunc abeuntes Pharisei, etc. Cesar Augustus Herodem filium Antipatri alienigenam et proselytum regem Iudeis constituerat, ut tributis preesset, et Romano pareret imperio. Mittunt igitur Pharisei discipulos suos, quasi minus notos atque suspectos  cum Herodis militibus seu illudentes quod tributa Romanis soluebant, et non diuino cultui dediti tantum erant; aut ut abscondite facileque deciperent eum, uel ut deprehensi minus erubescerent apud eum. Nam consilio malo deprehenso, tanto minus nascitur confusio, quanto fuerit persona deterior.

Magister, scimus quia uerax es, etc. Magistrum et ueracem uocant, ut, quasi homo honoratus et laudatus, mysterium eis sui cordis simpliciter aperiret et fraudulenter prouocant, ut, magis Dominum quam Cesarem timens, dicat tributa solui non debere, ut statim Herodiani audientes teneant quasi principem contra Romanos seditionis.

Cognita autem iehsu nequitia eorum, etc. Non secundum  sermones eorum pacificus blande respondit, sed secundum conscientiam eorum crudelem aspera dixit, quia Deus plerumque ad animam loquitur, non ad corpus; uoluntatibus respondet, non uerbis.

Ostendite mihi numisma census, etc. Sapientia sapienter agit, ut suis potissimum tentatores sermonibus confitentur; et ad hoc interrogat, ut ad sermonem eorum competenter respondeat.

Dicunt ei, Cesaris, etc. Hic, Cesarem Tiberium significari, priuignum ei qui in loco precesserat uitrici, sub quo et Dominus passus est, intelligere debemus.

Reddite, inquit, Cesari que eius sunt. Nummum, tributum et pecuniam; et que sunt Dei Deo, decimas  et primitias. Aliter, quemadmodum a uobis Cesar exigit impressionem imaginis sue, sic et Deus ut quemadmodum illi redditur nummus, sic Deo anima, lumine uultus ei illustrata atque signata.

In illa die accesserunt ad eum Sadducei, etc. Qui animas simul cum corporibus credunt interire, recte istiusmodi fingunt fabulam, que deliramenti arguat eos qui resurrectionem asserant corporum. Potest autem fieri ut hoc aliquando in gente eorum acciderit.

In resurrectione ergo cuius erit de septem, etc. Turpitudinem opponunt fabule, ut resurrectionis denegent ueritatem. uerum mystice septem hi fratres  sine filiis defuncti reprobis quibusque congruunt, qui per totam huius seculi uitam, que septem diebus uoluitur, a bonis operibus steriles existunt: quibus uiritim misera morte prereptis, ad ultimum et ipsa mundana conuersatio, quam illi absque fructu uitalis operis exegerant, quasi uxor infecunda transibit.

Respondens autem iehsu, ait illis: Erratis, etc. Quia Latina consuetudo Greco idiomati non respondet, simpliciter dictum intelligamus, quod nubere de uiris, et nubi de uxoribus scriptum sit. Sunt enim sicut angeli in celis absque ullo mortis metu et  labe corruptionis, atque sine ullo terreni reatus actu perpetua Dei uisione fruuntur.

De resurrectione autem mortuorum non legistis, etc. De quinque libris Moysi profert testimonium ad probandam eternitatem animarum, propter Sadduceos, qui illos tantummodo recipiunt, quia stultum erat proferre testimonia prophetarum, quorum illi auctoritatem non sequebantur.

Non est Deus mortuorum, etc. Postquam probauerat Deum non posse fieri animarum, nisi perseuerarent, consequenter corporum introducit resurrectionem, cum quibus simul bona malaue gesserunt.

Pharisei autem audientes quod silentium imposuisset, etc. In unum conuenerunt dicentes apud se: Loquatur  pro omnibus unus, ut si uicerit, omnes uideamur uictores; si autem uictus fuerit, uel solus uideatur confusus, et quid mandatum magnum sit interrogat, ut quidquid ille responderit, occasionem habeat calumniandi, aliud asserens magnum esse de pluribus.

Ait illi iehsu: Diliges Dominum Deum tuum, etc. Primum ergo et maximum omnium mandatum est, cognitio atque confessio diuine unitatis, cum exsecutione bone operationis. Bona autem operatio in dilectione Dei et proximi perficitur.

Congregatis autem Phariseis, interrogauit iehsu, etc. Non reprehenduntur quod filium Dauid dicunt, sed quod Dei filium esse non credunt. Dominus siquidem Dauid est, Deus ante tempora manendo, et  filius Dauid in tempore homo nascendo.

Et nemo poterat respondere ei uerbum, neque ausus fuit, etc. uerbum quod pateret insidiis non inuenientes, confutati ultra non interrogant, sed apertissime comprehensum Romane tradunt potestati. Ex quo intelligimus uenena inuidie posse quidem superari, sed difficile conquiescere. Ad istum ergo qui dolis iniquorum superari non potuit, simplici corde et pia deuotione, quasi ad salutis auctorem accedamus, ut illuminemur, et uultus nostri non erubescent, quia inuenitur a non tentantibus, et fidem in illum habentibus apparet.



LIBER QUARTUS.


 Confusis, ut dignum erat, ac repudiatis tentatoribus ad suos iehsu sermonem conuertit, ut illorum confusio istis fieret disciplina. Infructuosus namque est sermo, si in quo ut alter confunditur, sic non alter erudiatur.



CAPUT XXIII.

Tunc iehsu locutus est ad turbas, usque Dicunt enim et non faciunt, etc. Per cathedram legis ostendit, et propter sacerdotium nominisque dignitatem exhortatur populos ut subiiciantur eis, non opera, sed doctrinam considerantes. Horum in Ecclesia nunc exempla imitantur, qui subiectos docent, quod ipsi implere dissimulant, uel peccantibus pondus  penitentie aggrauantes, ut aut necesse est penitentiam reiiciat, aut suscipiens, dum ferre non ualet, scandalizatus amplius peccet, quasi non melius sit propter misericordiam dare rationem, quam propter crudelitatem. De talibus recte subiunxit, quod sarcinas ipsas uno suo digito non tangerent, hoc est, ne in minimis quidem ea perficerent, que contra morem patrum sine fide et gratia Iesu Christi et seruare et seruanda tradere presumebant.

Dilatant enim phylacteria sua, etc. Pictaciola Decalogi phylacteria uocabant, que in fronte quasi ob custodiam et munimentum sui portabant, non intelligentes quod hec in corde assidua meditatione  portanda sint, non in corpore Domini mandata. Erat etiam fimbria parua et breuis, in quatuor pallii summitatibus propter differentiam uestium eorum posita, sic ut in carne circumcisio ex precepto legis. Quam mulier in pallio Domini, que sanguine fluebat tetigit, sed non est compuncta superstitiosis sentibus Phariseorum.

uos autem nolite uocari rabbi, etc. Hic multi de uocatione Patrum et magistrorum mouent questiones, sed facile soluuntur, quod quomodo unus per naturam Deus, et unus filius, non preiudicat ceteris, ne per adoptionem dii uocentur et alii; ita et unus pater et magister non preiudicat aliis, ut abusiue appellentur patres et magistri.

Qui maior est uestrum, erit minister uester. Ac si  dicat: Quicunque uult fratrem preuenire regnando, prius illum necesse est preueniat obsequendo. Unde Apostolus ait: Honore inuicem preuenientes , uincat eum officiis, ut possit uincere sanctitate.

Qui autem exaltauerit se, humiliabitur, etc. Omnis qui se incaute de meritis extollit, saltem in futuro si perseuerat, humiliabitur a Domino; et qui prouide se de benefactis humiliat, exaltabitur ab eo.

ue uobis scribe, usque Nec intreuntes sinitis introire. Ac si dicat: ue uobis qui scitis aduentum meum corporeum a prophetis predicatum, et nec ipsi creditis, nec alios doctrine simulatione sinitis aduertere. Moraliter uero hac sententia arguit omnem magistrum, qui malis operibus ante discipulos suos introitum regni celestis claudit.

 ue uobis, scribe et Pharisei, etc. Diuersa eos lucra tam de discipulis quos de aduenis miscebant populo Dei quam per imaginem sanctitatis captantes ostendit. Et erat semel filius gehenne, uidens magistrorum uitia, et intelligens destruere eos operibus, quod uerbis docebant, et ad uomitum reuertens gentilitatis sue, et quasi preuaricator maioris pene dignus exstiterat.

ue uobis duces ceci, etc. Auaritie et impietatis arguit strophe inuentores et preceptores, quod in templo aut in altari iurantem nemo periurii reum tenebat; eum autem qui in auro, quo ipsi delectabantur, aut in dono, quo pascebantur iurabat, quasi periurii reum, id statim in quo iurauerat exsoluere  cogebant. Et ideo hec sanctiora dicebantur, ut promptiores homines ad dona offerenda efficerent, quam ad preces in templo fundendas. Spiritaliter autem templum et altare ipsum Christum, aurum et donum laudes et sacrificia precum significant, que in eo per eum offerimus; non enim ipse per hec, sed ista per illum sanctificantur.

ue uobis, scribe et Pharisei hypocrite, qui decimatis mentham, etc. Arguit eos auaritie, quod propter alimonia sacerdotum et Leuitarum, quorum pars erat Dominus, studiose etiam uilium olerum decimas exigant; et iudicium in disceptatione negotiorum misericordiamque in pauperes, pupillos et uiduas, et fidem in Deum, que magna sunt, pretermittant.

 Duces ceci excolantes culicem, et reliqua. Sicut tunc, sic et nunc, contra preceptum Dei, que digna sunt, sicut est iudicium, et que superius posuit, deuoramus atque negligimus, et opinionem religionis in paruis, que lucrum habent, diligentiam demonstramus. Possunt autem hec per allegoriam ad Iudeos referri, qui dimiserunt Barabbam, qui non soluerat Sabbatum, quod magna diligentia obseruabant: occiderunt autem Dominum, spiritaliter Sabbatum insinuantem, per iudicium et misericordiam et fidem, que illi maxime contemnebant. Nam et culicis nomine non absurde seditiosus et homicida figuratur, quia hoc animal et strependo inquietat, et sanguine delectatur, et cameli nomine, propter humilitatem se ad subuehenda onera magnitudine,  congruenter intelligitur Dominus.

Qui mundatis quod deforis est calicis, et reliqua. Simulationis arguuntur et mendacii, quod foris in habitu ostenderent sanctitatem, intrinsecus autem essent uitiorum sordibus pleni.

Munda prius quod intus est calicis, et reliqua. Hoc est: Munda prius cor et conscientiam a concupiscentia et prauis desideriis, a fraude et dolo, et sic foris per opera ostendes ueraciter sanctitatem. Hoc contra illos ualet qui corporalia peccata, fornicationem, furtum, et cetera talia, quasi grauissima detestantur; spiritalia uero que non minus damnat Apostolus, hoc est, amaritudinem, iram, indignationem, clamorem, superbiam, et cetera, ut leuia contemnunt.

 ue uobis, scribe et Pharisei hypocrite, etc. Sicut sepulcra foris calce, marmore et auro ornata sunt, intus autem ossibus plena mortuorum, sic peruersi magistri quia alia docent, et alia faciunt, munditiam uestium et uerborum humilitatem demonstrant, intus autem pleni sunt omni spurcitia et iniquitate.

Qui edificatis sepulcra Prophetarum, etc. Simulabant quidem se, ob fauorem uulgi captandum, patrum suorum horrere perfidiam, memorias prophetarum, qui ab eis occisi sunt, magnifice ornando, sed ipso opere testificantur quantum paterne nequitie consentiant, Dominum qui ab eisdem prophetis est prenuntiatus iniuriis agendo occidentes.

Et uos implete mensuram patrum uestrorum. Hoc est: Quod illis defuit, uos implete: illi interfecerunt  seruos, uos Dominum crucifigite. Non hoc iubendo dixit, sed quod facturi essent ostendendo.

Serpentes et progenies uiperarum. Id est: Sicut de uiperis uipere nascuntur, sic uos de homicidis homicide nati estis.

Quomodo fugietis a iudicio gehenne. Nunquid sepulcra sanctorum edificantes, an potius a malitia corda uestra mundantes.

Ideo ecce ego mitto ad uos prophetas, usque De ciuitate in ciuitatem. Id est: Ipse Filius Dei misit apostolos, qui prophetas ante mittebat. Simulque obserua, iuxta Apostolum scribentem ad Corinthios, uaria dona esse discipulorum Christi: alios prophetas, qui uentura predicant; alios sapientes, qui  nouerunt quando debeant proferre sermonem; alios scribas in lege doctissimos, ex quibus Stephanus, Petrus, Paulus occisi sunt, et persecutione multi a Iudea expulsi ad gentium populum transmigrarunt.

Ut ueniat super uos omnis sanguis iustus, et reliqua. Quomodo a Iudeis exquiritur sanguis, quem non ipsi fuderunt, nisi quia moris est Scripturarum, duas sepe generationes hominum, bonorum scilicet, malorumque computare?

A sanguine Abel iusti, et reliqua. Cur Abel, qui primus fuit, et Zacariam, qui nequaquam ultimus, ponere uoluit, nisi forte, quia per Abel pastorem, qui in campo, et Zacariam sacerdotem, qui in atrio templi necatus est, utriusque gradus martyres esse debere ex laicis et ex altaris officio mancipatis sub  eorum uoluit intimare uocabulo? De isto uero Zacaria multorum fuit contentio quis fuerit; sed nos illum putamus qui a Ioas rege Iude inter templum et altare fuit occisus. Sed queritur, cur hic Barachie dicatur filius, cum in historia Regum Ioiade filius asseritur? Barachia scilicet in lingua nostra benedictus Domini dicitur, et sacerdotis Ioiade iustitia Hebreo nomine demonstratur, et in Euangelio quandoque Nazarei utuntur. Pro filio Barachie filium Ioiade Hieronymus scriptum se inuenire testatur.

Quoties uolui congregare filios tuos, et reliqua. Animantis ponit similitudinem, que tam magnum in filios habet affectum, ut eorum infirmitate affecta, et ipsa infirmetur. Et quod in ceteris difficilius inuenies, alis suis filios protegens, contra miluum pugnat;  sic etiam mater nostra sapientia Dei, que per carnis susceptionem infirmata est, protegit infirmitatem nostram, et resistit diabolo, ne nos rapiat; et quod illa contra miluum conatur affectu, hec aduersus diabolum perficit potestate.

Ecce relinquetur uobis domus uestra deserta. Predixit enim quod, herede occiso, Romani uenire debuerunt; et quasi nidum uacuum diripientes, tulerunt eorum locum, gentem et regnum.

Dico enim uobis: Non me uidebitis, et reliqua. Hoc profecto mystice de illo eius aduentu intelligere cogimur, quo in clarite uenturus est. Aliter, habent Iudei datum sibi tempus penitentie, confiteantur benedictum, qui uenit in nomine Domini, et Christi ora conspicient.



CAPUT XXIu.


Et egressus iehsu de templo, usque qui non destruatur. Iuxta historiam, manifestus est sensus; mystice uero Dominus prouidens infirmitati nostre omnia illa subuerti fecit, quatenus umbra et typo cessante uerorum, ipsa iam ueritas per orbem declarata palmam teneret.

Sedente autem eo super montem Oliueti, usque Et consummationis seculi. Mystice designans quod quietus manens in sanctis superborum detestatur amentiam, qui fructiferam sancte Ecclesie celsitudinem semper inhabitare delectatur.

iehsu autem respondens dixit eis: uidete ne quis uos seducat, et reliqua. Multi quod hic Saluator predixit,  qui falso sibi nomen Christi uindicabant, exstiterunt: ex quibus fuit Simon magus in Samaria, qui etiam magnam se Dei dicebat esse uirtutem. Hec quoque inter cetera suis uoluminibus scripta dimittens: Ego sum speciosus, ego paracletus, ego omnipotens, ego omnia Dei.

Audituri enim estis prelia et opiniones preliorum, et reliqua. Admonentur ne statim abundante perturbatione preliorum desolationem prouincie ultimumque urbis ac templi excidium instare putarent, sed quod potius in quadragesimum differenda sint annum.

Consurgens enim gens in gentem, et reliqua. Hec iuxta litteram excidium urbis precessisse manifestum est. Potest uero mystice regnum super regnum, et  pestilentia eorum quorum sermo serpit ut cancer, et fames audiendi uerbi Dei, et commotio uniuerse terre, et a uera fide separatio in hereticis magistris intelligi, qui, contra se inuicem dimicantes, Ecclesie uictoriam faciunt.

Tradent uos in tribulationem, et reliqua. Notandum autem quod hec Domini locutio partim ad captiuitatem Iudaicam, que a Romanis facta est, partim ad diem iudicii pertinet; et per apostolos omnium credentium persona designatur, quod iuxta finem mundi hi qui apostolicam fidem sequuntur in tribulationibus probandi sunt.

Et tunc scandalizabuntur multi, et reliqua. Quod principio factum legimus predicationis Euangelice, et per partes agitur; maxime autem erit Antichristo in  fine seculi adueniente, quando nimietate tormentorum et portentis signorum, multi scandalizabuntur.

Et multi pseudoprophete surgent, et reliqua. Qui ergo in obsidione urbis et obsidentes alieni a Christo durabant, melius de hereticis accipiendum putamus, qui, contra Ecclesiam uenientes, christos se esse mentiuntur, quorum primus Simon magus fuit, extremus autem ille maior ceteris est Antichristus.

Et predicabitur hoc Euangelium regni, usque Et tunc ueniet consummatio. Perspicue significat non ante aduenisse mundi finem, quam Euangelium in toto orbe predicetur: opportunitatem uero tunc illius temporis esse, cum predicatum fuerit Euangelium omnibus gentibus, ad adiutorium, scilicet, et salutem credentibus, in testimonium uero et damnationem,  illud non credentibus.

Cum ergo uideritis abominationem desolationis, etc. Hec de aduentu Antichristi intelligi possunt, sicut manifestissime apostolus Paulus predicabat. Potest et simpliciter aut de Christo accipi, aut de imagine Cesaris, quam Pilatus posuit in templo; aut de Adriani equestri statua, que in ipso sanctorum loco usque in presentem diem stetit. Abominatio quoque secundum ueritatem Scripturarum idolum nuncupatur.

Tunc qui in Iudea sunt fugient ad montes, usque Non reuertatur tollere tunicam suam. Hec iuxta historiam facta esse constat, iuxta uero sensus spiritales, cum uiderimus abominationem desolationis stare ubi  non decet, hoc est, hereses et flagitia regnare inter eos qui celestibus mysteriis uidebantur esse consecrati, et operantes iniquitatem, pacem fidelium perturbare, tunc qui in Iudea, hoc est, in confessione uere fidei persistimus, uirtutum culmen ascendere debemus. Tunc qui super tectum est, hoc est, carnalia animo excedens spiritaliter uiuit, ne descendat ad infimos actus pristine conuersationis, neque ea que reliquerat mundi carnisue desideria repetat. Domus namque nostra uel mundus hic, uel ipsa in qua degimus nostra intelligenda est caro. Et qui in agro, hoc est, Ecclesia, non respiciat rem secularem, et labentis uite retinacula, quibus renuntiauit.

ue pregnantibus, etc. Hoc quoque secundum historiam dici potest, quod in persecutione Antichristi  seu Romane captiuitatis pregnantes et nutrientes uteri, filiorum sarcina pregrauati, expeditam fugam habere non quiuerint. Spiritaliter anima que desideriis carnalibus in illa ultima persecutione occupata inuenitur eternum ue subire oppressa cogitur.

Orate autem ut non fiat fuga uestra hieme, uel sabbato. In hyeme duritia frigoris prohibet ad solitudinem pergere, et in montibus desertisque latitare. In Sabbato transgressio legis est, si fugere uoluerint, aut mors imminens, si remanserint. Si autem de consummatione intelligitur, hoc precipit, ut non refrigescat fides nostra, et in Christum caritas, neque otiosi in opere Dei uirtutum Sabbato torpeamus.

Et nisi breuiati fuissent dies illi, et reliqua. Hec enim tribulatio, quanto ceteris pondere grauior,  tanto est temporis breuitate futura moderatior. Tribus namque annis et dimidio Ecclesiam impugnatura esse creditur, quantum de prophetia Danielis et Apocalypsi sancti Ioannis cognosci potest.

Si dixerint uobis: Ecce in deserto est, et reliqua. Si quis promiserit uobis quod in deserto gentilium et philosophorum dogmate Christus moratur, aut hereticorum penetralibus, qui Dei pollicentur arcana se nosse, nolite fidem accommodare, ne locum decipiendi inueniant.

Sicut enim fulgur ab Oriente exiuit, et reliqua. Quod ergo dixit ab Oriente in Occidentem peruenturum aduentum suum, contra illos ualet, qui per terrarum particulas nominantur, et dicunt apud se esse Christum. Quod autem ait, sicut fulgur, contra eos  ualet qui occulte congregant tanquam in penetralibus, et paucos, tanquam in deserto. Ad manifestationem quoque claritatemque pertinet Ecclesie fulguris nomen, significans etiam noctem, uel nubila seculi huius; tunc enim fulguris candor apparet.

Ubicunque fuerit corpus, illic congregabuntur aquile. Id est, in celum, quo hinc secum leuauit corpus in homine suscepto: quod, secundum Apostolum, Rapiemur in nubibus obuiam Christo in era, et sic semper cum Deo erimus . Innuit etiam studium sanctorum, quod aquila ceteras aues uolatu transgrediens in ipsum solis radium oculos gaudet infigere, nec non et illud, quod lapidem uenenis resistentem suis nidis solet afferre, illum qui excisus  de monte sine manibus diaboli regnum strauit.

Statim autem post tribulationem dierum illorum, usque Et stelle cadent de celo. Sidera in die iudicii uidebuntur obscurari, non de minutione sue lucis accedente, sed superueniente uere lucis claritate. Quod uero dicit: Et stelle celi erunt decidentes, hoc est, suo lumine carentes.

Et uirtutes celorum commouebuntur. Hoc est, angelice trement potestates. Mystice uero Ecclesia est sol, et luna, et stelle, cui dictum est: Speciosa ut luna, electa ut sol , quia tunc non apparebit impiis persecutoribus ultra modum seuientibus.

Tunc stelle cadent de celis, et uirtutes celorum commouebuntur. Quoniam multi qui gratia fulgere uidebantur, persequentibus impiis, et cadent quidem  fideles, et firmissimi turbabuntur.

Et tunc apparebit signum Filii hominis in celo. Signum hic aut crucis intelligamus, ut uideant Iudei in quem compunxerunt, aut uexillum uictorie triumphantis.

Et tunc plangent se omnes tribus terre. Ille, scilicet, que, in terris genite, honorem suum non intellexerunt, sed comparate sunt iumentis insipientibus, et similes facti sunt illis .

Et mittet angelos suos cum tuba, et reliqua. De hac tuba loquitur Apostolus, que sublimia diuine laudis resonet sacramenta

Et congregabunt electos eius a quatuor uentis, et reliqua. Id est, a quatuor mundi climatibus, et non solum hoc, sed a summo terre usque ad summum celi, id est, ab extremis terre finibus per directum  usque ad ultimos fines eius, ubi longe a spectantibus circulus celi terre uidetur insidere.

Ab arbore autem fici discite parabolam, usque Scitote, quod prope est in ianuis. Ac si dicat: Aestatis aduentum et Fauonii ac ueris introitum; ita cum omnia hec que scripta sunt uideritis, nolite putare iam adesse consummationem mundi, sed quasi proemia et precursores quosdam uenire, ut ostendant quod prope sit, et in ianuis. Mystice: Cum uideris Synagogam fructum iustitie, quem ueniens ad se Dominus non uenit, proferentem, diem extremi discriminis et estatem uere pacis ac lucis esse in proximo non ambiges.

Celum et terra transibunt, et reliqua. Celum enim et terra per commutationem innouationis transibunt,  sed uerbum Domini sine effectu completionis nullo modo preteribit. Unde et propheta ex persona Domini ait: uerbum meum quod egreditur de ore meo, non reuertetur ad me uacuum .

De die autem illa et hora, nemo scit, etc. Ergo post resurrectionem interrogantibus de die iudicii apostolis, manifestius respondit: Non est uestrum nosse tempora , et reliqua. Unde patet, quod ipse scit; sed nescire dicitur, qui nescientes facit, id est, non eis prodit quod inutiliter scirent, ut, incerti de aduentu iudicis, sic quotidie uiuant, quasi die alia iudicandi sint.

Sicut enim in diebus Ne, et reliqua. Subitum aduentus sui diem, plurimis affirmat exemplis, cum  eumdem diebus Ne uel Loth equiparat, quando mortalibus repentinus superuenit interitus.

Sicut enim fuerunt in diebus illis, usque Nubentes, et nuptum tradentes. Non hic, iuxta Marcionis et Manichei dogma, coniugia uel alimenta damnantur, sed potius licitorum arguitur usus immoderatus. Cum superius bella, fames, et cetera commemorantur futura, nunc ea que pacis indicia sunt: estimandum est, iuxta Apostolum, quod post pugnas et dissensiones breuis secutura pax, ut fides credentium comprobetur, ut ex transactis malis sperent iudicem esse uenturum.

Usque in eum diem quo introiuit arcam Ne. Mystice autem arcam perfecte ingreditur, cum Dominus Ecclesiam in die iudicii presentia sue uisionis eternus  habitator illustrat. Et qui sanctis hic certantibus luxuriantes insultant, illic coronatis, eterna damnatione plectentur.

Tunc duo erunt in agro, et reliqua. Significat autem eos qui operantur in Ecclesie ministerio, tanquam in agro Dei; assumetur autem ille qui non adulterans uerbum Dei, sed sicut ex Deo coram Deo locutus in Christo fuerit; qui uero Christum annuntiauerit non caste, sed occasione, relinquetur ab eo.

Due molentes in mola, et reliqua. Molentes appellat eos qui, in plebibus constituti, reguntur a doctoribus ob temporalium negotiorum orbem atque circuitum; et feminarum nomine significat, quia consiliis eis regi expedit peritorum. Assumetur ea pars que connubia propter amorem tantum generis exercuerit,  terrenamque substantiam ob acquirenda celestia dispensauerit; altera relinquetur.

Duo in lecto, et reliqua. Illi, uidelicet, qui otium et quietem monasterialis uite eligunt, quorum duo de duobus generibus affectionum esse perhibentur. Qui enim propter Dominum continentie studuerit, ut, sine sollicitudine uiuens, cogitet que Dei sunt, assumetur a Deo; qui qua alia ratione relinquetur, ut cuiuslibet peccatricis anime lapsum sub Iude specie Ieremias describens ait: uiderunt ea hostes, et deriserunt Sabbata eius . Hec tria genera hominum, tres uiri sunt, quos Ezechiel propheta liberatos uidit, Ne, Daniel et Iob. Nam Ne arcam in undis erexit, atque ideo figuram rectorum tenuit.  Daniel uitam continentium significauit, quod et in aula regia abstinentie deditus fuit. Iob in coniugio positus, et curam domus proprie exercens, placuit, per quem digne bonorum coniugum ordo figuratur.

uigilate ergo, usque Quia nescitis qua hora Filius hominis uenturus est. Nesciente enim patrefamilias, fur domum perfodit, dum a sui custodia spiritu torpente, improuisa mors carnis habitaculum irrumpens rapit dominum domus ad supplicium nescientem.

Qui putas fidelis est seruus, et reliqua. Difficultatem, non impossibilitatem perficiende uirtutis ostendit. Dominus Christus super familiam, id est, Ecclesiam, quam suo sanguine de manu inimici redemit, constituit apostolos, et sequaces eorum. De quibus  unus eorum aiebat: Sic nos existimet homo ut ministros Christi, et dispensatores ministeriorum Dei . Fidelis enim debet esse seruus in deuote tribuendo domini sui pecuniam, et non abscondendo; prudens uero in discernendo diligenter capacitatem singulorum famulorum.

Ut det illis cibum in tempore, et reliqua. Id est, ut spe premiorum ministrent conseruis in tempore suo cibaria doctrinarum. Lucas dicit: Tritici mensuram , ostendens quod pro qualitate audientium formari debet sermo doctorum, ut ad sua singulis congruat, et tamen a communis edificationis arce nunquam recedat.

Beatus ille seruus, usque Super omnia bona sua constituet eum. Id est, omnia celestis regni gaudia  non utique ut horum soli dominium teneant, sed ut eorum abundantius ceteris sanctis eterna possessione fruantur, ut Apostolus: Qui presunt presbyteri, duplici honore digni habeantur, etc. .

Si autem dixerit malus seruus ille, usque Manducet autem et bibat cum ebriis. Sicut in uno fideli dispensatore totus bonorum rectorum, quomodo uel uiuat uel remuneretur ordo docetur; sic et in hoc nequissimo seruo cunctorum presulum malorum damnandum pariter opus et damnatio narratur eterna: qui, neglecto Domini amore, non modo ipsi luxurie uacant, sed et subditos iniuriis stimulant. Quamuis typice possit intelligi percutere conseruos, corda infirmorum, nec adhuc fide, spe et caritate solidatorum, ostenso praue operationis aut locutionis exemplo,  uitiare.

ueniet Dominus serui illius in die qua non sperat, et reliqua. Hoc ipsum docet, ut sciant quando non putatur dominus, tunc eum esse uenturum, et diuidet eum, id est, a consortio sanctorum separet, et partem eius ponat cum hypocritis: cum his, uidelicet, qui erant in agro, et qui molebant, et nichilominus derelicti sunt. Quod dicit illic esse fletum et stridorem dentium, duplicem penam gehenne exprimit, id est, ignis et frigoris. Unde et in Iob scriptum est: Ad calorem nimium transit ab aquis niuium.



CAPUT XXu.

Tunc inquit, simile erit regnum celorum decem uirginibus, usque Et quinque prudentes. Regnum celorum,  Ecclesiam nominauit. Geminatus quinarius numerus denarium perficit; et quia ex utroque sexu fidelium multitudo colligitur, sancta Ecclesia decem uirginibus similis denuntiatur, in qua quia mali cum bonis, et reprobi cum electis admixti sunt: recte similis uirginibus prudentibus et fatuis esse perhibetur. Quod uero dixit, sponso et sponse obuiam uenire uirgines, sic intelligendum puto ut ex ipsis uirginibus constet ea que dicitur sponsa, tanquam si omnibus Christianis in Ecclesiam concurrentibus, filii ad matrem concurrere dicantur, cum ipsis filiis congregatis constet ea que dicitur mater. uidentur itaque mihi quinque uirgines significare quinquepartitam continentiam in illecebris: continendus enim  animi appetitus a uoluptate oculorum, aurium, olfaciendi, gustandi, tangendi.

Sed quinque fatue acceptis lampadibus, et reliqua. In oleo letitia mentis exprimitur; qui autem non propterea gaudet quod Deo intrinsecus placet, non habet oleum secum. Prudentes autem acceperunt oleum secum in uasis suis, cum lampadibus, id est, letitiam bonorum operum in corde atque conscientia posuerunt. Ut Apostolus dicit: Probet se ipsum homo, et tunc in semetipso gloriam habebit, et non in altero.

Moram autem faciente sponso, etc. Dormire enim, mori est; ante somnum uero dormitare, est ante mortem per pondus egritudinis ad somnum mortis peruenire.

 Media autem nocte clamor factus est, etc. Subito enim quasi intempesta nocte dies iudicii subrepit, eo quod minime ualeat preuideri quando ueniat, et securis omnibus, angelorum clamor et tuba precedentium fortitudinum Christi resonabit aduentum.

Tunc surrexerunt omnes uirgines ille, etc. Id est, electi simul ac reprobi a somno mortis excitati, sua secum opera numerant, pro quibus recipiant.

Fatue autem sapientibus dixerunt, et reliqua. Testimonium operum suorum tunc frustra foris querunt, quorum nunc retributionem ob amorem uacue laudis perdunt.

Ne forte non sufficiat nobis et uobis, etc. Hoc non de auaritia, sed de timore respondent. Sibimetipsi testimonium uniuscuiusque uix sufficit, quanto minus  sibi et proximo.

Ite potius ad uendentes, etc. Non consilium dedisse se putande sunt, sed crimen earum ex obliquo commemorasse, ac si dicant: uideamus nunc quid uos adiuuant, qui uobis laudes uendere consueuerunt, et uos in errorem inducere, ut non coram Deo, sed ab hominibus gloriam quereretis.

Dum autem irent emere, uenit sponsus, et reliqua. Id est, inclinantibus se illis in ea que foris sunt, uenit ille qui iudicat. Et que parate erant, id est, quibus bonum coram Deo testimonium conscientia perhibebat, Intrauerunt cum eo ad nuptias, id est, ubi munda anima, puro et perfecto Dei uerbo fecunda copulatur. Et clausa est ianua, id est, aditus ad regnum celorum; non enim post iudicium patet precum  aut meritorum locus.

Nouissime ueniunt et relique uirgines, usque, nescio uos. Ecce aperire clamant, et repulsionis sue dolore compulse, appellationem dominantis ingeminant; preces offerunt, et nesciuntur, quia tunc uelut incognitos Deus deserit quos modo suos per uite meritum non agnoscit.

uigilate itaque, quia nescitis diem, neque horam. Generalis ad discipulos exhortatio subinfertur, quia semper debemus extremum diem metuere, quem nunquam possumus preuidere.

Sicut enim peregre proficiscens, et reliqua. Carnis enim proprius locus est terra, que quasi ad peregrina ducitur, dum per Redemptorem nostrum in  celo collocatur: qui tamen proficiscens fidelibus suis spiritalia dona concessit.

Et uni dedit quinque talenta, et reliqua. Quinque igitur talentis donum quinque sensuum exprimitur; duobus uero intellectus et operatio designantur: unius autem talenti nomine intellectus tantummodo designatur.

Unicuique secundum propriam uirtutem, et reliqua. Non pro largitate ergo et parcitate tribuens, sed pro accipientium uiribus. Denique et ille qui de quinque talentis decem fecerat, et qui de duobus quatuor, simile recipit gaudium, quia retributor ille non considerat lucri magnitudinem, sed studii uoluntatem. Bene autem alia quinque uel alia duo in lucrum uenisse referuntur, quia dum utrique sexui impenditur  predicatio, quasi accepta talenta geminantur.

Qui autem unum acceperat, et reliqua. Talentum ergo in terra abscondere, est acceptum ingenium terrenis actibus implicare: lucrum spiritale non querere, cor a terrenis cogitationibus nunquam leuare.

Post multum uero temporis, et reliqua. Grande uero tempus est inter ascensionem Saluatoris, et secundum eius aduentum. Consideret quisque quid acceperit, et quod lucrum de acceptis reportet; quia is qui nunc pie tribuit, districte in iudicio merita exquiret.

Et accedens qui quinque talenta, usque intra in gaudium Domini tui. Per euge quoque uerbum gaudium suum Dominus insinuat, qui bene laborantem seruum ad gaudium inuitat eternum. Euge quoque interiectio  est letantis, et bene gaudens Dominus seruum bonum ac fidelem in gaudium suum intrare iubet, quia ipse est solus ad quem Propheta ait: Letificabis nos in gaudio cum uultu tuo, et reliqua. Et ad bona multa inuitat, quia ad comparationem futurorum, que permanent, presentia, que transeunt, quasi pauca esse uidentur.

Accedens autem et qui unum talentum acceperat, usque ecce habes quod tuum est. uere quod scriptum est, ad excusandas excusationes in peccatis, huic sermo contigit, ut ad pigritiam et negligentiam superbie quoque crimen accederet: et quem simpliciter orare debuerat, e contrario calumniatur, et dicit se prudenti fecisse consilio, ne dum lucra pecunie quereret, etiam de sorte periclitaretur, id  est, frustra de aliis rationem reddere cogar: sufficit unicuique ut pro se rationem reddat.

Serue male et piger, usque quod meum est, cum usura. Malus appellatur, quia calumniam Domino facit; piger, quia talentum noluit duplicare, ut in altero superbie, in altero negligentie damnetur. Si, inquit, durum et crudelem esse me noueras, et aliena sectari, ubique metere ubi non seruerim; aliter, metere est ubi non seminaui, etiam eos impietatis reos ostendere, in quibus uerbum legis uel Euangelii non ministratum est. Quare non tibi istiusmodi cogitatio incussit amorem? ut scires me mea diligentius quesiturum, et dares pecuniam nummulariis, seu trapezitis, id est, predicationem Euangelii ceteris doctoribus,  quod fecerunt et apostoli, ordinantes per singulas prouincias presbyteros et episcopos: uel cunctis credentibus, ut quidquid sermone dicerent opere explerent.

Tollite itaque ab eo talentum, et reliqua. Quod quotidie in sancta Ecclesia cernimus: quia plerique, dum bene ministrant, exteriora que accipiunt, per adiunctam gratiam ad intellectum quoque mysticum perducuntur.

Omni enim habenti dabitur, et abundabit, et reliqua. Qui fidem et uoluntatem habet bonam in Domino, etiam si quid minus in opere ut homo habuerit, dabitur a bono iudice: qui autem non habuerit fidem, etiam ceteras uirtutes quas uidebatur naturaliter possidere, perdit. Hec multis modis de caritate  et de ingenio et de scientia possunt interpretari.

Cum autem uenerit Filius hominis in maiestate sua, et reliqua. Idem quoque Filius Dei, qui et Filius hominis tunc ueniet in maiestate sua, ut iudicet, qui nunc est. Ac si dicat: Quod in proximo est, uenit in humilitate sua ut iudicaretur, tunc sedebit Dominus super sedem maiestatis sue; id est, regnat super sanctam et gloriosam Ecclesiam suam, de qua scriptum est: Sedes tua Deus in seculum seculi.

Et congregabuntur ante eum omnes gentes, et reliqua. Duo sunt itaque ordines hominum in iudicio collectorum, qui tamen in quatuor diuidentur. Perfectorum ordines duo sunt: unus, qui cum Domino iudicabit, et non iudicantur, de quibus Dominus  ait: Sedebitis et uos super sedes duodecim ; alius, quibus dicetur: Esuriui, et dedistis mihi manducare ; hi iudicabuntur, et regnabunt. Item reproborum ordines duo sunt: unus eorum qui extra Ecclesiam inueniendi sunt, hi non iudicabuntur et peribunt; de quibus Psalmista ait: Non resurgunt impii in iudicio . Aliter quoque reproborum est eorum, qui iudicabuntur et peribunt; quibus dicitur: Esuriui, et non dedistis mihi manducare , etc.

Et statuet oues quidem a dextris suis, et reliqua. Dextram atque sinistram iuxta illud intellige, quod alibi legis: Cor sapientis in dextera eius, et cor stulti in sinistra illius .

Tunc dicet rex his qui a dextris eius erunt, usque  et uenistis ad me. Hec secundum historiam resonant de perceptione regni, et munificentia beneuolentie, qua indigentibus corporaliter consulitur. Iuxta altiorem uero intellectum, perfectionem ostendunt caritatis, qua esuriens et sitiens iustitiam pane uerbi et potus sapientie diuine reficitur: et qua errans a uia ueritatis, per penitentiam in hospitium matris Ecclesie perducitur; et qua infirmus in fide assumitur, et qua in carcere angustiarum, tribulationum et tristitie positus, consolationis ope subuehitur.

Domine, quando te uidimus esurientem? et reliqua. Siue per gloriam Christi mirantes dicunt, siue quod paruum eis tunc uidetur omne bonum quod fecerunt pro magnitudine terroris et abundantia retributionis.

 Quandiu fecistis uni de his fratribus meis, et reliqua. Hoc de pauperibus spiritu dixisse uidetur, ad quos manum tendens dixerat: Fratres mei et mater mea hi sunt qui faciunt uoluntatem Patris mei, qui in celis est.

Et ibunt hi in supplicium eternum. Frustra Origenes post multa annorum curricula impiis, nec non et diabolo de inferno spondet liberationem, cum Dominus supplicium eternum esse predicauit.



CAPUT XXuI.

Et factum est cum consummasset iehsu sermones hos omnes, dixit discipulis suis: Scitis quod post biduum Pascha fiet.

Post omnes itaque sermones, quos ab initio Euangelii sui usque ad tempus passionis in auditu discipulorum  aut turbarum faciendo et predicando compleuerat: ex illo ergo die quo uenit in Bethaniam, atque illud de unguento factum est, usque ad diem, quo ista omnia gesta atque dicta sunt. Intelligimus etiam, Euangelistis non commemorantibus, consumptum fuisse quadriduum, ut occurreret dies quem ante biduum Pasche Mattheus et Marcus diffinierunt. Mystice uero post duos dies clarissimi luminis ueteris ac Noui Testamenti, uerum pro mundo Pascha celebratur. Pascha uero, quod Hebraice dicitur Pasche, a transitu nominatur, eo quod exterminator uidens sanguinem in foribus Isrelitarum pertransierit; siue ideo solemnitatis huius diem mystice per legem transitum esse uocatum, quod Agnus Dei in eo de hoc mundo, siue ipse transiturus, siue  nos salubri transitu, quasi de Aegyptiaca esset seruitute ducturus.

Et filius, inquit, hominis tradetur ut crucifigatur. Erubescant qui putant Saluatorem mortem timuisse passionis: presciuit, et tamen non declinauit insidias, nec terretur nec fugit, in tantum etiam ceteris ire nolentibus, pergat intrepidus; quando Thomas dixit: Eamus, et nos moriamur cum eo.

Tunc congregati sunt principes sacerdotum, et reliqua. Congregantur ineuntes consilium, quomodo Dominum occidant, non timentes seditionem, ut sermo simplex demonstrat, sed cauentes ne auxilio populi de suis manibus tolleretur.

Cum autem esset iehsu in Bethania, et reliqua. Recapitulando Mattheus et Marcus ad illum diem redeunt  in Bethaniam, qui erat ante sex dies Pasche, et narrant quod Ioannes de cena et unguento refert, unde uenturus erat iehsu Hierosolymam, et sic redeunt unde fuerant digressi ad sermonem Domini, quem habuit ante biduum Pasche. Et factum Iude coniungatur ad consilium sacerdotum, quod habuerunt, tractantes de nece Domini. Moratur in Bethania Dominus, id est, in domo obedientie, que quondam fuit Simonis, iam ante leprosi, sed curati a Domino, nomine pristino permanente, ut uirtus curantis appareat. Quidam Simonem leprosum uolunt intelligere partem populi que crediderit Domino, et ab eo curata sit. Simon quoque obediens dicitur.

 Accessit ad eum mulier, et reliqua. Mulier ista Maria Magdalena fuit, que alias adhuc peccatrix pedes rigauit, nunc uero iustificata, caput illius oleo sancto perfudit. Alabastrum est genus candidissimi marmoris, uariis coloribus intertincti, in quo unguenta optime incorrupta seruare perhibent: et nascitur circa Thebas Aegyptias et Damascum Syrie ceteris candidius, probatissimum uero in India. Porro unguentum illud Marie iuxta alios Euangelistas ex nardo principali arbore in unguentis esse perhibetur, et pisticum, id est fidele, eo quod solent aliqui medicorum similibus herbis unguenta adulterare; enim Grece fides dicitur, unde pisticum deriuatur; et a Marco spicatum asseritur, id est, non solum a radice nardi, sed etiam quo pretiosius  esset, spicarum quoque et foliorum adiectione odoris ac uirtutis illius erat accumulata gratia. Mystice hec deuotio Marie fidem sancte designat Ecclesie, que caput Saluatoris unguento sancto perfundit, cum potentiam diuine uirtutis eius digna reuerentia confitetur et predicat. Cum uero assumpte humanitatis eius mysteria indigna suscipit reuerentia; in pedes utique Domini unguenti nardi pisticum, id est, fidele ac uerum profunditur.

uidentes autem discipuli, indignati sunt, dicentes, Ut quid perditio hec? Potuit enim istud uenundari multo, et dari pauperibus. Mattheus et Marcus hec synechdochice, a toto uidelicet partem ponunt. Ioannes, distinctius loquens, Iudam hec locutum esse testatur, cuius ex hac occasione furandi consuetudinem  uoluit intimare: ceteri uero que locuti sunt, ob curam pauperum proferebant.

Sciens autem iehsu, et reliqua. Se non semper corporali presentia cum apostolis esse mansurum dicebat, quos diuinitatis sue potentia nunquam omittebat, sicut alibi testatur: Ecce ego uobiscum sum, et reliqua.

Mittens enim hec unguentum hoc, et reliqua. Quod uos putatis perditionem esse unguenti, officium est sepulture.

Amen dico uobis, ubicunque predicatum fuerit hoc Euangelium in toto mundo, etc. Non tam in toto ista que sepelierit Saluatorem, quod unxerit caput eius, et attende notitiam futurorum, quod passurus post biduum et moriturus, sciat Euangelium suum toto  orbe celebrandum.

Tunc abiit unus de duodecim, qui dicebatur Iudas Iscariotes, ad principes sacerdotum, etc. Hec sententia ad illam iungenda est ubi superius consilium sacerdotum de interfectione Christi retulit, in eo quod dicit: Abiit unus de duodecim, etc., ostendit eum non inuitatum, non ulla necessitate constrictum, sed sponte propria scelerate mentis inisse consilium.

Et exinde querebat opportunitatem, et reliqua. Multi hodie scelus Iude nefarium exhorrent, nec tamen cauent cum pro mulieribus falsum contra quemlibet dicunt testimonium: profecto qui ueritatem pro pecunia negant, Dominum pecunia uendunt;  ipse enim dixit: Ego sum ueritas: cum societatem fraternitatis aliqua discordie peste commaculant, Deum produnt, quod Deus caritas est.

Prima autem die azymorum, et reliqua. Primum diem azymorum quartum decimum, quo agnum occidere solebant appellant: quia Pascha proprie debuit nominari, in quo a Iudeis tentus ac ligatus ipsius immolationis sacrauit exordium, licet sequenti die sit crucifixus.

Ite in ciuitatem ad quemdam, et reliqua. Consulte autem, siue aque baiuli, quos alii Euangeliste inserunt, seu Domini domus, sunt pretermissa uocabula, ut omnibus uerum Pascha celebrare uolentibus, hoc est Christi sacramentis imbui, eumque siue mentis hospitio suscipere querentibus, danda facultas designetur.

 Et fecerunt discipuli, et reliqua. In alio Euangelio scriptum est, Inuenerunt cenaculum magnum stratum, et reliqua. Cenaculum magnum, lex spiritalis de angustiis littere egrediens, in sublimi loco recipit Saluatorem. Aque baiulus preco est gratie, quem qui fuerit in domum secutus Ecclesie, hic per spiritum illustrantem superficiem littere transcendendo, in alto mentis solario Christo refectionem preparat, quia cuncta uel Pasche sacramenta, uel cetera legis decreta eius esse sacramenta cognoscit.

uespere autem facto, et reliqua. uespe a ergo tunc facta fuit quando lux mundi, id est Sol uerus, ad occasum mortis properauit, et tunc cum discipulis Dominus discubuit, qui eis quietem eternam preparauit.

 Amen dico uobis, quia unus uestrum me traditurus est. Predicit de proditore, et tamen non designat specialiter, ne manifeste coargutus impudentior fieret: mittit crimen in numero, ut agat conscius penitentiam: et timentes fragilitatem suam, plus credunt magistro quam sibi.

Nunquid ego sum, Domine? Tristes de peccato interrogant, cuius conscientian non habebant.

Qui intingit mecum manum in paropside, et reliqua. Iudas ceteris contristatis et retrahentibus manum, et interdicentibus cibos ori suo, temeritate et impudentia, qua proditurus erat, etiam manum cum magistro mittit in paropsidem, ut audacia bonam conscientiam mentiretur. Est autem paropsis, ut  quidam dicunt, quadrangulum uas escarium, ob hoc ita dictum quod paribus absidibus sit, hoc est, equis lateribus, pro quo Marcus catinum, uas fictile aptum ad immittendum liquorem, posuit: et potuit fieri ut in ipsa mensa uas fictile quadrangulum contineret liquamen, in quod cum magistro discipulus manum mittere posset: ut impleretur prophetia, Homo pacis mee, etc.

Filius quidem hominis uadit, sicut scriptum est de illo: ue autem homini illi per quem Filius hominis tradetur. Pena predicitur, ut quem pudor non uicerat, corrigant denuntiata supplicia. Moraliter uero, ue hodie homini illi qui, insidiis in mente positis, ad mensam malignus accedit, et sacrosanctis mysteriorum  Christi oblationibus participare non metuit, tradens Filium hominis non Iudeis peccatoribus, sed tamen peccatoribus membris uidelicet suis.

Bonum erat ei si natus non fuisset homo ille. Non ideo putandus est ante fuisse quam nasceretur, quia nulli possit esse bene, nisi ei qui fuerit, sed simpliciter dictum est, multo melius esse non subsistere, quam male subsistere.

Respondens autem Iudas qui tradidit eum, dixit: Nunquid ego sum, Rabbi? Ait illi. Interrogat, ne tacendo se prodere uideretur: et non Dominum, sicut ceteri, sed magistrum uocat, quasi excusationem habeat, si, Domino denegato, saltem magistrum prodiderit.

Tu dixisti. Ac si dicat: Quia non dixi.

 Cenantibus autem eis, accepit iehsu panem, usque hoc est corpus meum. Finitis Pasche ueteris solemniis, que in commemoratione antiqui de Aegypto liberationis populi Dei agebatur, transiit ad nouum, quod in sue redemptionis memoriam Ecclesiam frequentare uolebat, ut uidelicet pro carne agni ac sanguine sui corporis et sanguinis sacramentum substitueret. Benedixit panem et fregit, quia hominem assumptum ita morti subdere dignatus est, ut ei diuine immortalitatis ueraciter inesse potentiam demonstraret, ideoque uelocius eum a morte resuscitandum doceret.

Et accipiens calicem, gratias egit, et dedit illis, dicens: Bibite ex hoc omnes. Gratias agit, ut ostendat quid unusquisque in flagello culpe proprie facere  debeat, si ipse equanimiter flagella culpe portat aliene, et quid in correptione faciat subditus, gratias Patri agit equalis.

Hic est enim sanguis meus Noui Testamenti, qui pro multis effundetur in remissionem peccatorum. Quia ergo panis carnem confirmat, uinum uero sanguinem operatur in carne: hic ad corpus Christi mystice, illud refertur ad sanguinem uerum, quia et nos in Christo, et in nobis Christum manere oportet. uinum dominici calicis aqua miscetur; attestante enim Ioanne, aque populi sunt.

Dico autem uobis, non bibam amodo de hoc genimine uitis, et reliqua. Id est, non ultra carnalibus Synagoge, que uitis siue uinea Christi appellatur, ceremoniis delectabor, in quibus etiam ista Paschalis  agni sacra locum tenuere precipuum; aderit enim tempus mee resurrectionis, aderit dies ille cum ipso in regno Dei positus, id est, gloria uite immortalis sublimatus, de salute eiusdem populi fonte gratie spiritalis regenerati, nouo uobiscum gaudio perfundar. Aliter, uetus uinum corpus quod de propagine Adam susceperat, et nouum uinum immortalitatem renouatorum corporum intelligere debemus. Cum uero dicit: uobiscum nouum bibam, etiam ipsis resurrectionem ad induendam mortalitatem promittit.

Et hymno dicto, exierunt in montem Oliueti. Pulchre discipulos sacramentis sui corporis ac sanguinis imbutos, hymno etiam pie intercessionis Patri  commendatos, in montem ducit. Oliuarum, ut typice designet nos per actionem sacramentorum suorum, perque opem sue intercessionis ad altiora uirtutum dona et carismata Spiritus sancti, quibus in corde perungamur, conscendere debere.

Tunc dicit illis iehsu: Omnes uos scandalum patiemini in me, in ista nocte. Predicit quod passuri sint, ut cum passi fuerint non desperent salutem, sed agentes penitentiam liberentur. Et signanter addidit: In ista nocte scandalizabimini, quia qui scandalum patiuntur, in nocte et in tenebris sustinent. Nos uero dicamus: Nox precessit, dies autem appropinquauit .

Scriptum est enim: Percutiam pastorem, et dispergentur oues gregis. Hoc aliis uerbis in Zacaria propheta  scriptum est. Percutitur autem pastor bonus, ut ponat animam pro ouibus suis, et de multis gregibus erronum fiat unus grex et unus pastor.

Respondens autem Petrus ait illi: Et si omnes scandalizati fuerint in te, et reliqua. Non est temeritas, nec mendacium: fides est apostoli Petri, et ardens affectus erga Dominum Saluatorem. In tantum enim et affectu et caritate efferebatur, ut imbecillitate carnis sue, et fidem uerborum Dei non contueretur, quasi uero dicta eius efficienda non essent.

Ait illi iehsu: Amen dico tibi, quia in hac nocte antequam gallus cantet, ter me negabis. Marcus uero dixit: Priusquam gallus bis uocem dederit, ter me negaturus es; et apparet quod trina illa negatio, ante primum cepta, ante secundum uero galli cantum sit  peracta. Nec interest quantis morarum interuallis enuntiata sit trina uoce, quam cor eius totam ante primum galli cantum tanta formidine possideret, ut posset Dominum non solum semel, sed iterum et tertio interrogatus, negare.

Ait illi Petrus: Etiamsi oportuerit me mori tecum, et reliqua. ualida est ut mors dilectio. Per amorem mentis non timuerunt damnum mortis, sed uana fuit presumptio humana sine protectione diuina, iuxta illud Psalmographi: Nisi Dominus custodierit ciuitatem, etc. .

Tunc uenit iehsu cum illis in uillam que dicitur Gethsemani. Huic sententie non est contrarium quod Iesum Lucas in montem Oliuarum, Ioannes in hortum egressum perhibent. Monstratur enim usque  hodie locus Gethsemani ad radices montis Oliueti, ubi intelligimus illum fuisse hortum de quo Ioannes narrauit. Neque ecclesia desuper edificata constat. Cum in monte orat Dominus, quasi tacite nos admonet, pro celestibus tantum bonis supplicare debere; at cum in ualle orat, et hoc in ualle pinguium, siue pinguedinis, quod Gethsemani sonat, ipsius eque insinuat nobis humilitatem, semper in orationibus et interne pinguedinem dilectionis esse seruandam. Aliter, appropinquans morti Dominus, orauit in ualle pinguedinis, aperte insinuans quia per uallem hamilitatis et pinguedinem caritatis pro nobis mortem subiit.

Et dixit iehsu discipulis suis: Sedete hic, et reliqua.  In domo qua Pascha manducabant, iussit paulisper exspectare discipulos redeuntem, ostendens quod eius solius oratio nostrum omnium est redemptio.

Et assumpto Petro et duobus filiis Zebedei, contristari cepit, et mestus esse. Tristari cepit, ut ueritatem assumpti probaret hominis, uereque contristatus sit: sed ne passio in animo illius dominaretur, per passionem cepit contristari. Aliud est enim contristari, et aliud incipere contristari: contristabatur non timore patiendi, sed propter infelicissimum Iudam et scandalum omnium apostolorum, et reiectionem populi Iudeorum, et euersionem misere Ierusalem.

Tunc ait illis: Tristis est anima mea usque ad mortem.  Non propter mortem tristis est Dominus, quia conditio corporalis affectus, non formido mortis offendit. Nam qui corpus suscepit, omnia debuit subire que corporis sunt: ut esuriret, sitiret, angeretur, contristaretur; diuinitas per hos mutari affectus nescit.

Sustinete hic, et uigilate mecum. Non a somno prohibet, cuius tempus non erat imminente discrimine, sed a somno infidelitatis sue, et torpore mentis. Sciebat enim, ingrauante diabolo, fidem eorum consopiendam: parem secum uigilantiam imperat, quibus eadem passio immineret.

Et progressus pusillum, procidit in faciem suam, orans et dicens: Pater mi, si possibile est, transeat a me calix iste. Ruit in faciem, ut humilitatem mentis  habitu carnis ostendat; et postulat, ut, si possibile sit, transeat ab eo calix, non timore patiendi, sed misericordia prioris populi, ne ab illis bibat calicem propinatum. Unde signanter non dixit, Transeat a me calix: sed, calix iste, hoc est, populi Iudeorum, qui excusationem ignorantie habere non potest, si me occiderit, habens legem et prophetas, qui de me quotidie uaticinantur.

uerumtamen, non sicut ego uolo, sed sicut tu. Non, inquit, fiat hoc quod humano affectu loquor, sed propterea quod ad terras tua uoluntate descendi.

Et uenit ad discipulos suos, et inuenit eos dormientes; et dicit Petro: Sic non potuistis una hora uigilare mecum? Petrum singillatim infra ceteros increpat, quia pre ceteris nunquam se scandalizaturum fuerat  gloriatus, quod nunc tristitie magnitudine somnum non potuisset extergere.

uigilate et orate, ut non intretis in tentationem. Hoc est: Ne tentatio uos ultima superet orate, et intra suos casus teneat.

Spiritus quidem promptus est, caro autem infirma. Duas in se ostendit uoluntates, humanam uidelicet, que est carnis, et diuinam, que est deitatis: formidare quippe in passione, humane est fragilitatis; suscipere autem dispensationem passionis, diuine est uoluntatis et uirtutis. Aliter, ad eos hic sermo conuersus est, qui se spoponderant nunquam negaturos; illorum enim spiritus promptus, sed caro erat infirma, quia nondum induerant uirtutem ex alto.

 Iterum secundo abiit, usque, fiat uoluntas tua. Secundo orat, ut si Niniue saluari aliter non potest, nisi aruerit cucurbita, fiat uoluntas Patris, que non est contraria Filii uoluntati, dicente ipso per prophetam: Ut facerem uoluntatem tuam, Deus meus uoluit .

Et uenit iterum, et inuenit eos dormientes; erant enim oculi eorum grauati. Solus orat Dominus pro omnibus, sicut et solus patitur pro uniuersis: languescebant autem et opprimebantur oculi apostolorum negatione uicina.

Et relictis illis, iterum abiit: et orauit tertio, eumdem sermonem dicens. Sicut tentatio cupiditatis trina, ita tentatio mortis trina est, cupiditati, que est in curiositate opponitur timor mortis: sicut enim in  illa cognoscendarum rerum est auiditas, ita in ista metus amittende talis notitie. Cupiditati uero honorum uel laudis opponitur timor ignominie et contumeliarum; cupiditati autem uoluptatis opponitur timor doloris. Non absurde ergo intelligitur, propter trinam tentationem passionis ter Dominum orasse, ut transiret calix, sed ita, ut potius impleretur uoluntas Patris.

Tunc uenit ad discipulos suos, usque, Ecce appropinquabit, qui me tradet. Intelligitur post illud quod eis dictum est, Dormite et requiescite, adsiluisse Dominum aliquantum, ut hoc fieret quod premiserat, et tunc intulisse, Ecce appropinquabit hora. Ideo post illa uerba secundum Marcum positum est, Sufficit, id est, quod requieuistis. Iam autem quod  ad eos reuertens, dormientesque reperiens, primum obiurgat, secundo silet, tertio quiescere iubet, ratio ista est quod primum post resurrectionem dispersos, et diffidentes, et trepidos reprehendit. Secundo, misso Spiritu paracleto grauatos ad continuandam Euangelii libertatem oculos uisitauit. Tertio uero, id est, claritatis sue reditu, securitati eos et quieti restituet.

Adhuc ipso loquente, ecce Iudas, usque missi a principibus sacerdotum et senioribus populi. Concordat factum Iude cum mutatione mentis eius qui, relictis armis uitalibus, pergit contra magistrum cum fustibus, ad auctorem uite accessit cum meditatione mortis.

Qui autem tradidit eum dedit eis signum, dicens,  et reliqua. Putabat miser signa que Saluatorem uiderat facientem, non maiestate diuina, sed magicis artibus facta; et qui eum forte audierat in monte transfiguratum, timebat ne simili transformatione laberetur de manibus ministrorum: dat ergo signum, ut sciant ipsum esse quem osculo demonstraret

Aue, rabbi, et osculatus est eum. Suscipit autem Dominus osculum traditoris, non quod simulare nos doceat, sed ne proditionem fugere uideatur, simul et illud Dauidicum complens: Cum his qui oderunt pacem, eram pacificus .

Amice, ad quid uenisti? uerbum amice est intelligendum, uel certe iuxta illud quod supra legimus, Amice, quomodo huc intrasti?

 Et ecce unus ex his qui erant cum Iesu extendens manum, et reliqua. Hoc utique Petrus, eodem mentis ardore quo cetera fecit; sciebat enim quomodo Phinees puniendo sacrilegos, mercedem iustitie et sacerdotii perennis acceperat. Iuxta allegoriam uero seuus seruus est populus Iudeorum principibus sacerdotum in debito mancipatus obsequio, quia in Domini passione dexteram auriculam, id est, spiritalem legis intelligentiam perdidit; sinistra tamen, hoc est, utilitate littere contentus, que uidelicet auris Petri gladio decidit: non quod ille sensum intelligendi audientibus tollat, sed diuino ablatum iudicio negligentibus pandat. uerum eadem dextera auris, secundum Lucam, in his qui ex eodem populo credere maluerunt, diuine dignatione pietatis pristino  est restituta officio. Aliter, auris pro Domino amputata, et a Domino curata, significat auditum ablata uetustate renouatum, ut sit in nouitate spiritus, et non in uetustate littere; quod cui prestitum fuerit a Christo prestabitur et regnare cum Christo, quod sonat nomen serui Malchus, qui rex siue regnaturus interpretatur.

Tunc ait illi iehsu: Conuerte gladium tuum, et reliqua. Id est, cesset uindicta, remissio largiatur.

Omnes enim qui acceperint gladium, et reliqua. Id est, ipso peccato anime moriuntur, qui semetipsos in presenti, uice talionis ulcisci desiderant.

An putas quod non possum rogare Patrem meum? et reliqua. Ac si dicat: Non indigeo duodecim apostolorum auxilio, etiamsi omnes me defenderent, qui  possum habere duodecim legiones Angelici exercitus. Aliter autem hic numerus omne genus hominum significat cum Romano imperio; hi sunt angeli Dei qui Dei exercuerunt iudicium, quando post suam resurrectionem, anno quadragesimo secundo missi a Domino sceleratam urbem perdiderunt.

In illa hora dixit iehsu turbis, et reliqua. Stultum est, inquit, cum gladiis ultro se offerentem querere, et in nocte quasi latitantem per proditorem inuestigare, cum quotidie in templo doceat; sed ideo in tenebris aduersum me congregamini, quia potestas uestra in tenebris est.

Hoc autem totum factum est, etc. Scripture ergo prophetarum sunt, Foderunt manus meas, etc. .

 Tunc, relicto eo discipuli, fugerunt. Mystice sicut Petrus, qui culpam negationis in lacrymis abluit, et confessione dominici amoris funditus exstirpauit, recuperationem eorum ostendit qui in martyrio labuntur. Ita ceteri discipuli, qui articulum comprehensionis fugiendo preuenerant, docent eos qui se minus idoneos ad toleranda supplicia sentiunt, quibus tutius est multo presidia latebrarum petere, quam se discrimini certaminum exponere.

Petrus autem sequebatur a longe, et reliqua. Mirandus est, et tamen uenerandus, qui Dominum non reliquit, etiam cum timeret. Quod enim timet, nature est; quod sequitur, deuotionis; quod negat, obreptionis; quod penitet, fidei. Mystice, quod ad  passionem eumdem Dominum a longe sequitur Petrus, significabat Ecclesiam secuturam quidem, hoc est imitaturam Domini passiones; sed longe differenter, Ecclesia enim pro se patitur, at ille pro Ecclesia.

Et ingressus intro, et reliqua. Quomodo Petrus ingredi posset Ioannes manifestat: uel amore magistri, uel humana curiositate, scire cupiens quid iudicaret de Domino pontifex, utrum eum neci addiceret, an flagellis cesum dimitteret.

Princeps autem sacerdotum, usque cum multi, etc. Bene autem conuenit nomen pontificis actionis sue strenuitati: interpretatur enim Caiphas inuestigator, uel sagax, siue uomens ore; sagax enim fuit ad explendam doli sui nequitiam, sed impudens ad  proferendum mendacium; et impleta est Scriptura: Scrutati sunt iniquitatem, defecerunt scrutantes scrutinio: sagitte paruulorum facte sunt plage eorum .

Nouissime autem uenerunt duo falsi testes, et reliqua. Falsi testes eum calumniantur, siue quod non eodem sensu intellexerunt quo dicta sunt, et paucis additis uel mutatis quasi iustam calumniam faciunt, commutant et aiunt: Ego dissoluam templum hoc manufactum; et Saluator: uos, inquit, soluite, non ego, quia illicitum est ut ipsi nobis inferamus mortem. Deinde uertunt: Et post triduum aliud non manufactum edificabo, ut proprie de templo Iudaico dixisse uideatur. Dominus autem, ut ostenderet animal uiuum et spirans templum, dixerat: Et ego  in triduo suscitabo illud: aliud est edificare, aliud suscitare.

Et surgens princeps sacerdotum, et reliqua. Ira preceps et impatiens non inueniens calumnie locum, excutit de solio pontificem, ut insaniam mentis motu corporis demonstraret.

Et princeps sacerdotum ait illi: Adiuro te per Deum uiuam, etc. In adiurando arguitur condemnare tacentem, quia confitenti credere noluit.

Dicit illi iehsu: Tu dixisti. Simili sententia aduersus Pilatum usus est, ut propria sententia condemnentur. Marcus posuit, Ego sum, ut ostenderet tantum ualere quod ei dicit iehsu, Tu dixisti, quantum si diceret, Ego sum.

uerumtamen dico uobis, usque uenientem in nubibus  celi. Id est, in perpetua felicitate regnaturum probaueritis eum, et uenturum cum maiestate, ut iudicet in equitate, quem modo in infirmitate positum, iniuste iudicatis.

Tunc princeps sacerdotum, etc. Consuetudinis Iudaice est, cum aliquid blasphemie et quasi contra Deum audierint, scindere uestimenta sua: quod Paulum et Barnabam fecisse legimus. Mystice uero, in passione Domini scidit ipse pontifex uestimenta sua, ut ostendat Iudeos pro sceleribus ipsorum pontificium sacerdotale gloriam perdidisse, et uacuam sedem habere pontifices: quod uero tunica Domini nec ab ipsis qui eum crucifixerunt, nec a militibus scindi potuerit, significat quod soliditas sancte et  uniuersalis Ecclesie, que uestis sui Redemptoris solet appellari, nunquam ualeat ullo pacto perturbationis disrumpi.

Alii autem palmas in faciem eius dederunt, et reliqua. Qui tunc a Iudeis cesus est, nunc etiam falsorum Christianorum blasphemiis ceditur, colaphis uero ceditur ab his qui ei honores suos preferunt. Spuunt in faciem eius illi qui eius presentie gratiam respuunt. Palmas in faciem ei dant, qui perfidia cecati eum non uenisse affirmant, tanquam presentiam eius exterminantes et repellentes. Error hereticorum de Christo tribus generibus terminatur: aut enim de diuinitate, aut de humanitate, aut de utroque falluntur.

Petrus uero sedebat foris in atrio. Non appropinquabat  Iesu ministris, ne aliqua suspicio nasceretur.

Et accessit una ancilla ad eum, dicens: Et tu cum Iesu Galileo eras. Prima utique mulier prodit eum, ut etiam iste sexus peccasse in necem Domini uideretur, et per passionem Domini redimeretur; unde resurrectionis accipit prima mysterium, ut ueterem preuaricationis aboleret errorem.

Exeunte autem illo ianuam. Exiit ergo post primam negationem ante atrium, et mox gallus cantauit, quod Marcus commemorat: quo reuerso iterum in atrium, fit quod sequitur.

uidit eum alia ancilla, etc. A duobus hic compellatus est, ancilla scilicet, quam commemorant Mattheus et Marcus; et ab alio, quem commemorat Lucas. Post primam igitur negationem rediens in  atrium, stabat, iuxta Ioannem, ad focum, et animaduertit eum ancilla, cum resurgeret ut exiret, et dixit his qui ad ignem aderant intus in atrio, Et hic erat cum Iesu Nazareno: ille autem qui foras exierat, hoc audito rediens, iurat illis contranitentibus quod non nouisset hominem.

Et post pusillum accesserunt qui stabant, etc. Mattheus et Marcus plurali numero enuntiant eos qui cum Petro aiebant. Lucas uero et Ioannes singulari. Intelligendum est quod aut pluralem numerum illi pro singulari usitata locutione posuerunt, aut quod unus maxime tanquam sciens, et qui eum uiderat, affirmabat: ceteri autem, secuti eius fidem, Petrum simul arguebant.

Nam et loquela tua manifestum te facit. Non quod  alia lingua Galilei loquerentur, sed quod unaqueque prouincia et regio suas habendo proprietates, uernaculum loquendi sonum uitare non possit.

Et continuo gallus cantauit. Quod enim Petrus ante primum galli cantum negauit illos significat qui Christum ante resurrectionem Deum esse non putauerunt, eius morte turbati. Quod uero bis ante secundum galli cantum negauit, illos significasse credendus est qui nunc in illo, uel secundum hominem, uel secundum Deum, errant in utraque substantia, et ideo ueritatem negant. Primus enim galli cantus capitis est resurrectio, hoc est ipsius Domini. Secundus autem ipsius, sed in corpore uniuerse Ecclesie. Moraliter autem gallus aliquem doctorum  significat, si per statum temporum uis intelligere meritum causarum.

Et recordatus est Petrus uerbi Domini, etc. In alio euangelista legimus, Respexit Dominus Petrum. Mihi uidetur illa resurrectio diuinitus facta, ut ei ueniret in mentem quoties iam negasset, et quid ei Dominus predixisset. Atque ut misericorditer Domino respiciente, peniteret eum, et salubriter fieret, sicut quotidie dicimus in aliquo periculo, uel labore positi, Domine, respice in me, etc.

Et egressus Petrus, fleuit amare. Egreditur foras, ut ab impiorum concilio secretus, pauide negationis sordes liberis fletibus abluat: sic quotidie conuenit penitentibus a prauorum consortio segregari.



CAPUT XXuII.


Et uinctum adduxerunt eum, etc. Ioannes declarat quod mox comprehensum nocte ligauerunt, et sic adduxerunt eum ad Annam primum, et sic ad Caipham, deinde ad Pilatum, nec non et ad Herodem, ut uterque Domino illuderet. Habebant enim hunc morem ut quem adiudicassent morti ligatum duci traderent.

Tunc uidens Iudas, qui eum tradidit. Quid ad nos, inquiunt, pertinet acceptum pretium? Tu illud probaueras, tu fac inde quod uolueris. Nihil quidem nefando proditori profuit egisse penitentiam, per quam scelus corrigere non potuit. Si quando sic frater peccat in fratrem, ut emendare ualeat quod peccauit, potest ei dimitti. Si autem permanent opera, frustra uoce assumitur penitentia, hoc quod  in psalmo de eodem infelicissimo Iuda dicitur: Et oratio eius fiat in peccatum , ut non solum emendare non quiuerit proditionis nefas, sed ad prius scelus etiam proprii homicidii crimen addiderit.

Consilio autem inito, emerunt ex illis agrum figuli, etc. Ager, interpretante Domino, mundus uocatur; figulus uero noster Christus est, qui nos primitus de limo terre creauit, iterumque per corpus terrenum recreauit. Cuius sanguinis pretium in peregrinorum datum est sepulturam; quia nos qui peregrini eramus a lege et prophetis, praua eorum studia suscipimus in salutem, et requiem in pretio sanguinis eternam possidemus.

Tunc impletum est quod dictum est per Ieremiam,  etc. Hoc testimonium in Ieremia non inuenitur, in Zacaria uero inuenitur quedam similitudo; et quanquam sensus non multum discrepet, tamen ordo et uerba diuersa sunt. Est apud Ieremiam quod emerit agrum a filiis fratris sui, et dederit ei argentum; non quidem sub hoc nomine pretii, quod positum est apud Zacariam triginta argenteis, uerumtamen agri emptio non est apud Zacariam: et indubitanter accipere debemus, quecunque per eos Spiritus sanctus dixit, singula esse omnium, et omnia singulorum. Cum igitur et que dicta sunt per Ieremiam, tam sint Zacarie quam Ieremie, et que dicta sunt per Zacariam, tam sint Ieremie quam Zacarie, quid opus erat ut emendaret Mattheus,  cum aliud pro alio sibi nomen occurrens, a se scriptum relegisset, ac non potius sequens auctoritatem Spiritus sancti, a quo mentem suam regi plus nobis ille utique sentiebat?

iehsu autem stetit ante presidem, etc. Hunc locum de accusationibus eorum manifestius Lucas explanat, et arguuntur Iudei impietatis, quod accusantes Saluatorem, ne falso quidem aliquid uerisimile, quod ei obiicere possint, inueniunt, et ideo, sicut Marcus dicit, conuenientia eorum testimonia non erant.

Dicit ei iehsu: Tu dicis. Sic ipse sermonem suum temperat, ut et uerum dicat, et sermo eius calumnie non pateat.

Tunc illi dicit Pilatus, etc. Ethnicus quidem est qui condemnat Iesum, sed causam refert in populum  Iudeorum. uide in quantis te accusant: iehsu autem nichil respondere uoluit, ne, crimen diluens, dimitteretur a preside, et crucis utilitas differretur.

Per diem autem solemnem, etc. Hanc utique habebat consuetudinem, qui per talia aliene genti placere gaudebat.

Habebat autem tunc uinctum insignem, etc. Barabbam filium magistri eorum, Lucas propter seditionem factam in ciuitate, et homicidium, missum refert in carcerem. A quo quis uincitur, eius filius appellatur.

Sedente autem illo pro tribunali, etc. In muliere autem species plebis gentilium est, que iam fidelis eum cum quo conuersabatur, incredulum populum ad Christi fidem aduocat: que quia ipsa multum  sit passa, pro Christo in eamdem gloriam futura, illum cum quo conuersabatur, insinuat. Hac enim uice, non ante, se intellexit diabolus per Christi mortem nudandum, et spolia humani generis siue in mundo, siue apud tartaros, amissurum: et ideo satagebat per mulierem, per quam spolia mortis inuaserat, Christum eripere de manibus Iudeorum, ne per illius mortem ipse amitteret mortis imperium. Porro tribunal sedes est iudicum; solium, regum; cathedra, doctorum.

At illi dixerunt: Barabbam. Heret usque hodie Iudeis sua petitio, qui pro Saluatore, interfectorem; pro datore uite, elegerunt ademptorem, ut hactenus eam quam uendidere siue anime, seu corporis, libertatem recipere non meruerint.

 Dicunt omnes: Crucifigatur. Quanta perfidorum crudelitas, que innocentem occidere, pessimo ut sibi uidebatur mortis genere, desiderat! sed a Domino electa erat: ipsam enim crucem habiturus erat signum, ipsam diabolo, superato, tanquam tropeum in frontibus fidelium positurus.

uidens autem Pilatus, usque uos uideritis. Pilatus accepit aquam, iuxta illud propheticum: Lauabo inter innocentes manus meas , ut in lauacro manuum eius gentilium opera purgarentur, et ab impietate Iudeorum qui clamauerunt, Crucifige eum, nos alienos faceret.

Innocens ego sum a sanguine iusti huius. Iudex qui cogitur contra Dominum ferre sententiam, non  damnat oblatum, sed arguit offerentes, iustum esse pronuntians qui crucifigendus est. uos, inquit, uideritis; ego minister sum legum uestrarum, uos sanguinem funditis.

Tunc dimisit illis Barabbam. Non mirum, si pacem Iudei habere nequeunt, quibus est auctor seditionis dimissus, id est diabolus, qui iam olim patria lucis ob culpam superbie pulsus, et in tenebrarum fuerat carcerem missus. Quia uero Barabbas, filius patris, uel filius magistri eorum interpretatur, potest Antichristi typum gerere, quem illi quibus dicitur, uos ex patre diabolo estis, Dei Filio sunt prelaturi.

Iesum autem flagellatum, etc. Primitus ipse Pilatus flagellauit, post militibus tradidit illudendum, ut  satiati penis et opprobriis eius Iudei, mortem illius sitire ultra desisterent. Mystice autem Pilatus, qui os malleatoris interpretatur, significat diabolum, qui secundum prophetam malleus uniuerse terre, per quem Dominus uascula sua in ministerii usum formanda percutit, cum electos suos uariis tentationibus probare permittit.

Tunc milites presidis, usque Aue, rex Iudeorum. Milites quodcunque fecerunt, tamen nobis qui credimus, sacramenta tribuebant. In chlamyde coccinea, quam Marcus purpuram nominat, eo quod quedam purpura sit rubra et cocco simillima, peragentium cruenta sustentat, siue eius carnem, quam passionibus obiecit, insinuat. In corona spinea, maledictum soluit antiquum, siue susceptionem nostrorum peccatorum,  pro qua mortalis fieri dignatus est, ostendit. In calamo uenenata occidit animalia, siue calamum tenebat in manu, ut sacrilegium scriberet Iudeorum. Potest in utroque Domini habitu inimicorum quidem sententia probroso, sed ipsius Domini electione gloriosissimo, omnis electorum eius multitudo, que in martyres uenerandos, et ceteram fidelium plebem distinguitur, apertissime designari. Alba etenim ueste secundum Lucam induitur, cum munda iustorum confessione circumdatur. Purpura siue cocco uestitur, cum triumpho uictoriosorum martyrum gloriatur.

Et exspuentes in eum, et reliqua. Hec faciunt usque hodie pagani et heretici, milites utique diaboli, quasi arundine caput Christi feriunt, qui diuinitati illius  contradicentes, errorem suum confirmare auctoritate sacre Scripture conantur. Per arundinem enim solet scriptura confici. Spuunt in faciem eius qui eius presentiam gratie uerbis exsecrandis ex interna cece mentis insania conceptis respuunt, et Iesum Christum in carne uenisse denegant.

Et postquam illuserunt ei, et reliqua. Quando flagellatur iehsu, et conspuitur et irridetur, non habet propria uestimenta, sed ea que propter peccata nostra sumpserat; cum autem crucifigeretur, et illusionis atque irrisionis pompa preterierit, tunc pristinas uestes recipit, et proprium assumit ornatum.

Exeuntes autem, inuenerunt hominem Cyreneum, etc.  Primitus secundum Ioannem portabat ipse, post imposita est Simoni, qui obediens interpretatur, uenienti de ciuitate Libye Cyrene, que heres interpretatur; quia nimirum Christus pro nobis passus, prebens exemplum fidelibus, ut sequantur uestigia eius. Et Simon, de pago egrediens, crucem portat post Iesum, cum populus nationum, paganis ritibus derelictis, uestigia dominice passionis obedienter amplectitur.

Et uenerunt in locum qui dicitur Golgotha, etc. Golgotha namque Syrum nomen est, et interpretatur Caluarie. Est autem ipse locus in Helia tunc extra urbem ad septentrionalem plagam montis Sion, et Caluarie non ob caluitium primi hominis, quem ibi quidam errantes sepultum frustra suspicantur, sed ob  decollationem reorum atque damnatorum dicitur; et propterea ibi crucifixus est Dominus, ut ubi prius area damnatorum, erigerentur uexilla martyrii. Moralem quoque crucis figuram describit Apostolus, ubi ait: In caritate radicati et fundati, ut possitis comprehendere cum omnibus sanctis, etc. .

Et dederunt ei uinum bibere, etc. Amara uitis uinum fecit amarum, quod propinant Domino Iesu, ut impleatur quod scriptum est: Dederunt in escam meam fel, et in siti mea potauerunt me aceto . Quod autem dicitur: Cum gustasset, noluit bibere, hoc indicat quod gustauerit quidem pro nobis mortis amaritudinem, sed tertia die resurrexerit. Marcus uero quod gustasset tacuit; quod noluit, aperuit  dicendo, Non accepit: quod Marcus ait, myrrhatum uinum. Fel posuit pro amaritudine, et myrrhatum uinum amarissimum est, quanquam fieri possit ut et felle et myrrha uinum amarissimum redderent.

Postquam autem crucifixerunt eum, etc. Ioannes autem distinctius explicat quemadmodum hoc gestum sit. Quadripartita autem uestis Domini quadripartitam eius figurauit Ecclesiam, toto scilicet quatuor terrarum partibus orbe diffusam, et omnibus eisdem partibus concorditer distributam. Tunica uero illa sortita omnium partium significat unitatem, que quia caritatis uinculo continetur, que supereminentiorem habet uiam, et super omnia precepta  est, merito uestis, qua significatur, desuper contexta perhibetur. Quid in sorte, que non persone, uel meritis, sed occulto Dei iudicio conceditur, nisi gratia Dei commendata est, que in unitate ad omnes peruenit.

Et sedentes seruabant eum. Diligentia militum et sacerdotum nobis proficit, ut maior et apertior uirtus resurgentis appareat.

Et imposuerunt super caput eius, etc. Pulchre titulus, qui Christum regem testetur, non infra, sed supra crucem ponitur: quia licet in cruce pro nobis hominis infirmitate dolebat, super crucem tamen regis maiestate fulgebat. Qui apte etiam, quia rex simul et sacerdos est, cum eximiam Patris sue carnis hostiam in altare crucis offerret, regis quoque,  quia preditus erat titulo, dignitatem pretendit. Ut cunctis legere, hoc est audire et credere, uolentibus innotescat, qui suum per crucem non perdiderit, sed confirmarit potius, et corroborarit imperium. Quantum uero ad litteram, he tres lingue ibi pre ceteris eminebant: Hebrea, propter Iudeos in lege gloriantes; Greca, propter gentium sapientes; Latina, propter Romanos, iam pene omnibus gentibus imperantes. uelint nolint ergo Iudei, omne mundi regnum, omnis mundana sapientia, omnia diuine legis sacramenta testantur quia iehsu Iudeorum est, hoc est, imperator, credentium et confitentium Deus.

Tunc crucifixi sunt cum eo duo latrones, etc. Latrones qui cum Domino sunt hinc inde crucifixi, significant eos qui sub fide et confessione Christi, uel agonem  martyrii, uel quelibet continentie arctioris instituta subeunt. Sed quicunque hec pro eterna solum celestique gloria gerunt, hi profecto dextri latronis merito ac fide designantur. At qui siue humane laudis intuitu, seu qualibet minus digna intentione mundo abrenuntiant, non immerito blasphematoris mentem imitantur et actus.

Similiter et principes sacerdotum, etc. Itaque eos hec confitentes, propria condemnat sententia. Qui enim alios saluos fecit, utique seipsum, si uellet, saluare poterat.

Si rex Isrel es, etc. Fraudulenta promissio. Surrexit ergo, etiamsi de cruce descenderit, similiter non creditis.

Id ipsum et latrones, et reliqua. Hoc quia secundum  Lucam unus fecit, alter uero digna inuectione redarguit, et Dominum fideli supplicatione precatur, potuit usitato locutionis modo per pluralem numerum significari. Usque hodie hec geri in Ecclesia uidemus, cum mundanis tacti afflictionibus ueri simul ac falsi fuerint Christiani. Illi quidem qui ficta mente dominice passionis sacramenta gestant, ad presentis uite gaudia cupiunt liberari a Domino. At qui simplici intentione cum Apostolo gloriantur in cruce Domini nostri, ita potius a presentibus erumnis optant erui, ut spiritum suum in manus sui commendent auctoris. Potest in duobus latronibus uterque populus designari, quia uterque blasphemauit, quando in mortem Domini pariter consenserunt. Sed alter, magnitudine signorum exterritus, egit penitentiam,  et usque hodie Iudeos increpat blasphemantes.

A sexta autem hora tenebre facte sunt, etc. Quod uero Marcus recapitulando horam scilicet exprimit, qua maxime Iudei clamauerunt ut Dominus crucifigeretur. Quod ergo maxime uideri fecisse nolebant, hoc eos hora tertia fecisse ostendit: uerissime indicans magis fuisse Domini necatricem linguam Iudeorum quam militum manus, qui eum hora sexta crucifixerunt. Rationis igitur, imo diuine pietatis ordo poscebat, ut eodem temporis articulo quo olim Ade preuaricanti occluserat ianuam paradisi, non latroni Dominus penitenti ianuam paradisi reseraret, et qua hora primus Adam peccando mortem huic  mundo inuexit, eadem secundus Adam mortem moriendo destrueret.

Et circa horam nonam, etc. Quorum suscepit naturam, eorum deplorat miseriam. Ipsa enim natura, quam ille susceperat, propter peccatum derelicta fuerat a Patre, non filius, qui unum cum Patre est. Ostenditque quantum flere debeant qui peccant, quando sic fleuit qui nunquam peccauit; et ostendit quam patientes et sperantes inter flagella debeant esse qui peccatores sunt, quando ille ad immortalitatem non nisi per mortem transit.

Quidam autem illic stantes, etc. Quos puto milites Romanos fuisse, non intelligentes sermonis Hebrei proprietatem. Sin autem Iudeos, qui hoc dixerint, intelligere uolueris, et hoc more solito faciunt ut  Dominum imbecillitate infament, qui alienum auxilium deprecetur.

Qui continuo currens unus ex eis, etc. Postquam omnia perfecerunt, dabant quod essent. Iudei quoque ipsi erant acetum, degenerantes a uino prophetarum et patriarcharum, tanquam de pleno uase, de iniquitate mundi huius impleti, cor habentes uelut spongiam cauernosis quodammodo atque tortuosis latibulis fraudulentum. Hyssopum, cui circumposuerunt spongiam, quoniam herba est humilis est pectus purgat, ipsius Christi humilitatem congruenter accipimus, quam circumdederunt, et se circumuenisse putauerunt; unde est illud in Psalmo: Asperges me hyssopo, et mundabor . Per arundinem uero, cui imposita est spongia, Scriptura significatur,  que implebatur hoc facto.

iehsu autem iterum, clamans uoce magna, emisit spiritum. Postquam accepto aceto, dixit: Consummatum est; hanc [hoc] magna uoce protulit. In hoc quid dixerit, Lucas aperte designat: Pater, in manus tuas commendo spiritum meum. Quod autem dixerit, emisit spiritum, ostendit diuine potestatis esse emittere spiritum, ut ipse quoque dixerat: nemo potest tollere animam, etc.

Et ecce uelum templi scissum est, etc. Iosephus quoque refert uirtutes angelicas, presides quondam templi, tunc pariter conclamasse, Transeamus ab his sedibus. Mystice scinditur uelum templi, ut arca testamenti, et omnia legis sacramenta, que tegebantur,  appareant, atque ad populum transeant nationum.

Et terra mota est, etc. Non dubium est quid significet iuxta litteram magnitudo signorum: ut crucifixum scilicet Dominum suum et celum et terra omnia demonstrarent. Sed mihi uidetur terremotus et reliqua typum ferre gentium, quod pristinis errorum uitiis, et cordis emollita duritia, qui prius similes erant tumulis mortuorum, postea agnouerint Creatorem.

Et multa corpora sanctorum qui dormierant, surrexerunt, etc. Sanctorum corpora surrexerunt, ut Dominum ostenderent resurgentem; et tantum cum monumenta aperta sunt, non ante surrexerunt quam Dominus, ut esset primogenitus ex mortuis. Sanctam  autem ciuitatem, in qua uisi sunt resurgentes, aut Hierosolymam celestem intelligamus, aut hanc terrenam, que ante sancta fuerat appellata, propter templum, et sancta sanctorum, ad distinctionem aliarum urbium, in quibus idola colebantur.

Centurio autem, et qui cum eo erant, custodientes Iesum. Non solus centurio glorificauit Deum, sed et milites. Quanta ergo cecitas Iudeorum, qui tot per Dominum uirtutibus factis, tantis in morte eius apparentibus signis credere respuerunt! Unde merito per centurionem fides Ecclesie designatur, que, uelo mysteriorum celestium per mortem Domini reserato, continuo Iesum, et uere iustum hominem, et uere Dei Filium Synagoga tacente confirmat. Nam et ipsa summa centenaria, que in flexu digitorum  a sinistra manu transit in dexteram, Ecclesie sacramento et fidei apertissime congruit: cui pro lege, Euangelium creditum; pro terre diuitiis, regnum est celeste promissum.

Erant autem mulieres ibi multe a longe, que secute, etc. Ministrabant autem Domino de substantia sua, ut meteret eorum carnalia, cuius ille metebant spiritalia: non quod indigeret cibis Dominus creaturarum, sed ut typum ostenderet magistrorum, quod uictu atque uestitu ex discipulis deberent esse contenti.

Cum autem sero factum esset, uenit quidam homo diues ab Arimathia, etc. Diues refertur non de iactantia scriptoris, qui uirum nobilem atque ditissimum referat Iesu fuisse discipulum, sed ut ostendat  causam quare a Pilato corpus Iesu potuerit impetrare. Arimathia autem ipsa Ramathaim, est ciuitas Helcane et Samuelis, in regione Thamnitica iuxta Diospolim.

Et accepto corpore Ioseph, inuoluit illud in sindone munda. Ex simplici sepultura Domini ambitio diuitum condemnatur, qui ne in tumulis quidem possunt carere diuitiis. Possumus autem iuxta intelligentiam spiritalem hoc sentire quod corpus Domini non auro, et gemmis et serico, sed linteamine puro obuoluendum sit; quanquam et hoc significet quod ille in sindone munda inuoluat Iesum, qui pura eum mente susceperit.

Et posuit illud in monumento nouo, etc. In nouo  ponitur monumento, ne post resurrectionem ceteris corporibus remanentibus surrexisse aliud fingeretur. Potest et nouum sepulcrum Marie uirginis uterum demonstrare; saxumque ostio appositum, et saxum magnum illud ostendere, quo non absque auxilio plurimorum potuisset sepulcrum reserari. De monumento Domini ferunt qui nostre etatis tempore de Ierosolymis uenere, quod domus fuerit rotunda, de subiacente rupe excisa, tante altitudinis, ut intro consistens homo uix manu extenta culmen possit attingere; que habet introitum ab oriente, cui lapis ille magnus aduolutus atque impositus est, in cuius monumenti parte aquilonali sepulcrum ipsum, hoc est locus dominici corporis, de eadem petra factus est, septem habens pedes longitudinis, trium uero  palmarum mensura cetero pauimento altius eminens: qui uidelicet locus non desuper, sed a latere meridiano per totum patulus est, unde corpus inferebatur, color autem eiusdem monumenti ac loculi rubicundo et albo dicitur esse permistus.

Erat autem ibi Maria Magdalene, etc. Omnibus ad sua remeantibus sole mulieres que arctius amabant, funus subsecute, quomodo poneretur inspicere curabant, ut ei tempore congruo munus possent deuotionis offerre. Sed et hactenus sancte mulieres diei Parasceue preparationis idem faciunt, cum anime humiles, et quo maioris sibi conscie fragilitatis, eo maiori Saluatoris amore feruentes, passionis eius uestigiis in hoc seculo, quo requies est preparanda futura, diligenter obsequuntur; et si forte ualeant  imitari, pia curiositate, quo ordine sit eadem passio completa, perpendunt.

Altera autem die, que est post Parasceuen. Quia ergo sexto die homo factus et tota est mundi creatura perfecta, septimo autem conditor ab opere suo requieuit, unde et hanc sabbatum, hoc est requiem, uoluit appellari, recte Saluator eadem sexto die crucifixus, humane restaurationis impleuit arcanum. Sabbato autem in sepulcro requiescens, resurrectionis, que octaua die erat uentura, exspectabat euentum, ubi nostre simul deuotionis ac beate retributionis prelucet exemplum, quos in hac quidem sexta seculi etate pro Domino pati, et uelut mundo necesse est crucifigi. In septima uero etate, id est, cum lethi quis debitum soluit, corpora quidem in tumulis,  animas autem secreta in pace cum Domino manere, et post bona oportet opera quiescere, donec octaua tandem ueniente etate, et iam corpora ipsa resurrectione glorificata, cum animabus simul incorruptionem eterne hereditatis accipiant.

Conuenerunt principes sacerdotum, etc. Mystice in nomine seductoris et furto discipulorum, uerum licet ignorantes uaticinantur. Seductor enim erat Christus, non ut illi arbitrantur, a ueritate in errorem mittens, sed a falsitate in ueritatem, quia sicut diabolus est mediator, ad mortem homines seducendo, ita et Christus mediator est ad uitam mundum Deo reconciliando. Discipuli quoque Saluatoris fures spiritaliter erant, quia contemptoribus et ingratis Scripturam  Noui et ueteris Testamenti, per iustum ablatam iudicium, in usus Ecclesie conferebant; et Saluatorem, qui eis promissus et missus fuerat, illis nocte dormitantibus, id est infidelitate torpentibus, distulerant, et gentibus credendum tradebant. Et erat illis peior infidelitas resurrectionis quam crudelitas crucis.

Illi autem abeuntes, usque, signantes lapidem cum custodibus. Quantum in ipsis est, manum imponerent resurgenti, ut diligentia eorum nostre fidei proficeret: quanto enim amplius reseruaretur, tanto magis resurrectionis uirtus ipsius ostenditur.

uespere autem sabbati, usque uidere sepulcrum. uespere quidem sabbati uenire ceperunt; sed lucescente mane in prima sabbati, ad sepulcrum peruenerunt,  id est, uespere aromata parauerunt, sed parata mane ad sepulcrum detulerunt, quod Mattheus quidem breuitatis causa obscurius posuit, sed euangeliste alii quo ordine sit factum euidentius ostendunt. Sepulto namque sexta feria Domino, reuerse a monumento mulieres, parauerunt aromata et unguenta, quandiu operari licebat, et sabbato quidem siluerunt secundum mandatum, sicut Lucas aperte designat. Cum autem transisset sabbatum, uesperaque adueniente tempus operandi rediisset, mox prompte ad deuotionem emerunt que minus parauerant aromata, sicut Marcus commemorat, ut uenientes ungerent eum.

Et ualde mane una sabbatorum, uenerunt ad monumentum. Sed queritur quomodo dicat euangelista,  uespere autem sabbati, que lucescit in prima sabbati, cum consuetus ordo temporum habeat uesperam magis tenebrescere in noctem quam in diem lucescere. Sed mystice loquens euangelista, quantum dignitatis hec sacratissima nox de gloria deuicte mortis acceperit, insinuare studuit. Siquidem ab exordio mundi usque huc, ita temporum cursus distinguebatur, ut dies noctem precederet, iuxta ordinem prime conditionis. Hac autem nocte per mysterium resurrectionis Domini, temporum ordo mutatus est. Nam qui nocte surrexit a mortuis, die uero sequente eiusdem resurrectionis effectum discipulis ostendit, rectissime nox illa sequentis diei coniuncta est luci, ac sic temporum ordo statutus, ut dies noctem sequatur. Et quidem aptissime quondam diem sequebatur  nox, quia homo a luce paradisi peccando lapsus, in huius seculi tenebras decidit. Aptissime nunc sequitur dies noctem, quando resurrectionis per fidem a peccati tenebris et umbra mortis, ad lucem uite Christo largiente reducimur. Due unius nominis eiusdemque amoris ac deuotionis femine, que dominicum uenerunt uisere sepulcrum, duas fidelium plebes, Iudaicum scilicet et gentilem designant, que uno atque simili studio passionem resurrectionemque sui Redemptoris celebrare desiderant.

Et ecce terremotus factus est magnus. Terremotus significat corda carnalium per fidem passionis et resurrectionis concutienda ad penitentiam, ac saluberrimo  pauore permota ad uitam sublimanda perpetuam.

Angelus enim Domini, usque Et sedebat super eum. Aduenit angelus, ut obsequium seruitutis, quod Domino debuit, exsolueret. Reuoluit lapidem, ut egressus Domini iam facti hominibus prestet indicium. Stans apparuit angelus, qui aduentum Domini in mundo predicabat, ut etiam stando signaret, quia is quem predicabat ad debellandum mundi principem ueniret; iste sedens, ut etiam sedendo figuraret eum superato mortis auctore, sedem regni iam conscendisse perpetui. Sedebat super lapidem quo ostium monumenti claudebatur, ut claustra infernorum sua illum uirtute deiectis superasse doceret.

Erat autem aspectus eius sicut fulgur, et uestimenta  eius sicut nix. Ut ipso quoque significaret habitu ac uultu quia is gloriam resurrectionis nuntiabat qui et terribilis ad damnandum reprobos, et benignus esset ac blandus ad consolandum electos.

Respondens autem angelus, dixit mulieribus: Nolite timere, uos. Ac si aperte dicat: Paueant illi qui non amant aduentum supernorum ciuium, et carnalibus pressi desideriis, ad eorum se societatem desperant posse pertingere; non uos, que uestros conciues uidetis.

Scio enim quod Iesum, qui crucifixus est, queritis, etc. Scio, inquit, quod funus Saluatoris, caritatis officio celebrare uenistis, sed hic presentem cernere non habetis, qui iam sua uirtute surrexit, licet nunquam maiestate sentiatis absentem; et si meis  uerbis non creditis, ueritatem resurrectionis, uel uacuo probate sepulcro; subiunxit:

Et cito euntes, usque Ibi eum uidebitis, ecce predixit uobis. Felices femine, que angelico docte eraculo, triumphum resurrectionis mundo annuntiare meruerunt, ac mortis imperium quam Eua serpentino seducta afflatu induxit, predicare dirutum!

Precedet uos in Galileam. Id est, in uolutabrum gentium, ubi ante error erat, et lubricum uestigium stabili pede non ponebat. Interpretatur enim Galilea, uolubilis, siue rota, uel transmigratio facta: moraliter, in mortificatione carnis agnoscitur, in transmigratione mentis uidetur.

Et exierunt cito de monumento cum timore magno,  etc. Merito quem mouet quomodo Marcus scribat, Et nemini quidquam dixerunt, cum Lucas, Mattheo concordans, dicit: Et regresse a monumento, nuntiauerunt hec omnia, etc.; nisi intelligamus ipsorum angelorum, nemini ausus fuisse aliquid dicere, id est, respondere ad ea que ab illis audierant: aut certe custodibus, quos iacentes uiderunt.

Et ecce iehsu occurrit illis dicens: Auete. Prime resurgentis Domini salutationem audire merebantur, ut maledictum Eue mulieribus solueretur. Moraliter occurrit iehsu cum salutatione, omnibus uirtutum iter inchoantibus prebendo auxilium, ut ad salutem perpetuam peruenire queant.

Ille autem accesserunt, etc. Iste accedunt et tenent  pedes eius, quia adorauerunt eum. Ceterum illa que querebat uiuentem cum mortuis, et nesciebat adhuc Filium Dei resurrexisse, merito audit: Ne tangas me, nondum enim ascendi ad Patrem meum.

Tunc ait illis: Nolite timere. Et in ueteri et in Nouo Instrumento hoc semper obseruandum est quod quando angustior aliqua apparuerit uisio, primum timor pellatur, ut sic mente placita possint que dicuntur audiri.

Ite, renuntiate fratribus meis, ut eant in Galileam, ibi me uidebunt. Hec promissio dominici aspectus, quia multis completa est, prophetice dictum accipiendum est. Galilea namque interpretatur uel transmigratio, uel reuelatio. Transmigrauerat enim gratia Christi de populo Isrel ad gentes, ut predicantibus  Euangelium apostolis uiam in cordibus hominum prepararet.

Ibi me uidebunt. Id est, ibi mea membra inueniunt, et uiuum corpus agnoscunt in eis qui eos suscipiunt: secundum illud quod Galilea interpretatur reuelatio, non iam in forma serui intelligendum est, sed in illa in qua equalis est Patri; illic erit reuelatio tanquam uera Galilea, cum similes ei erimus, ibi eum uidebimus, sicuti est .

Que cum abiissent, ecce quidam de custodibus, usque et securos uos faciemus. Omnes igitur qui stipe templi et his que conferuntur ad usus Ecclesie abutuntur malis rebus, quibus suam expleant uoluptatem, similes sunt scribarum, sacerdotum  redimentium mendacium, et sanguinem Saluatoris.

Undecim discipuli in Galileam abierunt, etc. Quid est ergo quod iehsu precedit discipulos in Galileam, ut uideatur ab eis? Sequuntur illi, ut uidentes eum adorent, nisi quia surrexit Christus a mortuis primitie dormientium; sequuntur autem hi qui sunt Christi, et ipsi in suo ordine ad uitam de morte transmigrant, ibique eum uidentes adorant, quia in specie sue diuinitatis contemplantes sine fine collaudant. Cui uisioni congruit illud: Tunc enim reuelata facie, sicut Apostolus testatur: gloriam Domini speculantes, in eamdem imaginem transformamur , quicunque modo reuelamus ad eum uiam nostram, eiusque uestigia sequimur fide  non ficta.

Quidam autem dubitauerunt. Cognoscunt ergo Dominum, quem missis in terram uultibus adorant; sed inerat mentibus eorum non contemnenda dubietas, quia se non corpus in quo passus est resuscitatum, sed spiritum quem finita passione tradidit solum uidere putabant.

Et accedens iehsu, locutus est eis, dicens: Data est mihi omnis potestas in celo et in terra. Hec de assumpta loquitur humanitate, quam suscipiendo minoratus est paulo minus ab angelis, et in qua resurgendo a mortuis, gloria et honore est coronatus , et constitutus super opera manuum Patris, omniaque subiecta sub pedibus eius: interque  omnia, etiam mors ipsa eius pedibus substracta est, que ei ad tempus uisa est preualere.

Euntes ergo docete omnes gentes, etc. Prius ergo docere gentes, id est, scientia ueritatis instituere, ac sic baptizare precipit, quia sine fide impossibile est placere Deo; et: Nisi quis renatus fuerit ex aqua et Spiritu sancto, non potest introire in regnum Dei ; ad extremum uero subiungit: Docentes eos seruare omnia quecunque mandaui uobis, quia sicut corpus sine spiritu mortuum est, ita et fides sine operibus mortua est.

Et ecce ego uobiscum sum omnibus diebus usque ad consummationem seculi. Marcus ait: Et Dominus quidem postquam locutus est, assumptus est in celum, et sedit a dextris Dei; quia enim ipse Deus et homo  est, assumptus est in celum, et sedit ab humanitate, quam de terra susceperat; manet cum sanctis in terra diuinitate, qua terram pariter implet et celum. Notandum interea quod presens ubique diuina maiestas, aliter electis suis, aliter est reprobis: adest enim reprobis potentia nature incomprehensibilis,  qua omnia cognoscit nouissima et antiqua, intelligit cogitationes a longe, et omnes uias singulorum preuidet. Adest electis gratia pie protectionis, qua illos specialiter per presentiam dona uel flagella, quasi filios pater erudit, atque ad possessionem future hereditatis erudiendo prouehit.



ORATIO DOMINICA EXPLANATA.


 Pater noster, qui es in celis. Apud euangelistam Mattheum, septem petitiones continere uidetur oratio, quarum in tribus eterna poscuntur, reliquis  quatuor temporalia: que tamen, propter eterna consequenda, sunt necessaria. Nam quod dicimus:

Sanctificetur nomen tuum: Adueniat regnum tuum, et fiat uoluntas tua sicut in celo et in terra. Quod non absurde quidam intellexerunt in spiritu et corpore, omnino sine fine retinenda esse, et hic inchoantur. Quantumcunque proficimus, augentur in nobis. Perfecta uero  semper possidebuntur. Quod uero dicimus:

Panem nostrum quotidianum da nobis hodie; et: Dimitte nobis debita nostra, sicut et nos dimittimus debitoribus nostris; et: Ne nos inducas in tentationem; et: Sed libera nos a malo. Quis non uideat ad presentis uite indigentiam pertinere? In illa itaque uita eterna, ubi nos semper speramus futuros, et nominis  Dei sanctificatio, et regnum eius, et uoluntas eius, in nostro spiritu et corpore perfecte atque inimortaliter permanebunt. Panis uero quotidianus ideo dictus est, quia hic est necessarius, quantus anime carnique tribuendus est, siue spiritaliter,  siue corporaliter, siue utroque modo intelligatur. Hic est etiam remissio quam poscimus, ubi est commissio peccatorum. He tentationes, que nos ad peccandum uel alliciunt uel impelluntur. Hic denique  malum unde cupimus liberari, illic autem nichil istorum est. Euangelista uero Lucas in Oratione Dominica petitiones non septem, sed quinque amplexus, neque ab isto utique discrepauit. Sed quomodo ista septem sint intelligenda, sua ipsa breuitate commonuit. Nomen quippe Dei sanctificatur in spiritu; Dei autem regnum in carnis resurrectione uenturum est. Ostendens ergo Lucas tertiam petitionem duarum superiorum esse quodam modo repetitionem, magis eam pretermittendo fecit intelligi. Deinde tres illas adiungit de pane quotidiano, de remissione peccatorum, de tentatione uitanda. At uero quod ille in ultimo posuit, Sed libera nos a malo, iste non posuit ut intelligeremus ad illud superius  quod de tentatione dictum est pertinere; ideo quippe dicit: Sed libera, non ait, et libera; tanquam unam petitionem esse demonstrans. Noli hoc, sed hoc, ut sciat unusquisque in eo se liberari a malo quod non inferatur in tentationem.





IN MARCI EuANGELIUM EXPOSITIO. 



EPISTOLA AD ACCAM.

 Expositionem Euangelii secundum Marcum, opitulante ipsa euangelica gratia, scripturi, primo que fuerit eidem Marco causa Euangelii scribendi, breuiter insinuandum esse censuimus. Cum Romane urbi clarum ueri Dei lumen predicante beato Petro apostolo fuisset exortum, adeo sermo ueritatis uniuersorum mentes placito illustrabat auditu, ut quotidie audientibus eum nulla unquam satietas fieret. Unde neque auditio sola eis suffecit, sed Marcum discipulum eius omnibus precibus obsecrantes orant, ut ea que ille uerbo predicabat, ad perpetuam eorum commonitionem habendam Scripture traderet, quo domi forisque in huiuscemodi uerbi meditationibus permanerent. Nec prius ab obsecrando desistunt, quam que orauerant impetrarent. Petrus uero, ut per Spiritum sanctum religioso se spoliatum comperit  furto, delectatus est; et fidem eorum deuotionemque per hec considerans, factum confirmauit, et in perpetuum legendam Scripturam Ecclesiis tradidit. Clemens in sexto Dispositionum libro hec ita gesta esse describit. Cui simile dat testimonium etiam Hierapolites episcopus, nomine Papias, qui et hoc dicit, quod Petrus in prima epistola sua, quam de urbe Roma scripsit, meminerit Marci, in qua tropice Romam Babyloniam nominarit, cum dicit: Salutat uos ea Ecclesia, que in Babylone electa est, et Marcus filius meus. Assumpto itaque Euangelio quod ipse confecerat, perrexit in Aegyptum, et primum Alexandrie Christum annuntians, constituit Ecclesiam tanta doctrina, et uite continentia, ut omnes sectatores Christi ad exemplum sui cogeret. Denique Philo disertissimus Iudeorum, uidens  Alexandrie primam Ecclesiam adhuc iudaizantem, quasi in laudem gentis sue librum super eorum conuersatione scripsit. Et quomodo Lucas enarrat Ierosolyme credentes omnia habuisse communia, sic et ille quod Alexandrie sub Marco fieri doctore cernebat memorie tradidit. Tradunt autem hunc natione Isrelitica, et sacerdotali ortum prosapia, ac post passionem ac resurrectionem Domini Saluatoris, ad predicationem apostolorum euangelica fide ac sacramentis imbutum, atque ex eorum fuisse numero, de quibus scribit Lucas, quia multa etiam turba sacerdotum obediebat fidei . Quapropter ut pote legalibus institutus edictis, optimum per omnia uiuendi ordinem genti, quam ad fidem uocabat, premonstrauit. Sed et canonicam Pasche obseruantiam,  que uniuersis Christi Ecclesiis foret imitabilis, ostendit. In cuius Euangelium tuo, dilectissime antistitum Acca, nec non et aliorum fratrum plurium  commonitus hortatu, prout Dominus dederit, scripturi, maxime que in Patrum uenerabilium exemplis inuenimus, hinc inde collecta ponere curabimus. Sed et nonnulla propria ad imitationem sensus eorum, ubi opportunum uidebitur, interponemus, lectoremque supplex obsecro, ut si hec nostra opuscula transcriptione digna duxerit, annotationem nominum eorum que supra apposita sunt, diligens scriptura conseruet, quomodo in expositione Euangelii beati Luce, quam ante annos plurimos auxiliante Dei gratia composuimus, constat esse factitatum. Orantem pro nobis sanctitatem tuam celestis semper gratia protegat. Sed et hoc ante omnia cunctos qui hec forte lecturi sunt deprecor in Domino, ut pro meis et corporis et animi fragilitatibus,  apud pium Iudicem intercessores existere dignentur.



LIBER PRIMUS.



CAPUT PRIMUM.


Initium Euangelii Iesu Christi, etc. Sicut scriptum est in Isaia propheta. Conferendum hoc Euangelii Marci principium principio Matthei, quo ait: Liber generationis Iesu Christi, filii Dauid, etc. Atque ex utroque unus Dominus noster iehsu Christus, Dei et hominis Filius est intelligendus. Et apte primus  euangelista Filium hominis eum, secundus Filium Dei nominat, ut a minoribus paulatim ad maiora sensus noster exsurgeret, ac per fidem et sacramenta humanitatis assumpte, ad agnitionem diuine eternitatis ascenderet. Apte qui humanam erat generationem descripturus a Filio hominis cepit, Dauid uidelicet siue Abrahe, de quorum stirpe substantiam carnis assumpsit. Apte is qui librum suum ab initio Euangelice predicationis inchoabat Filium magis Dei appellare uoluit Dominum nostrum Iesum Christum, quia nimirum et humane erat nature de progenie patriarcharum, siue regum, ueritatem carnis suscipere, et diuine fuit potentie Euangelium mundo predicare. Euangelium quippe bonum nuntium dicitur. Quod autem melius est nuntium quam:  Penitentiam agite, appropinquabit enim regnum celorum ? Hominis itaque est humanitus nasci, Dei uero, regni celestis introitum penitentibus predicare. Et ideo Mattheus recte Filium Dauid nuncupat, quem in carne uenientem asseuerat. Recte Marcus Filium Dei, quem in prima uoluminis sui fronte auctorem Euangelii et sponsorem regni designat eterni. Ubi notandum quod Euangeliste sancti, qui dispensationem nobis dominice incarnationis scriptam reliquere, uno quidem spiritu accensi ad officium scribendi accesserunt, sed diuersum narrationis sue primordium singuli, diuersum statuere terminum. Mattheus namque, a natiuitate dominica exordium sumens, ad tempus usque dominice resurrectionis seriem sue narrationis perduxit. Marcus,  ab initio euangelice predicationis incipiens, peruenit ad tempus usque ascensionis Domini, et predicationis discipulorum eius cunctis gentibus per orbem. Lucas, a natiuitate precursoris inchoans Euangelium terminauit in ascensione dominica, cum redeuntes discipuli Ierosolymam aduentum sancti Spiritus diuinis in laudibus exspectabant. Ioannes, ab  eternitate uerbi Dei, per quod omnia facta sunt, principium sumens, et ipse ad tempus usque dominice resurrectionis euangelizando pertingit. Scripturus ergo Euangelium Marcus, congrue primo omnium ponit testimonia prophetarum quibus hoc futurum iam olim precinebant. Ut eo cunctis uera ac sine scrupulo dubietatis suscipienda que scriberet intimaret, quo hec a prophetis sancto Spiritu impletis antea prescita ac predicta esse monstraret, simulque uno eodemque Euangelii sui principio et Iudeos qui legem ac prophetas susceperant, ad suscipienda etiam Euangelii sacramenta que ipsorum prophete predixerant instituit, et gentiles, qui per omnia Euangelii preconia ad Dominum uenerant, ad auctoritatem quoque legis et prophetarum  suscipiendam uenerandamque prouocat, ne si qui iuxta hereticos aut uetus solummodo Testamentum, aut solummodo Nouum suscepisset, alienus a testamento Dei remaneret.

Ecce mitto angelum meum, etc. Angelus uocatur Ioannes, non nature societate iuxta heresim Origenis, sed officii dignitate. Angelus enim Grece, Latine nuntius dicitur. Quo nomine recte appellari potuit homo ille qui fuit missus a Deo ut testimonium perhiberet de lumine , et uenientem in carne Dominum mundo nuntiaret. Nec mirandum mystice Angelum nominari eum quo inter natos mulierum maior nemo surrexit , cum constet omnes qui sacerdotii gradu rite funguntur ob euangelizandi  officium angelos posse uocari, dicente propheta: Labia sacerdotis custodient scientiam, et legem requirent ex ore eius, quia angelus Domini excercituum est .

uox clamantis in deserto: Parate uiam Domini, etc. Constat quia unigenitus Filius uerbum Patris uocatur, Ioanne attestante qui ait: In principio erat uerbum, et uerbum erat apud Deum, et Deus erat uerbum . Et ex ipsa nostra locutione cognoscimus quia prius uox sonat, ut uerbum postmodum possit audiri. Ioannes ergo uox a propheta uocatur, quia uerbum precedit. Aduentum itaque dominicum precurrens uox dicitur, quia per eius ministerium Patris uerbum ab hominibus auditur. Qui etiam in deserto clamat, quia derelicte ac destitute Iudee  solatium redemptionis annuntiat. Quid autem clamaret, aperitur cum subditur: Parate uiam Domini, rectas facite semitas eius. Omnis qui fidem rectam et bona opera predicat, quid aliud quam uenienti Domino ad corda audientium uiam parat, ut hec uis gratie penetret, ut lumen ueritatis illustret, et rectas Deo semitas faciat, dum mundas in animo cogitationes per sermonem bone predicationis format? Sane notandum quod ex testimoniis propheticis que posuit Marcus, unum solummodo in Isaia, alterum uero inuenitur in Malachia. Nec tamen falli aut fallere putandus est euangelista, qui hoc scriptum dicat in Isaia quod Isaias non scripserit, sed potius intelligendum quod etsi non hec uerba que de Malachia posuit inueniuntur in Isaia, sensus tamen eorum  inuenitur in Isaia, et in nonnullis locis aliis, et manifestius in eo quod hic ipse subiunxit: uox clamantis in deserto: Parate uiam Domini, rectas facite semitas eius. Quis enim non uideat quanta sit in utraque sententia concordia? Nam quod dixit Malachias, mittendum angelum ante faciem Domini qui prepararet uiam eius, hoc est utique quod dixit Isaias, uocem clamantis audiendam in deserto, qui diceret: Parate uiam Domini, rectas facite semitas eius. Quia sicut Ioannes recte angelus potuit uocari, pro eo quod faciem Domini euangelizando preuenit, ita recte appellari et uox potuit, quia uerbum Dei sonando preibat, sicut et supra dictum est. In utraque autem sententia similiter paranda uia Domini predicatur.  Ideoque non fallitur euangelista, qui hoc dictum ab Isaia scribit: quod etsi non eisdem uerbis, eodem tamen sensu ab ipso scriptum inuenit. Potuit autem fieri ut animo Marci Euangelium conscribentis pro Malachia Isaias occurreret, ut fieri solet. Quod tamen sine ulla dubitatione emendaret, saltem ab aliis admonitus, qui ipso adhuc in carne uiuente hoc legere potuerunt, nisi cogitaret recordationi sue que sancto Spiritu regebatur, non frustra occurrisse aliud pro alio nomen prophete, quia ita Dominus hoc scribi constituit. Cur autem ita constituerit Dominus, prima illa causa utilissima debet facillime cogitari, etiam sic esse insinuatum, ita omnes sanctos prophetas uno spiritu locutos mirabili inter se consentione constare, ut hoc multo amplius  sit, quam si omnium omnia prophetarum uno unius hominis ore dicerentur. Et ideo indubitanter accipi debere quecunque per eos sanctus Spiritus dixit, et singula esse omnium, et omnia singulorum. Cum ergo et que dicta sunt per Isaiam tam sint Malachie quam Isaie, et que dicta sunt per Malachiam tam sint Isaie quam Malachie, quid opus erat ut emendaret Marcus, cum aliud pro alio sibi nomen occurrens a se scriptum legisset? ac non potius sequens auctoritatem Spiritus sancti, a quo mentem suam regi plus nobis ille utique sentiebat, ita hoc scriptum relinqueret? Sic enim admonendo constituerat ei Dominus ad informandos nos tantam uerborum suorum inter prophetas esse concordiam, ut non absurde, imo congruentissime, etiam Isaie  deputaremus quod per Malachiam dictum repperimus.

Fuit Ioannes in deserto baptizans, etc. Cunctis gentibus liquet quod Ioannes baptismum penitentie non solum predicauit, uerum etiam quibusdam dedit, sed tamen baptismum in remissionem peccatorum dare non potuit. Remissio etenim peccatorum in solo nobis baptismo Christi tribuitur. Notandum itaque quod dicitur, predicans baptismum penitentie in remissionem peccatorum, quoniam baptisma quod peccata solueret, quia dare non poterat, predicabat, ut sicut incarnatum uerbum Patris precurrebat uerbo predicationis, ita baptismum penitentie quo peccata soluuntur precurrerit suo baptismate, quo peccata solui non possunt. Et baptizabantur  ab illo in Iordane flumine, confitentes peccata sua. Exemplum confitendi peccata, ac meliorem uitam promittendi, datur eis qui baptisma accipere desiderant, sicut etiam predicante Paulo in Epheso multi credentium ueniebant confitentes et annuntiantes actus suos, quatenus, abdicata uita ueteri, renouari mererentur in Christo. Unde etiam beato Petro ostensis in lineo celesti diuersis generis animantibus dictum est: Surge, Petre, occide et manduca . Quod est aperte dicere: Occide infideles ab eo quod fuerant prius, ab renuntiatione scelerum et promissione pie religionis, ac sic fidei Christiane sacramentis imbutos in sancte Ecclesie membra commuta.

Et erat Ioannes uestitus pilis cameli, etc. Pilis, inquit,  uestitus, non lana. Alterum austere uestis indicium est: alterum luxurie mollioris. Zona autem pellicea qua accinctus fuit et Elias, mortificationis indicium est. Porro quod sequitur: Et locustas et mel siluestre edebat, habitatori solitudinis congruum est, ut non delicias ciborum, sed necessitatem humane carnis expleret. Potest habitus et uictus eius per significationem, etiam qualitatem interne conuersationis eius non inconuenienter exprimere. Namque austerioribus utebatur indumentis, sicut etiam Dominus in laudibus eius protestatus est dicens ad Iudeos: Quid existis in desertum uidere? nominem mollibus uestitum? ecce qui mollibus uestiuntur, in domibus regum sunt , quia uitam peccantium  non blandimentis fouit, sed uigore aspere inuectionis increpauit dicens: Genimina uiperarum, quis uobis demonstrauit fugere a uentura ira ? Zonam pelliceam habebat circa lumbos suos, quia carnem suam crucifixit cum uitiis et concupiscentiis, quod eorum esse proprium qui sunt Iesu Christi, Apostolo attestante, didicimus. Locustas et mel siluestre edebat, quia dulce quidem sapiebat turbis predicatio eius, existimante populo et cogitantibus omnibus in cordibus suis de eo ne forte ipse esset Christus. Sed ocius finem sortita est illa opinio, intelligentibus eius auditoribus quod non ipse Christus, sed precursor et propheta esset Christi. In melle etenim dulcedo, in locustis est alacer uolatus, sed cito deciduus.

 Et predicabat dicens: ueniet fortior, etc. Mos apud ueteres fuit ut si quis eam que sibi competeret accipere uxorem nollet, ille ei calceamentum solueret, qui ad hanc sponsus iure propinquitatis ueniret. Quid ergo inter homines Christus, nisi sancte Ecclesie sponsus apparuit? De quo et idem Ioannes dicit: Qui habet sponsam sponsus est . Sed quia Ioannem homines Christum esse putauerunt, quod idem Ioannes negat, recte se indignum esse ad soluendam corrigiam eius calceamenti denuntiat. Ac si aperte dicat: Ego Redemptoris uestigia denudare non ualeo, quia sponsi nomen mihi immeritus non usurpo. Quod tamen intelligi et aliter potest. Quis enim nesciat quod calceamenta ex mortuis animalibus  fiant? Incarnatus uero Dominus ueniens quasi calceatus apparuit, qui in diuinitate sua morticina nostre corruptionis assumpsit. Sed huius incarnationis mysterium humanus oculus penetrare non sufficit. Inuestigari enim nullatenus potest quomodo corporatur uerbum, quomodo summus et uiuificator Spiritus intra uterum matris animatur, quomodo is qui initium non habet et existit concipitur. Corrigia ergo calceamenti est ligatura mysterii. Ioannes itaque soluere corrigiam calceamenti eius non ualet, quia incarnationis mysterium nec ipse inuestigare sufficit, qui hanc per prophetie spiritum agnouit. Ego baptizaui uos aqua, ille uero baptizabit uos Spiritu sancto. Non quidem adhuc Ioannes Dominum manifeste Deum aut Dei esse Filium, sed tantum  uirum se fortiorem predicat. Non enim rudes adhuc auditores tanti capiebant arcana sacramenti, quod Filius Dei eternus homine assumpto ex uirgine denuo natus esset in mundo, sed paulatim, per agnitionem glorificate humanitatis, introducendi erant ad fidem diuine eternitatis. Quibus tamen quasi latenter quodam modo ac uelato sermone Deum hunc esse uerum declarat, dum eum Spiritu sancto baptizaturum esse confirmat. Cui enim dubium, nullum posse alium gratiam sancti Spiritus, nisi Deum dare? Tempore autem procedente cum capaciores iam ad intelligendum eosdem suos uideret auditores, etiam Filium Dei illum aperte predicauit, dicens: Sed qui misit me baptizare in aqua, ille mihi dixit: Super quem uideris Spiritum descendentem et  manentem super eum, hic est qui baptizat in Spiritu sancto. Et ego uidi et testimonium perhibui, quia hic est Filius Dei. Baptizamur autem a Domino in Spiritu sancto, non solum cum in die baptismatis fonte uite in remissionem peccatorum abluimur, uerum etiam quotidie cum per gratiam eiusdem Spiritus ad agenda que Deo placent accendimur.

Et factum est in diebus illis, etc. Triplicem ob causam Saluator a Ioanne accepit baptismum. Primo, ut, quia homo natus erat, omnem iustitiam et humilitatem legis impleret. Secundo, ut baptismate suo Ioannis baptisma comprobaret. Tertio, ut Iordanis aquam sanctificans, per descensionem columbe Spiritus sancti in lauacro credentium monstraret aduentum.

 Et statim ascendens de aqua uidit celos apertos, etc. Mysterium Trinitatis in baptismate Domini demonstratur. Dominus baptizatur, Spiritus descendit in specie columbe, Patris uox testimonium Filio prebentis auditur. Aperiuntur autem celi, non reseratione elementorum, sed spiritualibus oculis, quibus et Ezechiel in principio uoluminis sui apertos eos esse commemorat. Sedit quoque columba super caput Iesu, ne quis putaret uocem Patris ad Ioannem factam, non ad Dominum. Pulchre autem cum dixisset: Et Spiritum tanquam columbam descendentem, addidit, et manentem in ipso. Hoc etenim Mediatori Dei et hominum donum est speciale collatum, ut implens semel eum Spiritus sanctus, nunquam recederet, sed perpes in illo maneret. Nam fidelibus  eius ad insignia uirtutum et miracula facienda aliquando gratia Spiritus confertur, aliquando tollitur. Quibus tamen ad operationem pietatis et iustitie, ad amorem Dei et proximi conseruandum, nunquam gratia Spiritus abest. Unde de illo Spiritu promittitur, dicente eis Domino: uos autem cognoscetis eum quia apud uos manebit, et in uobis erit . uerum specialiter in Domino manet Spiritus semper, non quomodo in electis eius iuxta mensuram fidei, sed sicut Ioannes ait: uidimus gloriam eius, gloriam quasi Unigeniti a Patre, plenum gratie et ueritatis . Manet autem in illo Spiritus, non ex eo tantum tempore quo baptizatus est in Iordane, sed ex illo potius quo in utero conceptus est uirginali.  Nam quod in baptizatum descendere uisus est Spiritus, signum erat conferende nobis in baptismo gratie spiritualis, quibus in remissionem peccatorum ex aqua et Spiritu regeneratis amplior eiusdem Spiritus gratia per impositionem manus episcopi solet celitus dari. Sicut etiam hoc quod apertos celos uidit post baptisma, nostri utique gratia factum est, quibus per lauacrum unde regeneratricis ianua panditur regni celestis, que, peccantibus quondam protoplastis ac paradiso eiectis, toti generi humano interpositis cherubim et flammeo gladio clausa est. Exstinguitur namque hec flamma cuique fidelium, cum aquis uitalibus tingitur. Reconciliatur angelicis spiritibus, cum ad pacem sui redierit Creatoris, adeo ut si percepta fidei sacramenta puro  corde et corpore seruauerit, mox solutus carne regna possit intrare celestia. Alioqui quomodo tunc aperirentur Domino celi, qui cum homo fieret et habitaret nobiscum in terra, celum pariter diuina potentia continebat et terram? Sed et hoc quod uox paterna de celis innotuit: Tu es Filius meus dilectus, in te complacui, non ipse Filius quod nesciebat docetur, sed nobis quod credere debeamus ostenditur: Ipsum uidelicet qui baptizandus cum aliis uenit ad Ioannem homo, uerum esse Dei Filium; non solum ipsius Ioannis, sed et totius mundi Dominum, et ideo ueraciter in Spiritu sancto baptizare ualentem. Nos quoque uox eadem docuit per aquam ablutionis et spiritum sanctificationis Dei posse filios effici. Quotquot enim receperunt eum, dedit eis potestatem  filios Dei fieri . Bene autem in specie columbe descendit Spiritus sanctus, quod multum simplex est animal, atque a malitia fellis alienum, ut figurate nobis insinuaret quod simplicia corda querit, nec habitare dignatur in mentibus impuris, qualis fuit Simon ille cui dicebat Petrus: Non est tibi pars, neque sors in sermone hoc; in felle enim amaritudinis et obligatione iniquitatis uideo te esse .

Et statim Spiritus expulit eum in desertum, etc. Mattheus similiter, exposito Domini baptismate, et uoce de celis facta, que diceret: Hic est Filius meus dilectus, in quo mihi complacui, continuo subiunxit: Tunc iehsu ductus est in desertum a Spiritu,  ut tentaretur a diabolo . uerum ne cui ueniret in dubium a quo eum spiritu ductum siue expulsum dicerent in desertum, consulte Lucas primo posuit: quia iehsu plenus Spiritu sancto regressus est a Iordane, ac deinde intulit: Et agebatur in Spiritu in desertum, ne quid contra eum ualuisse spiritus immundus putaretur, qui plenus Spiritu sancto, quo uolebat digrediens, que uolebat agebat. Quadraginta autem dies et noctes, quibus eum tentat, totum huius seculi tempus insinuant, quibus membra eius, uidelicet sanctam Ecclesiam, tentare nunquam desistit. Quia nimirum quadripartitus est mundus, in quo Domino famulamur. Decem uero precepta sunt, per quorum obseruantiam Domino famulantes contra hostis indefessi malitiam  certamus. Decem autem quater ducta quadraginta faciunt. Ideoque totum militie nostre tempus apte quadragenario dierum ac noctium numero comprehenditur. Baptizatus ergo Dominus expellitur a Spiritu in desertum, et tentatur a Satana, ut exemplum uite suis fidelibus prebeat, qui post acceptam in baptismo remissionem peccatorum, non solum ad exercenda opera uirtutum, uerum etiam ad tolerandam propter iustitiam persecutionem sint accingendi. Secedit enim in desertum, ut nos doceat, relictis mundi illecebris, et societate prauorum, diuinis per omnia seruire mandatis. Tentatur solitarius a diabolo, ut nobis insinuet quod omnes qui uolunt pie uiuere in Christo, persecutionem patiuntur, et quod per multas tribulationes oportet nos intrare  in regnum Dei . Tentatur quadraginta diebus et quadraginta noctibus, ut indicet quod quandiu hic uiuentes Domino seruimus, siue prospera blandiantur , seu nos aduersa feriant , semper ambulantibus in lege Domini adsit toto orbe aduersarius, qui iter nostrum tentando impedire non cessat. Eratque cum bestiis, et angeli ministrabant illi. Inter bestias commoratur ut homo, sed ministerio utitur angelico ut Deus. Et nos cum in eremo sancte conuersationis bestiales hominum mores impolluta mente toleramus, ministerium angelorum meremur, a quibus corpore absoluti ad eterna in celis gaudia transferamur.

Postquam autem traditus est Ioannes, uenit iehsu in Galileam predicans Euangelium regni Dei, etc. Ioanne  tradito, recte incipit ipse predicare. Desinente lege, consequenter oritur Euangelium. Si autem Saluator eadem predicat que Ioannes Baptista ante dixerat, ostendit se eiusdem Dei esse filium, cuius ille propheta est. Nemo autem putet traditionem Ioannis in carcerem, statim post ieiunium quadraginta dierum et tentationem Domini factam. Quisquis enim Ioannis Euangelium legerit, inueniet Dominum ante traditionem illius multa et docuisse, et miracula fecisse. Denique habes in Euangelio ipsius: Hoc fecit initium signorum iehsu in Cana Galilee . Et iterum: Necdum enim erat missus in carcerem Ioannes . Ferunt autem quia cum legisset Ioannes Matthei, Marci et Luce uolumina, probauerit quidem textum historie, et uera eos dixisse firmauerit, sed  unius tantum anni in quo et passus est, post carcerem Ioannis, historiam texisse. Pretermisso itaque anno cuius acta a tribus exposita fuerant, superioris temporis, antequam clauderetur Ioannes in carcere, gesta narrauit, sicut manifestum esse poterit iis qui Euangeliorum diligenter quatuor uolumina legerint. Que res et dissonantiam que uidebatur Ioannis esse cum ceteris tollit. Cum ergo dixisset Marcus quod uenit iehsu in Galileam predicans Euangelium regni Dei, subiunxit et ait: Et dicens: Quoniam impletum est tempus, et appropinquauit regnum Dei. Penitemini, et credite Euangelio. Impletum est tempus, inquit. Illud nimirum de quo dicit Apostolus: Postquam autem uenit plenitudo temporis, misit Deus Filium suum factum ex muliere factum sub lege, ut eos qui sub lege erant  redimeret . Ergo impleta sunt tempora, penitemini. Quam olim est quod hoc clamatur, et utinam aliquando audiatur: Quoniam impleta sunt tempora, et appropinquauit regnum Dei! Penitemini et credite Euangelio. Renuntiate operibus mortuis, credite in Deum uiuum. Quid prodest credere sine bonis operibus? Non te bonorum operum meritum adduxit ad fidem, sed fides incipit, ut bona opera consequantur.

Et preteriens secus mare Galilee, uidit Simonem et Andream, etc. Isti primi uocati sunt, ut Dominum sequerentur. Piscatores et illitterati mittuntur ad predicandum, ne fides credentium non in uirtute Dei, sed eloquentia atque doctrina putaretur. Queri  autem potest quomodo binos uocauerit de nauiculis piscatores: primo Petrum et Andream, deinde progressus paululum alios duos filios Zebedei, sicut narrant Mattheus et Marcus, cum Lucas dicat ambas eorum nauiculas impletas magna illa captura piscium, sociosque Petri commemoret Iacobum et Ioannem filios Zebedei uocatos ad adiuuandum, cum retia plena extrahere non possent, simulque miratos tantam multitudinem piscium que capta erat, et eum Petro tantum dixisse: Noli timere, ex hoc iam homines eris capiens , simul eum tamen subductis ad terram nauibus secutos fuisse. Unde et intelligendum est hoc primo esse factum quod Lucas insinuat, nec tunc eos a Domino uocatos, sed tantum Petro fuisse predictum quod homines esset capturus. Quod  non ita dictum est, quasi iam pisces nunquam esset capturus. Nam et post resurrectionem Domini legimus esse piscatos. Dictum est ergo quod deinceps esset homines, non dictum est quod iam non esset capturus pisces. Unde datur secundum Lucam intelligi eos ad capturam piscium ex more remeasse, ut postea fieret quod Mattheus et Marcus narrant, quando eos binos uocauit, et ipse iussit ut eum sequerentur, primo duobus Petro et Andree, deinde aliis Zebedei duobus filiis. Tunc enim non subductis ad terram nauibus tanquam cura redeundi, sed ita eum secuti sunt, tanquam uocantem ac iubentem ut sequerentur. Et ingrediuntur Capharnaum, et statim sabbatis ingressus synagogam docebat eos. Quod Sabbatis maxime medicine doctrineque sue dona frequentat,  docet se non sub lege esse, sed supra legem, qui eamdem quoque legem adimplere, non autem soluere, uenerit; nec Iudaicum eligere Sabbatum, quo uel ignem accendere, uel manum pedemque mouere non liceat, sed uerum Sabbatum, dilectamque Domino esse requiem, si, saluti studentes animarum, ab opere seruili, id est, a cunctis contineamus illicitis.

Et stupebant super doctrina eius, etc. Illi enim ea docebant populos que scripta sunt in Moyse et prophetis: iehsu uero, quasi Deus et Dominus ipsius Moysi, pro libertate uoluntatis sue, uel ea que minus uidebantur addebat in lege, uel commutans predicabat populis, ut in Mattheo legimus: Dictum  est antiquis, ego autem dico uobis .

Et erat in synagoga eorum homo in spiritu immundo, etc. Non uoluntatis ista confessio est, quam premium sequitur confitendi, sed necessitatis extorsio, que cogit in uitos confiteri. Et uelut si serui fugitiui post multum temporis dominum suum uideant, nichil aliud nisi de uerberibus deprecantur, sic et demones, cernentes Dominum in terris repente uersari, ad iudicandos se uenisse credebant. Presentia Saluatoris tormenta sunt demonum. Et comminatus est ei iehsu dicens: Obmutesce, et exi de homine. Quoniam inuidia diaboli mors intrauit in orbem terrarum , ideo contra ipsum mortis auctorem primo debuit medicina salutis operari: primo lingua serpentina, ne ultra uirus spargeret, occludi; deinde  femina, que prima seducta est, a carnalis concupiscentie febre curari; tertio uir, qui male suadentis dicta coniugis audiuit, ab erroris sui lepra mundari, ut ipse esset ordo restaurationis in Domino, qui erat et casus in protoplastis: Et discerpens eum spiritus immundus, et exclamans uoce magno exiuit ab eo. Lucas de spiritu immundo ait quod sic exierit ab homine, ut nichil ei noceret. Potest ergo uideri contrarium, quomodo secundum Marcum discerpens, uel sicut aliqui Codices habent conuexans eum, cui nichil nocuit secundum Lucam. Sed et ipse Lucas: Et cum proiecisset illum  demonium in medium, exiit ab illo, nichilque ei nocuit . Unde intelligitur hoc dixisse Marcum conuexans eum, siue discerpens, quod Lucas dixit cum proiecisset eum in medium,  ut quod secutus ait, nichilque ei nocuit, hoc intelligatur quod illa iactatio membrorum atque uexatio non eum debilitauit, sicut solent exire demonia etiam quibusdam membris amputatis aut euulsis.

Et mirati sunt omnes, ita ut conquirerent, etc. uisa uirtute miraculi, nouitatem dominice admirantur doctrine, atque ad inquisitionem eorum que audierant per ea que uiderant excitantur. Quia nimirum ad hoc fiebant signa que uel ipse Dominus in assumpto homine faciebat, uel discipulis facere dedit, ut per hec Euangelio regni Dei, quod predicabatur, certius crederetur, dum hi qui celestia terrigenis gaudia futura promittebant, celestia in terris ac diuina opera monstrabant. uerum discipuli ut puri  homines donante Domino cuncta gerebant. At Dominus ipse singularis uirtute potentie et sanitates ac miracula operabatur, et que a Patre audiebat, loquebatur in mundo. Nam et prius  erat docens eos quasi potestatem habens, et non sicut scribe . Et nunc, turba attestante, in potestate imperat spiritibus immundis, et obediunt ei .

Et protinus egredientes de synagoga, uenerunt in domum Simonis, etc. Si uirum a demonio liberatum moraliter animum ab immunda cogitatione purgatum significare dixerimus, consequenter femina febribus tentata, sed ad imperium Domini curata, carnem ostendit a concupiscentie sue feruore per  continentie precepta frenatam. Omnis enim amaritudo, et ira, et indignatio, et clamor, et blasphemia , spiritus immundi furor est. Fornicationem uero, immunditiam, libidinem, concupiscentiam malam, et auaritiam  febrem illecebrose carnis intellige. Et statim dicunt ei de illa, et accedens eleuauit eam apprehensa manu eius. In Euangelio Luce scriptum est quod rogauerunt illum pro ea, et stans super illam imperauit febri. Modo enim Saluator rogatus, modo ultro curat egrotos, ostendens se contra uitiorum quoque passiones, et precibus semper annuere fidelium, et ea nonnunquam que ipsi minime in se intelligunt, uel intelligenda dare, uel pie petentibus, etiam non intellecta, dimittere, et iuxta hoc quod  Psalmista postulat: Delicta quis intelligit? Ab occultis meis munda me, Domine .

Et continuo dimisit eam febris, et ministrabat eis. Naturale est febricitantibus incipiente sanitate lassescere, et egrotationis sentire molestiam. uerum sanitas que Domini confertur imperio, simul tota redit. Nec solum ipsa redit, sed et tanto robore comitante, ut eis continuo qui se adiuuerant ministrare sufficiat, et, iuxta leges tropologie, membra que seruierant immunditie ad iniquitatem ut fructificarent morti, seruiant iustitie in uitam eternam.

uespere autem facto cum occidisset sol, afferebant ad eum, etc. Solis occubitus passionem mortemque significat illius qui dixit: Quandiu in mundo sum, lux sum mundi . Et sole occidente, plures demoniaci  quam ante, plures sanantur egroti. Quia qui temporaliter in carne uiuens paucos Iudeorum docuit, calcato regno mortis, omnibus per orbem gentibus, fidei salutisque dona transmisit. Cuius ministris quasi uite lucisque preconibus Psalmista canit: Iter facite ei qui ascendit super occasum . Super occasum quippe Dominus ascendit, quia unde in passione occubuit, inde maiorem suam gloriam resurgendo manifestauit.

Et demonia multa eiiciebat, etc. Lucas de his scribit apertius: Exibant etiam demonia a multis clamantia, et dicentia: Quia tu es Filius Dei. Et increpans non sinebat ea loqui, quia sciebant ipsum esse Christum . Demonia ergo Filium Dei confitebantur; et sciebant ipsum esse Christum, quia  quem dierum XL ieiunio fatigatum diabolus hominem cognouerat, nec tentando ualebat an et Dei Filius esset experiri; iam nunc per signorum potentiam uel intellexit, uel potius suspicatus est esse Filium Dei. Non ergo ideo Iudeis eum crucifigere persuasit, quia Christum siue Dei Filium non esse putauit, sed quia se morte illius non preuidit esse damnandum. uere enim de hoc mysterio a seculis abscondito dicit Apostolus quod nemo principum huius seculi cognouit. Si enim cognouissent, nunquam Dominum glorie crucifixissent . Quare autem Dominus se loqui demonia prohibeat, Psalmista manifestat qui ait: Peccatori autem dixit Deus: Quare tu enarras iustitias meas, et assumis testamentum meum per os  tuum? Tu uero odisti disciplinam , et cetera. Ne quis dum predicantem audit, sequatur errantem. Improbus enim magister est diabolus, qui falsa ueris sepe permiscet, ut specie ueritatis testimonium fraudis obtexat.

Et diluculo ualde surgens, egressus abiit in deserum locum, etc. Si occasui solis mors exprimitur Saluatoris, quare non diluculo redeunte resurrectio eius indicetur? Cuius manifestata luce abiit in desertum gentium, ibique in suis fidelibus orabat, quia corda eorum per gratiam sui Spiritus ad uirtutem orationis excitabat. Et erat predicans in synagogis eorum et omni Galilea, et demonia eiiciens. In hac predicatione quam dicit eum habuisse in omni Galilea intelligitur etiam sermo ille habitus in  monte, cuius commemorationem facit Mattheus. Namque Marcus ita sequitur:

Et uenit ad eum leprosus deprecans eum, etc. De hoc leproso mundato connectit, ut ipse intelligatur quem Mattheus commemorat tunc esse mundatum, quando post illum sermonem Dominus de monte descendit. Sic enim ait Mattheus: Cum autem descendisset de monte, secute sunt eum turbe multe . Et ecce leprosus ueniens adorabat eum dicens: Domine, si uis, potes me mundare, etc. Et quia Dominus ait: Non ueni soluere legem, sed adimplere , ille qui excludebatur a lege, purgari se Domini potestate presumens, non ex lege sed supra legem esse gratiam iudicabat, que leprosi maculam posset abluere. uerum ut in Domino potestatis  auctoritas, ita in illo fidei constantia declaratur. Ille in faciem procidit, quod humilitatis est et pudoris, ut unusquisque de sue uite maculis erubescat; sed confessionem uerecundia non repressit. Ostendit uulnus, remedium postulauit, et ipse religionis et fidei plena confessio est. Si uis, inquit, potes me mundare. In uoluntate Domini tribuit potestatem. De uoluntate autem Domini non quasi pietatis incredulus dubitauit, sed quasi colluuionis sue conscius non presumpsit. iehsu autem misertus eius extendit manum suam, et tangens eum ait illi: uolo, mundare. Et cum dixisset, statim discessit ab eo lepra, et mundatus est. Nihil medium est inter opus Dei atque preceptum, quia in precepto est opus. Denique dixit et facta sunt . uides  ergo quod dubitari non potest quin uoluntas Dei potestas sit? Si ergo uoluntas eius potestas est, qui unius uoluntatis asserunt, unius utique asserunt potestatis. Itaque quasi potestatem habens sanandi, et iubendi auctoritatem, operandi testimonium non refugit. uolo enim dicit propter Photinum, imperat propter Arium, tangit propter Manicheum. Et lex quidem tangi leprosos prohibet; sed quia Dominus legis est, non obsequitur legi, sed legem facit. Non ergo ideo tetigit, quia sine tactu mundari non poterat, sed ut probaret quia subiectus non erat legi. Nec contagium timebat ut homines, sed quia contaminari non poterat qui alios liberabat, lepra tactu Domini fugatur, que solebat contaminare tangentem.  Simulque illud mirabile, quod eo sanauit genere, quo fuerat obsecratus. Si uis, potes me mundare. uolo, inquit, mundare. Habes uoluntatem, etiam habes pietatis effectum. Non ergo  iungendum est et legendum uolo mundare, sed separatum, ut primum dicat uolo, deinde imperet, mundare.

Et comminatus est ei statim, et eiecit illum, etc. Quare precipitur nemini dicere, nisi ut diceret non uulganda nostra beneficia, sed premenda, ut non solum a mercede abstineamus pecunie, sed etiam gratie.

Sed uade et ostende te principi sacerdotum, etc. Ostendere se sacerdoti iubetur, ut intelligeret sacerdos cum non legis ordine, sed gratia Dei supra legem  esse curatum. Offerre autem sacrificium, ut ostenderet Dominus, quod legem non solueret, sed adimpleret, qui secundum legem gradiens supra legem sanaret eos, quos remedia legis non sanauerant. Et bene addidit: In testimonium illis, hoc est, si Deo credant, si impietatis lepra discedat. Quod si quem mouet quomodo Dominus Mosaicum uideatur approbare sacrificium, cum id non receperit Ecclesia, memineat nondum cepisse sacrificium sanctum sanctorum, quod corpus eius est. Nondum enim obtulerat in passione holocaustum suum. Non autem oportebat auferri significantia sacrificia, priusquam illud quod significabatur confirmatum esset contestatione apostolorum predicantium, et fide credentium populorum. Quia uero typice uir iste  peccatis languidum genus designat humanum, recte non solum leprosus, uerum etiam, iuxta Euangelium Luce, plenus lepra fuisse describitur. Omnes enim peccauerunt, et egent gloria Dei . Illa, scilicet, ut, extenta manu Saluatoris, hoc est incarnato Dei uerbo, humanamque contingente naturam, ab erroris prisci uarietate mundentur, possintque cum apostolis audire: Iam uos mundi estis propter sermonem quem locutus sum uobis , et qui diutius abominabiles a populo Dei erant castris secreti, iam aliquando templo reddi, et sacerdoti queant offerri, illi utique cui dicitur: Tu es sacerdos in eternum , audientes ab Apostolo: Templum enim Dei sanctum est quod estis uos ; offerantque pro emundatione sui sicut  precepit Moyses, id est exhibeant corpora sua hostiam uiuentem, sanctam, Deo placentem .

At ille egressus cepit predicare, et diffamare sermonem, ita ut iam non posset manifeste in ciuitatem introire, sed foris in desertis locis esset: et conueniebant ad eum undique. Unius perfecta saluatio, multas ad Dominum cogit turbas: ut enim ipse se interius exteriusque doceret esset sanatum, nequaquam perceptum beneficium, ut ab ipso a quo acceperat iussus, tacet: quin potius euangeliste functus officio, mox egressus cepit predicare et diffamare sermonem. Unde merito queritur quidnam sit quod Dominus nonnulla que gessit abscondi iussit, et nec ad horam potuerunt abscondi? Nunquid enim unigenitus  Filius Patri et Spiritui sancto ceternus, hac in re uelle habuit quod implere non potuit? Sed notandum quod Redemptor noster per mortale corpus omne quod egit hoc nobis in exemplo actionis prebuit. Miraculum namque faciens, et taceri iussit, et tamen taceri non potuit. Ut uidelicet electi eius exemplum doctrine illius sequentes, in magnis que faciunt latere quidem in uoluntate habeant, sed ut prosint aliis, prodantur inuiti, quatenus et magne humilitatis sit quod sua opera taceri appetunt, et magne sublimitatis sit quod eorum opera taceri non possunt. Non ergo Dominus uoluit quidquam fieri et minime potuit, sed quid uelle eius membra debeant, quidue de eis etiam nolentibus fiat, doctrine magisterio exemplum dedit.



CAPUT II.


Et iterum intrauit Capharnaum, etc. Saluator omnium Deus salutari omnia lustrat incessu. Et tunc in desertis, nunc in ciuitate, nunc ad mare, doctrine celestis et uirtutum dona turbis ministrat. Nunc in monte solus orat, nunc laborantes in mari, ne perire debeant, adiuuat. Ubique munera salutis impertit, ut omnes gradus ac conditiones ad suam gratiam pertinere demonstret. Iuxta mysticum uero intellectum, post factum in ciuitate miraculum, secedit in desertum, ibique conuenientes ad se turbas benigna pietate suscipit, ut ostendat se magis quietam, et a seculi curis remotam diligere uitam, atque, ob huius appetitum, se sanandis curam adhibere  corporibus. Et quidem more humano, quasi frequentiam se querentium declinans, nolebat manifeste in ciuitatem introire. Sed allegorice docebat quia tumultuosis carnalium mentibus apertam sui manifestationem ueritas non exhibet, sed quoscunque ab illecebris rerum temporalium uiderit esse discretos, iis suorum lucem donorum largius infundit. uerum quia nec carnales superna pietas deserit, quin etiam iis gratiam sue uisitationis, per quam et ipsi spirituales effici ualeant, indulget, post desertum Dominus in ciuitatem redit: multisque eodem conuenientibus loquitur uerbum: ac sanato paralytico pluribus occasionem interne sanationis que est in fide tribuit. Quod uero docente Domino et domo tam multi conuenerunt, ut non caperent, neque ad ianuam,  nostram proprie saluationem qui de gentibus ad fidem uenimus designat, quia predicante in Iudea Domino necdum intrare ad audiendum ualuimus. Ad quos tamen etsi foris positos uerba sue doctrine fecit peruenire, quia nos ipse per sanctorum ora predicatorum collegit, et quamuis extra synagogam in qua ipse predicabat inuentos, Euangelii sui fecit esse participes. Et uenerunt ferentes ad eum paralyticum, quia a quatuor portabatur. Curatio paralytici huius saluationem designat anime post diuturnam illecebre carnalis inertiam ad Christum suspirantis, que primo omnium ministris qui eam subleuent et Christo afferant, id est bonis doctoribus qui spem sanationis opemque intercessionis suggerant, indiget.  Qui bene quatuor fuisse referuntur, siue quia quatuor sancti Euangelii libris omnis predicantium uirtus, omnis sermo firmatur, seu quia quatuor sunt uirtutes quibus ad promerendam sospitatem fiducia mentis erigitur. De quibus in eterne sapientie laude dicitur: Sobrietatem enim et sapientiam docet et iustitiam et uirtutem, quibus utilius nichil est in uita hominibus . Quas nonnulli diuersis nominibus prudentiam, fortitudinem, temperantiam et iustitiam nuncupant. Et cum non possent offerre eum illi pre turba, nudauerunt tectum ubi erat. Desiderant paralyticum Christo offerre, sed turba interposita ab omni parte intercluduntur, quia sepe anima post infirmi corporis desidiam ad Deum resipiscens, superneque gratie remedio cupiens innouari, prisce  consuetudinis obstaculo retardatur. Sepe inter ipsas orationis secrete dulcedines, et quasi suaue cum Domino colloquium, turba cogitationum interueniens aciem mentis ne Christus uideatur impedit. Et quid inter hec agendum? Non utique in infimis exterius qua turbe tumultuantur remanendum, sed tectum domus in qua Christus docet ascendendum, id est sacre Scripture sublimitas est appetenda, lexque Domini cum Psalmista die noctuque meditanda. In quo enim corrigit iunior uiam suam? In custodiendo, inquit, sermones tuos . Et patefacientes, submiserunt grabatum in quo paralyticus iacebat. Patefacto tecto eger ante Iesum submittitur, quia, reseratis Scripturarum mysteriis, ad notitiam Christi peruenitur, hoc est ad eius humilitatem fidei pietate  descenditur. Et bene domus Iesu iuxta alterius euangeliste narrationem tegulis esse contecta reperitur, quia sub contemptibili litterarum uelamine si adsit qui reseret diuina, spiritualis gratie uirtus inuenietur. Denudatio etenim tegularum in domo Iesu apertio est in uilitate littere sensus spiritualis et arcanorum celestium. Quod autem cum grabato deponitur infirmus, significat ab homine in ista adhuc carne constituto Christum debere cognosci.

Cum uidisset autem iehsu fidem illorum, etc. Curaturus hominem a paralysi Dominus, primo peccatorum uincula dissoluit, ut ostenderet eum ob nexus culparum artuum dissolutione fuisse damnatum, nec nisi his relaxatis membrorum posse recuperatione sanari. Sic et illi paralytico, qui iuxta Probaticam  piscinam diu motum aque frustra prestolabatur, sanato a Domino dicitur: Ecce sanus factus es, iam noli peccare, ne deterius tibi aliquid contingat. .

Fili, inquit, dimittuntur tibi peccata. O mira humilitas! Despectum et debilem totisque membrorum compaginibus dissolutum filium uocat, quem sacerdotes non dignarentur attingere. Aut recte ideo filium, quia dimittuntur ei peccata sua. Intuendum sane quanti propria cuiusque fides apud Deum ualeat, ubi tanti ualuit aliena, ut totus homo repente, hoc est, exterius interiusque iam saluatus exsurgeret, aliorumque merito aliis laxarentur errata.

Erant autem illic quidam de scribis sedentes et cogitantes in cordibus suis, etc. uerum dicunt scribe,  quod nemo dimittere peccata nisi Deus potest, qui per eos quoque dimittit, quibus dimittendi tribuit potestatem. Et ideo Christus uere Deus esse probatur, quia dimittere peccata quasi Deus potest. uerum Deo testimonium reddunt, sed personam Christi negando falluntur. Errant itaque Iudei, qui cum Christum et Deum esse et peccata dimittere posse credant, Iesum tamen Christum esse non credunt. Sed multo dementius errant Ariani, qui cum Iesum Christum esse, et peccata posse dimittere, Euangelii uerbis deuicti, negare non audeant, nichilominus Deum negare non timent. At ipse perfidos saluare desiderans, et occultorum cognitione et uirtute operum Deum se esse manifestat. Nam sequitur: Quo  statim cognito, iehsu spiritu suo quia sic cogitarent inter se, dicit illis: Quid ista cogitatis in cordibus uestris? Ostendit se Deum, qui potest cordis occulta cognoscere. Et quodam modo tacens loquitur: Eadem maiestate et potentia qua cogitationes uestras intueor, possum et hominibus delicta dimittere. Ex uobis intelligite quid paralyticus consequatur. Quid est facilius dicere paralytico: Dimittuntur tibi peccata, an dicere: Surge et tolle grabatum tuum et ambula? Inter dicere et facere, multa distantia est. Utrum sint paralytico peccata dimissa, solus nouerat qui dimittebat. Surge autem et ambula, tam ille qui surgebat quam ii qui surgentem uidebant approbare poterant. Fit ergo carnale signum, ut probetur spirituale, quanquam eiusdem uirtutis sit et corporis et  anime uitia dimittere. Et datur nobis intelligentia, propter peccata plerasque euenire corporum debilitates. Et idcirco forsan prius peccata dimittuntur, ut causis debilitatis ablatis, sanitas restituatur. Quinque siquidem sunt differentie causarum pro quibus in hac uita molestiis corporalibus affligimur. Aut enim ad merita augenda per patientiam iusti corporis infirmitate grauamur, ut beati patres, Iob et Tobias et innumeri martyres in utroque Testamento. Aut ad custodiam uirtutum perceptarum, ne superbia tentante dispereant, sicut apostolus Paulus, cui ne magnitudine reuelationum extolleretur, datus est stimulus carnis sue angelus Satane, qui eum colaphizaret. Aut ad intelligenda et corrigenda peccata nostra sicut Maria soror Aaron in eremo ob uerba temeritatis  et superbie lepra percussa est. uel sicut paralyticus de quo tractamus, qui nonnisi dimissis primo peccatis, potuit ab infirmitate curari. Aut ad gloriam Dei saluantis siue per seipsum siue per famulos suos, sicut cecus natus in Euangelio, qui neque ipse peccauit neque parentes eius, sed ut manifestarentur opera Dei in illo. Sicut Lazarus, cuius infirmitas non fuit ad mortem, sed pro gloria Dei, ut glorificaretur Filius Dei per eam. Aut ad inchoationem damnationis eterne, quod reproborum est, et proprium, sicut Antiochus et Herodes, qui utrique suo tempore aduersus Deum repugnantes, quod tormentorum in gehenna perpetuo passuri essent, presentium afflictionum misera cunctis ostendebant. Quibus congruit illud prophete: Et duplici contritione contere eos.  Unde necesse est in omnibus que temporaliter aduersa patimur, cum humilitate Domino gratias agamus, et infirmitatis nostre conscii de collatis nobis remediis gratulemur. Necesse est ut ad conscientiam nostram reuersi solerter opera nostra simul et cogitationes exploremus, et quidquid nos peccasse deprehendimus, digna castigatione purgemus; quidquid de his que nos recte fecisse credebamus, uitio in nobis elationis perisse comperimus, et hoc humili satisfactione castigemus. Hec enim nobis sepius fit causa flagellorum. Ceterum innocentes et iustos ob augmenta premiorum flagellari, perfectorum est, et donum speciale uirorum. uerberibus autem temporalibus  ad eterna tormenta compelli, impenitentium est pena reproborum.

Ut autem sciatis quia potestatem habet Filius hominis, etc. Si et Deus est iuxta Psalmistam, qui quantum distat Oriens ab Occasu elongauit a nobis iniquitates nostras, et Filius hominis potestatem habet in terra dimittendi peccata, ergo idem ipse et Deus, et filius hominis est, ut et homo Christus per diuinitatis sue potentiam peccata dimittere possit, et idem Deus Christus per humanitatis sue fragilitatem pro peccatoribus mori Spiritualiter autem de grabato surgere est animam se a carnalibus desideriis ubi egra iacebat abstrahere. Grabatum uero tollere est ipsam quoque carnem per continentie frena correptam, spe celestium premiorum a deliciis segregare  terrenis. Sublato autem grabato domum ire, ad paradisum redire est. Hec etenim uera est domus nostra, que hominem prima suscepit, non iure amissa, sed fraude, tandem restituta per eum qui fraudulento hosti nichil debuit. Aliter sanus qui languerat domum reportat grabatum, cum anima, remissione accepta peccatorum, ad internam sui custodiam cum ipso se corpore refert, ne quid post ueniam unde iterum iuste feriatur admittat. Et statim ille surrexit, et sublato grabato abiit coram omnibus, ita ut mirarentur omnes, et honorificarent Deum dicentes, Quia nunquam sic uidimus. Quam miranda diuine potentie uirtus, ubi nulla temporis interueniente morula, iussu Saluatoris salus festina comitatur! Merito qui adfuerant, damnatis blasphemie  iaculis, ad laudem tante maiestatis stupentia corda conuertunt. Et egressus est rursus ad mare, omnisque turba ueniebat ad eum, et docebat eos. Docens in Capharnaum Dominus, uirtutem doctrine sue celestem paralytici curatione commendabat. Quo facto egressus est ad mare, ut non solum ciuilem uitam hominum in uia ueritatis institueret, uerum etiam habitatoribus maris Euangelium regni predicaret, eosque fluctiuagos rerum labentium motus contemnere ac fidei firmitate superare doceret. Denique aduenientem ad se ibi turbam plurimam docet. Ibi publicanum de teloneo uocatum apostolum et euangelistam facit. Ibi multos peccatores per penitentiam correctos sua dignos cena, suorum auditu  reddit arcanorum, atque ab undis tumentibus, ac cetis cupiditatum fallentium sequestratos ad soliditatem quiete conuersationis, que est in spe celestium bonorum pertrahit. Nam sequitur:

Et cum preteriret, uidit Leui Alphei, etc. Ad teloneum, ad curam dispensationemque uectigalium dicit; enim Grece, Latine uectigal nominatur: idem autem Leui qui et Mattheus est. Sed Lucas Marcusque, propter uerecundiam et honorem euangeliste, nomen ponere noluerunt uulgatum. Ipse autem Mattheus, iuxta illud quod scriptum est, iustus accusator sui est: in primordio sermonis Mattheum se et publicanum nominat; ut ostendat legentibus nullum debere conuersum de salute diffidere, cum ipse de publicano in apostolum,  de teloneario in euangelistam sit repente mutatus.

Et surgens secutus est eum. In Euangelio Luce plenius scriptum est: Et relictis omnibus surgens secutus est eum . Intelligens ergo Mattheus quid sit ueraciter Dominum sequi, relictis omnibus sequitur. Sequi enim imitari est. Ideoque ut pauperem Christum non tam gressu quam affectu consectari posset, reliquit propria, qui rapere solebat aliena. Perfectamque nobis abrenuntiationis seculi formam tribuens, non solum lucra reliquit uectigalium, sed periculum contempsit, quod euenire poterat a principibus seculi, quia uectigalium rationes imperfectas atque incompositas reliquerit. Tanta enim cupiditate sequendi Dominum ductus est, ut in nullo prorsus huius uite respectum uel cogitationem sibimet  reseruarit. Si quidem ipse Dominus qui hunc exterius humana allocutione ut se sequeretur uocauit, intus diuina inspiratione ut mox uocantem sequeretur accendit, ipse inuisibiliter quo modo sequendum esset edocuit. Propter quod ille merito obedientie dum humana contemnens negotia deserit, dominicorum fidelis dispeusator factus est talentorum.

Et factum est cum accumberet in domo illius, multi publicani, etc. Scribit euangelista Lucas quod fecerit ei conuiuium magnum Leui in domo sua, quod mysteriorum figuris apte congruit. Qui enim domicilio Christum receperit interno, maximis delectationibus exuberantium pascitur uoluptatum. Itaque Dominus libenter ingreditur, et in eius qui crediderit recumbit affectu. Et hoc est bonorum operum spirituale  conuiuium quo diues populus eget, pauper epulatur. Publicani autem sicut etiam nomine probant, appellantur ii qui uectigalia publica exigunt, siue qui conductores sunt uectigalium fisci, uel rerum publicarum, necnon et ii qui seculi huius lucra per negotia sectantur, eodem uocabulo censentur. uiderant itaque publicanum a peccatis ad meliora conuersum locum inuenisse penitentie, et ob id etiam ipsi non desperant salutem. Neque uero in pristinis uitiis permanentes publicani ueniunt ad Iesum, ut Pharisei et Scribe murmurantes, sed penitentiam agentes, ut sequens Euangeliste sermo significat, dicens: Erant enim multi, qui et sequebantur eum. Ibat autem Dominus ad conuiuia peccatorum, ut occasionem haberet docendi, et spirituales inuitatoribus  suis preberet cibos. Denique cum frequenter pergere ad conuiuium describant, nichil refertur aliud nisi quid ibi fecerit, quid docuerit, ut et humilitas Domini eundo ad peccatores, et potentia doctrine eius in conuersione penitentium demonstretur.

Et Scribe et Pharisei uidentes quia manducaret cum peccatoribus, etc. Si per Matthei electionem et uocationem Publicanorum fides exprimitur gentium, que prius mundi lucrum inhiabant, at nunc cum Domino epulis caritatis et bonorum operum sedula deuotione reficiuntur, profecto supercilium Scribarum et Phariseorum Iudeorum inuidiam qua de gentium salute torquentur insinuat. Quibus ipse loquitur: Amen dico uobis, quia publicani et meretrices precedent  uos in regno Dei.---Hoc audito iehsu ait illis: Non necesse habent sani medicum, sed qui male habent. Non enim ueni uocare iustos sed peccatores. Suggillat Scribas et Phariseos, qui iustos se putantes peccatorum consortia declinabant. Se ipsum medicum dicit, qui miro medicandi genere uulneratus est propter iniquitates nostras, et liuore eius sanati sumus . Sanos autem et iustos appellat eos qui ignorantes Dei iustitiam, et suam uolentes constituere, iustitie Dei non sunt subiecti ; qui ex lege presumentes Euangelii gratiam non querunt. Porro male habentes et peccatores uocat eos qui sue fragilitatis conscientia deuicti, nec per legem se iustificari posse uidentes, Christi gratie penitendo colla submittunt.

 Et erant discipuli Ioannis, etc. Alii referunt euangeliste ipsos Phariseos ac discipulos Ioannis hac Dominum questione pulsasse. Hic uero ita sonare uidetur euangelicus sermo, quasi alii aliqui quos huius rei cura mouisset, hanc ei questionem intulerint. Unde colligendum a pluribus hanc Domino obiectam esse questionem, et a Phariseis scilicet et a discipulis Ioannis, et a conuiuis, uel aliis quibuslibet, quos hoc mouebat, quare discipuli Ioannis et Pharisei ieiunarent; discipuli autem Saluatoris non ieiunarent. Mystico autem sensu potest ita exponi: quod discipuli Ioannis et Phariseorum ieiunant, Christi autem non ieiunant, quia omnis qui uel de operibus legis sine fide gloriatur, uel, quod est grauius, traditiones sequitur hominum, uel certe ipsum  etiam Christi preconium aure tantum corporis, non autem et fide cordis percipit, spiritualibus abstinens bonis ieiuno corde tabescit. Qui uero Christi membris fideli incorporatur amore, non potest ieiunare qui carne ipsius epulatur et sanguine. Aliter Ioannes uinum et siceram non bibit, Dominus cum publicanis et peccatoribus manducat ac bibit, quia ille abstinentia meritum auget, cui potentia nulla nature. Dominus autem cui naturaliter suppetebat delicta donare, cur eos declinaret quos abstinentibus poterat reddere puriores? Sed ieiunauit et Christus, ne preceptum declinares, manducauit cum peccatoribus, ut gratiam cerneres, agnosceres potestatem. Et ait illis iehsu: Nunquid possunt filii nuptiarum, quandiu sponsus cum illis est, ieiunare?  Quanto tempore habent secum sponsum, non possunt ieiunare. uenient autem dies cum auferetur ab eis sponsus; et tunc ieiunabunt in illa die. In Mattheo ita positum est: Nunquid possunt filii sponsi lugere, quandiu cum illis est sponsus ? Sponsus ergo Christus, sponsa Ecclesia est. De quo sancto et spirituali connubio apostoli sunt creati. Qui lugere ac ieiunare non possunt, quandiu sponsum in thalamo uident, et sciunt sponsum esse cum sponsa. Quando uero transierint nuptie et passionis ac resurrectionis tempus aduenerit, tunc sponsi filii ieiunabunt. Iuxta leges autem tropologie sciendum quod quandiu sponsus nobiscum est et in letitia sumus, nec ieiunare possumus, nec lugere. Cum  autem ille propter peccata a nobis recesserit et auolauerit, tunc indicendum ieiunium est, tunc luctus recipiendus. Nemo assumentum panni rudis assuit uestimento ueteri. Alioquin aufert supplementum nouum a ueteri, et maior scissura fit. Cum interrogatus esset Dominus, cur discipuli eius non ieiunarent, respondit carnales adhuc quosque et necdum passionis resurrectionisque sue fide solidatos non posse seueriora ieiunia et continentie sustinere precepta, ne per austeritatem nimiam etiam credulitatem quam habere uidebantur amittant. Ipsos ergo adhuc discipulos tanquam uetera uestimenta dicit, quibus inconuenienter nouus pannus assuitur, id est aliqua particula doctrine que ad noue uite temperantiam pertinet, quia si hoc fiat, et ipsa doctrina quodam  modo scinditur, cuius particula que ad ieiunium ciborum ualet, importune traditur, cum illa doceat generale ieiunium non a concupiscentia ciborum tantum, sed ab omni letitia temporalium delectationum. Cuius quasi pannum, id est partem aliquam que ad cibos pertinet, dicit non oportere hominibus adhuc ueteri consuetudini deditis impertiri, quia et illinc quasi conscissio uidetur fieri, et ipsi uetustati non conuenit.

Et nemo mittit uinum, etc. Eosdem quoque ueteribus comparat utribus, quos uino nouo, id est spiritualibus preceptis facilius disrumpi quam id posse continere dicit. Erant autem iam utres noui, cum post ascensum Domini desiderio consolationis eius orando et sperando innouabantur. Tunc enim acceperunt  Spiritum sanctum, quo impleti cum linguis omnibus loquerentur, a Iudeis nescientibus, sed tamen uere attestantibus, dictum est: Quia musto pleni sunt isti . Nouum enim uinum iam nouis utribus uenerat, hoc est Spiritus sancti feruor spiritualium corda repleuerat. Aliter. Cauendum doctori est ne anime nondum renouate, sed in uetustate malitie perduranti, nouorum mysteriorum secreta committat. Quod si querit aliquis quid inter uinum nouum mystice et uestimentum distet nouum, facile patet, quia uino intus reficimur et inebriamur, uestimento autem forinsecus induimur. Cum uero utrumque ad significantiam uite pertineat spiritualis, uestimentum profecto opera nostra bona que foris agimus, et quibus coram hominibus lucemus,  insinuat. uino autem nouo feruor fidei, spei, et caritatis, quo in conspectu nostri Conditoris in nouitate sensus nostri intus ipsi reformamur, exprimitur.

Et factum est iterum cum Sabbatis, etc. Legimus in sequentibus quia erant qui ueniebant et redibant multi, et nec manducandi quidem spatium habebant, et ideo quasi homines esuriebant. Quod autem spicas segetum manibus confricant, et inediam consolantur, uite austerioris indicium est, non preparatas epulas, sed cibos simplices querentium. Pharisei autem dicebant ei: Ecce quid faciunt discipuli tui Sabbatis que non licet? Nota quod primi apostoli Saluatoris litteram Sabbati destruunt aduersum Hebionitas. qui cum ceteros recipiant apostolos, Paulum  quasi transgressorem legis repudiant. Mystice autem discipuli per sata transeunt, illa uidelicet de quibus Dominus ait: Leuate oculos uestros et uidete regiones, quia albe sunt iam ad messem. Et qui metit, mercedem accipit , cum doctores sancti eos quos in fide ueritatis instituere querunt cura pie sollicitudinis inspiciunt, et qualiter unumquemque quoue ordine ad salutem attrahere debeant sedula consideratione perpendunt. Atque ideo nichil melius esurire quam salutem intelliguntur hominum, quam ipse messorum primus quondam inter preces esuriens, mox oblatis sibi eis quas desiderabat dapibus, audiuit: Surge, Petre, occide et manduca . Et mira sacramenti concordia, quia et ibi mactari ac manducari iubentur animalia celitus missa, et hic spicas  Domino lustrante consecratas uulsisse discipuli, atque iuxta aliorum narrationem euangelistarum confricantes manibus manducasse perhibentur. Hoc est enim quod ait Apostolus: Mortificate membra uestra que sunt super terram, et exuite uos ueterem hominem cum actibus eius . Quia non aliter transit quisque in corpus Christi, non aliter doctorem profectus sui fructibus pascit, quam si, ueteribus abdicatis concupiscentiis, nouo dilectionis mandato nouus homo fuerit factus. uellere itaque spicas, est homines a terrena intentione qua solum mentis quasi radicem fixerant eruere; fricare autem manibus, exemplis uirtutum ab ipsa etiam carnis concupiscentia quasi folliculis atque integumentis aristarum puritatem  mentis exuere. Grana uero manducare, est mundatum quemque a sordibus uitiorum per ora predicantium Ecclesie membris incorporari. Et bene hec discipuli pregredientes ante Dominum fecisse memorantur, quia doctoris necesse est sermo precedat, et sic cor auditoris subsequens gratia superne uisitationis illustret. Bene Sabbatis, quia sancti doctores et ipsi in predicando pro spe future quietis laborant, et auditores eque suos admonent non propter amorem seculi superuacuis insistere negotiis, sed potius pro eterna requie bonis insudare laboribus. Item per sata ambulant cum Domino, qui diuinis obtemperare studentes imperiis solerter eloquia sacra meditari delectantur. Esuriunt in satis, cum in eisdem sacris eloquiis que legendo pertranseunt panem uite  inuenire desiderant, hoc est, ad illa curant uerba peruenire, quibus ampliorem in se sui Conditoris amorem incendant. Et hoc in Sabbatis, cum sopita mente a turbulentis cogitationibus uacare gaudent, et uidere quam suauis est Dominus, quamque beatus uir qui sperat in eo . Assumptoque pietatis et humilitatis habitu, ad requiem animarum suarum attingere contendunt. uellunt spicas que forte occurrunt, et tandiu uersant manibus contritasque purgant, donec ad escam perueniant, cum testimonia Scripturarum ad que legentes perueniunt meditando assumunt, et tandiu scrutatione sedula discutiunt, donec in eis medullam dilectionis que latere uidebatur inuenientes extrahant. Sicut enim asperitate aristarum, que horrent, uelantur grana  tritici que reficiunt, ita sepe sub ea que uidebatur utilitate littere teguntur dona diuine dilectionis, que mentes fidelium esurientes sitientesque iustitiam suauitatis interne dapibus pascant. uerum hec mentium refectio stultis quidem Sabbati defensoribus displicet, sed a Domino Sabbati probatur, quia qui solam littere superficiem sequuntur, nec ueram mentium refectionem nosse, nec ad internam peruenire animarum requiem norunt. Unde temeritas eorum merito ueritatis ore confunditur, dum subditur:

Et ait illis: Nunquam legistis, etc.? Ad confutandam calumniam Phariseorum ueteris recordatur historie, quando Dauid fugiens Saulem uenit in Nobe, et ab Abimelech sacerdote susceptus postulauit cibos . Qui cum panes laicos non haberet,  dedit ei consecratos, quibus non licebat uesci nisi solis sacerdotibus et Leuitis. Et hoc tantum interrogauit, si mundi essent pueri a mulieribus: et illo respondente ab heri et nudiustertius, non dubitauerit panes dare, melius arbitratus  de famis periculo homines liberare, quam Deo offerre sacrificium. Hostia enim Deo placabilis hominum salus est. Opponit ergo Dominus et dicit: Si et Dauid sanctus est, et Abimelech pontifex a uobis non reprehenditur, sed legis uterque mandatum probabili excusatione transgressi sunt, et fames in causa est, cur eamdem famem non probatis in apostolis quam probatis in ceteris? Quanquam et in hoc multa distantia sit. Isti spicas in Sabbato manu confricant,  illi panes comederunt Leuiticos. Ibi et ad Sabbati solemnitatem accendebant neomeniarum dies, quibus in conuiuis requisitus fugit ex aula regia. Figurate autem quod dicit, Dauid et pueri eius panes accepere sanctificatos, ostendit sacerdotalem cibum ad usum transiturum esse populorum, siue quod omnes uitam sacerdotalem debemus imitari, siue quia omnes filii Ecclesie sacerdotes sunt. Ungimur enim in sacerdotium sanctum, offerentes nosmetipsos Deo hostias spirituales. De qua tota historia pro captu nostro plenius in expositione libri Regum diximus, et de mensa ac panibus propositionis, in libro expositionis tabernaculi et uasorum eius. Quod uero Dominus Abiathar principem sacerdotum pro Abimelech appellat,  nichil habet dissonantie. Ambo etenim fuerunt illic, cum ueniens Dauid panes petiit et accepit, Abimelech uidelicet princeps sacerdotum, et Abiathar, filius eius. Occiso autem Abimelech a Saule, cum uiris domus sue generis sacerdotalis octoginta quinque, fugit Abiathar ad Dauid et comes factus est totius exsilii eius. Postea regnante eo summi sacerdotii et ipse gradum accepit, ac toto tempore regni illius in pontificatu perseuerans, multo maioris excellentie quam pater suus effectus est. Ideoque dignus fuit cuius memoriam Dominus etiam uiuente patre quasi summi faceret sacerdotis. Et dicebat eis: Sabbatum propter hominem factum est, et non homo propter Sabbatum. Maior est cura sanitati et uite hominis, quam custodie Sabbati adhibenda. Sic enim et mandatum  est sabbatum custodiri, ut tamen si necessitas esset, reus non esset qui sabbatum uiolasset. Ideo Sabbato circumcidi non est prohibitum, quia necesse erat fieri. Nam et Iosue muros Hiericho septem diebus cum exercitu circuiuit. Et Macchabei necessitate instante Sabbato pugnabant. Unde discipulis esurientibus, quod licitum non erat in lege, necessitate famis factum est licitum. Talis hec causa est, qualis hodie in ieiuniis legitimis: ubi si quis eger ieiunium corruperit, nulla ratione reus tenetur. Itaque Dominus est Filius hominis, etiam Sabbati. Si, inquit, Dauid rex sacerdotali cibo pastus excusabilis est, et iuxta alterius euangeliste narrationem sacerdotes sabbatum per templi ministerium uiolantes crimine carent, quanto magis Filius hominis qui uerus rex  est et uerus sacerdos, et ideo Dominus Sabbati, euulsarum sabbato spicarum noxa non tenetur?



CAPUT III.

Et introiuit iterum in synagogam, etc. Homo qui manum habet aridam, humanum genus indicat in fecunditate boni operis arefactum, sed Domini miseratione curatum. Cuius dextera que in primo parente dum uetite arboris poma decerperet aruerat, per Redemptoris gratiam dum insontes manus in crucis arbore tenderet, bonorum operum succis est restituta saluti. Et bene in synagoga manus erat arida, quia ubi scientie donum maius, ibi grauius est inexcusabilis noxe periculum. Et ipsi obseruabant eum si Sabbatis curaret, ut accusarent illum. Quia destructionem Sabbati quam in discipulis arguebant,  probabili magister excusauerat exemplo, nunc ipsum obseruando magistrum calumniari uolunt, ut si sabbato curet, transgressionis: si non curet, crudelitatis aut imbecillitatis arguant. Et ait homini habenti manum aridam: Surge in medium. Et dicit eis: Si licet Sabbatis bene facere, an male? Preueniens Dominus calumniam Iudeorum quam sibi perfida mente parauerant, arguit eos quia legis precepta praua interpretatione uiolarent, estimando in Sabbato etiam a bonis operibus feriandum, cum lex a malis abstinere iubeat dicens: Omne opus seruile non facietis in eo, id est peccatum. Omnis enim qui facit peccatum, seruus est peccati. Quo precepto etiam futuri seculi formam in presentibus adumbrat: ubi illi qui per sex  huius seculi etates bona fecerunt, in septima etate malorum tantummodo, non autem et bonorum sunt ferias habituri. Nam etsi secularia opera conquiescant, non otiosus tamen boni operis actus est in Dei laudibus quiescere. Animam saluam facere, an perdere? Hoc est, hominem curare, an non? Idem est quod premiserat, Bene facere, an male? Non quod Deus summe bonus, auctor mali nobis aut perditionis esse possit, sed quod eius non saluare Scripture consuetudine perdere dicatur. Sicut dicitur indurasse cor Pharaonis, non quod molle indurauerit, sed quod meritis precedentibus obduratum misericorditer emollire noluerit. Et nos cum rogamus, Ne nos inducas in tentationem , protinus addendo, Sed libera nos a malo, manifeste docemur eius inducere  in tentationem, non esse aliud quam non liberare a malo, eiusque perdere animam, esse a perditione non saluare. Si quem uero mouet, quare Dominus cum corpus esset curaturus, de anime saluatione interrogauerit, intelligat uel animam more Scripturarum pro homine positam, sicut dicitur: He sunt anime que exierunt de femore Iacob , uel quod illa miracula propter anime salutem faciebat, uel quod ipsa manus sanatio salutem anime significabat, que a bonis  cessans operibus, aridam quodammodo dexteram habere uidebatur. At illi tacebant. Et circumspiciens eos cum ira, contristatus super cecitate cordis eorum, dicit homini: Extende manum tuam. Et extendit; et restituta est manus illi. Sananda manus arida iubetur extendi,  quia infructuosa debilitas anime nullo melius ordine, quam eleemosynarum largitate curatur. Unde Ioannes Baptista, turbis sciscitantibus quid facerent, ut non uelut arbores aride mitterentur in ignem, hoc solum precipit: Qui habet duas tunicas, det non habenti. Et qui habet escas, similiter faciat . Et in Ecclesiastico dicitur: Fili, non sit manus tua ad accipiendum porrecta, et ad dandum correpta . Frustra enim manus ad Deum pro peccatis rogaturus expandit, qui non has ad uiduam rogantem, beneficium collaturus, extenderit.

Exeuntes autem Pharisei, statim cum Herodianis, consilium faciebant aduersus eum, quomodo eum perderent. Herodianos Herodis tetrarche ministros  dicit, qui propter inimicitias quas dominus ipsorum aduersus Ioannem exercebat, etiam Saluatorem quem Ioannes predicabat, insidiis insequebantur et odiis. Magna autem insipientia fuit eos qui salute plurimum indigebant, de nece Saluatoris agere consilium. Qui quantum nequitie studeant, ostenditur, cum et hoc in crimen reputant, quod ad uerbum illius saluam qui languebat extendit dexteram, quasi non ipsorum quisque maiora Sabbatis egerit, cibos portando, porrigendo calicem, ceteraque que uictui necessaria sunt exsequendo. Neque enim ille, qui dixit, et facta sunt, Sabbato laborasse poterat conuinci.

Et iehsu cum discipulis suis secessit ad mare. Secessit  quasi homo fugiens persequentium insidias, quia neque adhuc uenerat hora passionis eius, neque extra Ierusalem fuit locus passionis. Secessit fugiens sese odio persequentes; sed illuc accessit ubi plures inuenit sese per amorem sequentes. Nam subditur: Et multa turba a Galilea et Iudea secuta est eum, et ab Ierosolymis et ab Idumea, et trans Iordanem, et qui circa Tyrum et Sidonem, multitudo magna, audientes que faciebat, uenerunt ad eum. Ecce Pharisei et Herodiani, magistri uidelicet plebis et regis ministri, unanimo Dominum consilio perdere querunt. At turba indocta et uulgus undecunque collectum unanimi illum dilectione sequuntur. Illi uidentes opera uirtutum eius, et uerba doctrine audientes, nichil amplius discere,  quam ut eum persequerentur, uolebant. Isti opinione tantum ducti uirtutum eius, congesto agmine permagno ueniunt ad audiendum eum, opemque salutis flagitandam. Unde mox sue uoluntatis ac desiderii consequi merentur effectum, plurimis a Domino sanatis, ut in sequentibus legitur. Ubi et exemplum dedit suis, si in una ciuitate persecutionem paterentur, in alteram fugiendi. Denique Paulus exemplo simul et precepto Domini edoctus, fugit ex Damasco, ubi insidiis appetebatur prauorum. Sed inde digressus, innumeros alibi, qui se ad pietatem sequerentur, populos inuenit. Iuxta uero leges allegorie, Dominus in eo quod egressus de synagoga secessit ad mare, ubique uenientem ad se plurimam populi multitudinem sanaturus ac docturus  excepit, nostram manifeste saluationem prefigurauit, ad quos uenire per fidem relicta ob perfidiam Iudea dignatus est. Recte enim incredule diu ac diuersis errorum anfractibus iactate nationes, instabilitati, amaritudini, obscuritati fluctuantis pelagi comparantur. Sed Dominus uenit ad mare cum discipulis, multaque turba a diuersis prouinciis secuta est eum, quia predicantibus Apostolis corda gentium adiit. Et postquam in eis dilectam sibi domum propitius consecrauit; iam multos ad se uenientes benigne suscepit, ac desiderate salutis donauit esse compotes. Quibus apte congruit quod sequitur: Et dixit discipulis suis, ut in nauicula sibi deseruirent propter turbam, ne comprimerent eum. Multos etenim sanabat, ita ut irruerent in eum, ut illum  tangerent. Nauicula etenim deseruiens Domino in mari, Ecclesia est, congregata de gentibus, et fluctus seculi labentis libere mentis uirtute transgressa.

Que quanto sinum cordis amplius recipiende gratie sui conditoris dilatat, tanto sublimius cunctis transeuntium rerum uoluminibus, quasi fluctibus pelagi estuantis nauicula uentis agitata secundis insultat. Distat autem inter comprimere Dominum, et tangere illum. Tangit namque eum, qui fidem eius ac dilectionem uero corde suscipit.

Comprimunt eum qui carnalibus cogitationibus, aut etiam factis pacem eorum, in quibus ueritas manere consueuerat, turbant. Unde apte qui eum tetigerunt  saluati esse perhibentur, quia nimirum uera fides et dilectio salutem gignere solet eternam.

Propter turbam uero, ne se comprimeret, nauiculam Dominus ascendit, quia turbidas carnalium mentes fugiens, ad eos potius qui fluxam seculi gloriam simul et abiectionem spernere didicerunt, uenire et mansionem apud eos facere gaudet.

Quotquot autem habebant plagas, spiritus immundi, cum illum uidebant, procidebant ei. Procidebant quidem utrique Domino, id est, et qui habebant plagas infirmitatum corporalium, et qui ab spiritibus uexabantur immundis: sed infirmi simplici intentione obtinende salutis, demoniaci autem uel potius habitantes in eis demones, ui diuini timoris coacti, nec solum ad procidendum ei, uerum etiam  ad confitendum eius maiestatem compulsi. Perculsi enim presentia uirtutis eius, ac nimium perterriti, nequaquam celare audebant, quem Filium Dei esse iamiamque cognouerant. Ubi satis superque arianorum est miranda uel potius dolenda cecitas, qui illum post resurrectionis et ascensionis ipsius gloriam, post dilatatam toto orbe fidem Euangelii, post edificatas in omnibus gentibus ecclesias, laudatumque in eis nomen Domini saluatoris, a solis ortu usque ad occasum, repente negant Filium Dei, quem demones mortali adhuc sub habitu carnis indutum, Filium esse Dei aperta uoce profitentur. Sic enim sequitur: Et clamabant dicentes: Tu es Filius Dei. Et uehementer comminabatur eis, ne manifestarent illum. Quare autem spiritus immundos de se  loqui prohibeat, Psalmista manifestat, qui ait: Peccatori autem dixit Deus, Quare tu enarras iustitias meas, et assumis testamentum meum per os tuum? Tu uero odisti disciplinam, et proiecisti sermones meos post te .

Prohibetur ergo Dominum predicare peccator, ne quis dum predicantem, sequatur errantem. Improbus enim magister est diabolus, qui falsa ueris sepe permiscet, ut specie ueritatis testimonium fraudis obtexat. Ceterum, non soli demones, qui inuiti confitebantur, lubenter silere de Christo, sed et illi qui ab eo sanati sponte confiteri uolebant. Imo ipsi apostoli qui eum post resurrectionem toto erant orbe predicaturi, ante passionem eius precipiuntur omnino reticere de illo, ne diuina uidelicet maiestate  predicata, passionis dispensatio differretur, et dilata passione, salus mundi que per hanc futura erat, negaretur.

Et ascendens in montem uocauit ad se quos uoluit ipse, et uenerunt ad eum, et fecit ut essent duodecim cum illo. Mons ille in quo apostolos elegit Dominus, altitudinem designat iustitie qua instituendi erant, et quam predicaturi hominibus. Nam quia missurus erat eos ad predicandum Euangelium regni celestis, merito per sublimitatem loci in quo electi sunt, admonere uoluit eos, non in infimis desideriis animum dissoluere, sed ad superna desideranda et querenda semper erigere debere. Sic etiam legem daturus priori populo suo in monte apparuit: de  monte que agenda essent intonuit. uerum quia necdum erat tempus ut diceretur: Penitentiam agite, appropinquauit enim regnum celorum : sed tantum dicebatur, Honora patrem tuum et matrem, ut sis longeuus super terram, quam Dominus Deus tuus dabit tibi , quamuis hec eadem uerba typice nobis regnum eternum, quod est in terra uiuentium promittant: nequaquam populus loquenti in monte Domino appropinquare ualuit; sed de inferioribus que dicerentur audiuit, quia necdum mente capaci ad intelligenda mysteria que dicebantur, ascendere nouerat: solusque Moyses quia legem spiritaliter audire didicerat, montis in quo erat Deus, uerticem conscendit. Bene autem dicitur, quia ascendens in montem Dominus, uocauit  ad se quos uoluit ipse. Non enim illorum electionis ac studii, sed diuine erat dignationis et gratie, ut in apostolatum uocarentur. Unde et eis alibi dicit: Non uos me elegistis, sed ego elegi uos .

Fecitque ut essent duodecim cum illo. Certi utique gratia mysterii, ut uidelicet mundi salutem quam uerbo predicarent, suo quoque numero commendarent. Ter etenim quaterni duodecim faciunt. Et ter quaterni ad predicandum sunt missi apostoli, ut per uniuersas quadrati orbis plagas baptizarent gentes in nomine Patris, et Filii et Spiritus sancti.

Unde et de ciuitate sancta Ierusalem descendente de celo a Deo, scriptum est, quia erant ei ab oriente porte tres, et ab aquilone porte tres, et ab austro porte tres, et ab occasu porte tres .  Ubi figuraliter ostenditur, quod predicantibus apostolis apostolorumque successoribus, cuncte per orbem nationes in fide sancte Trinitatis Ecclesiam essent ingressure. In quo etiam sacramento ita quondam filii Isrel circa tabernaculum castrametabantur, ut ex omni parte per quadrum terne tribus manerent . Quia primitiua nimirum Ecclesia que erat in Iudea, undique per circuitum sui credentibus toto orbe nationibus, spiritalia Deo castra erat in fide et confessione sancte Trinitatis fixura.

Et ut mitteret eos predicare Euangelium. Et dedit illis potestatem curandi infirmitates, et eiiciendi demonia. Postquam nefandos spiritus se predicare prohibuit, elegit sanctos, qui et immundos spiritus  eiicerent, et ipsi munda Euangelium mente ac lingua predicarent. Quibus etiam ceteras infirmitates curandi, nec non et mortuos suscitandi  contulit facultatem, ut promissorum celestium magnitudini, attestaretur etiam magnitudo factorum, fidemque uerbis daret uirtus ostensa, et noua facerent qui noua predicarent. Unde nunc quoque cum fidelium numerositas excreuit, intra sanctam Ecclesiam multi sunt, qui uiam uirtutum tenent, et signa uirtutum non habent.

Quia frustra miraculum foris ostenditur, si deest quod intus operetur. Nam iuxta magistri gentium uocem, lingue in signum sunt non fidelibus, sed infidelibus  .

Et imposuit Simoni nomen Petrus. Non nunc primum Simoni Petri nomen indidit, uerum longe ante cum a fratre Andrea ad se adductum intuitus, dixit: Tu es Simon filius Ioanna; tu uocaberis Cephas, quod interpretatur Petrus . Sed cum uolens Euangelista nomina duodecim apostolorum enumerare, necesse haberet Petrum dicere, breuiter intimare curauit quia non hoc ante uocaretur, sed ita eum Dominus cognominauerit, quamuis non tunc, sed quando Ioannes ipsa Domini uerba posuit, intentos uidelicet reddens auditores.

Nam si hoc ante uocaretur, non ita uideres mysterium petre, putans eum casu sic uocari, non prouidentia Dei. Ideo uoluit eum prius aliud uocari,  ut ex ipsa commutatione nominis, sacramenti uiuacitas commendaretur. Idem ergo Grece siue Latine Petrus, quod Syriace Cephas. Et in utraque lingua nomen a petra deriuatum est: haud dubium quin illa de qua Paulus ait: Petra autem erat Christus . Nam sicut lux uera donauit Christus apostolis, ut lux mundi uocentur, sic et Simoni qui credebat in petram Christum, Petri largitus est nomen. Cuius alias alludens etymologie dixit: Tu es Petrus, et super hanc petram edificabo Ecclesiam meam . Quod uero Simon, ponens merorem, siue audiens tristitiam, interpretatur, illi tempori congruit, quando post resurrectionem, uiso Domino, uel mortis illius, uel sue negationis merorem deposuit: sed sue confestim mortis tristitiam  audiuit, dicente Domino: Cum autem senueris, extendes manus tuas, et alius te cinget, et ducet quo non uis .

Et Iacobum Zebedei et Ioannem fratrem Iacobi . Et imposuit eis nomina Boanerges, quod est filii tonitrui. Apte filii tonitrui sunt cognominati, quorum unus e celestibus intonans uocem illam theologicam, quam nemo prius edere nouerat, emisit: In principio erat uerbum, et uerbum erat apud Deum, et Deus erat uerbum, etc. . Que tante uirtutis pondere grauida reliquit, ut si aliquando plus intonare uoluisset, nec ipse capere mundus posset. Sed et ambo sepe seorsum et in montem a Domino duci, et aliquando sonum de nube  terrificum percipere meruerunt: Hic est filius meus dilectus, ipsum audite 

Prisca quoque nomina meritis aptissima gestabant. Iacobus enim supplantator. Ioannes in quo et gratia, uel Domini gratia, dicitur. Namque ille et carnis curam, Domino uocante, supplantare, et ipsam carnem, Herode trucidante, gauisus est contemnere; iste ob amoris precipui gratiam quam uirginali gloria meruerat, super Redemptoris sui pectus in cena recubuit.

Et Andream et Philippum et Bartholomeum, et Mattheum, et Thomam. Andreas Grecum nomen est, et interpretatur uirilis, ab eo quod Grece uir appellatur . Quo aptissime uocabulo decoratur  ille qui ad predicationem Ioannis mox Agnum Dei sequi, uidere et audire curauit, et postmodum ipsum se uocantem relictis omnibus sequi, ipsi perpetuo adherere non tardauit. Philippus os lampadis siue lampadarum interpretatur. Et recte, quia uocatus a Domino lumen gratie, quo ipse in corde accensus atque illustratus est, confestim inuento fratri per oris officium propinare studuit, dicens: Quem scripsit Moyses in lege et prophete, inuenimus, Iesum filium Ioseph a Nazareth . Bartholomeus Syrum est, non Hebreum, et interpretatur, filius suspendentis aquas, quod euidenter Filium Dei sonat, qui predicatorum suorum mentes ad celestio contemplanda suspendit, ut quo celsa liberius peruolant, eo terrenorum corda feracius dictorum suorum  guttis inebrient. Mattheus donatus dicitur, uidelicet quia magno Domini munere de teloneario ac publicano, in apostoli est et euangeliste delegatus officium. Thomas, abyssus uel geminus, quod est Grece que utraque interpretatio eius statui congruit. Didymus etenim recte uocari potuit, propter dubium cor in credendo effectu dominice resurrectionis. Abyssus idem potuit iure dici, cum altitudinem dominice uirtutis in resurrectione celebratam certa fide penetrauit. Notandum sane quod apostolorum nomine describens euangelista Mattheus, ita ponit: Philippus et Bartholomeus, Thomas, et Mattheus publicanus. Ceteri ergo euangeliste in coniunctione nominum primum ponunt Mattheum, et postea Thomam, et publicanum eum non ascribunt, ne antique conuersationis  recordantes, suggillare euangelistam uiderentur. Ipse uero et Thomam sibi anteponit, et se publicanum appellat, ut ubi abundauit peccatum, superabundet gratia . Et Iacobum Alphei, et Thaddeum. Iacobum Alphei cum additamento posuit, ad distinctionem Iacobi Zebedei. Ipse est qui in Euangeliis nominatur frater Domini, et in Epistola ad Galatas: quia Maria uxor Alphei soror fuit Marie matris Domini, quam Mariam Cleophe Ioannes euangelista cognominat, fortasse quia uel idem Alpheus etiam Cleophas est dictus uel ipsa Maria, defuncto post natum Iacobum Alpheo, Cleophe nupsit. Quia uero Iacobus merito filius Alphei, id est docti, sit cognominatus, ipsi testantur apostoli, qui eum post Domini passionem statim regende Hierosolymorum  ordinauerunt Ecclesie. Thaddeus autem ipse est quem Lucas et in Euangelio suo, et in Actibus apostolorum Iudam Iacobi nominat. Erat enim frater Iacobi fratris Domini, ut ipse in Epistola sua scribit. Unde etiam ipse frater Domini uocabatur, attestantibus ciuibus ipsius, qui de uirtutibus eius stupentes aiebant: Nonne iste est fabri filius et Marie, frater Iacobi et Ioseph, et Iude, et Simonis ?

Et Simonem Chananeum, et Iudam Scarioth, qui et tradidit illum. Et hos cum additamento posuit, ad distinctionem Simonis Petri et Iude Iacobi. Simon autem Chananeus a Chana uico Galilee cognomen accepit, quod euangelista Lucas cum interpretatione posuit, Simon Zelotes. Chana quippe, zelus. Chananeus dicitur Zelotes, id est emulator. Iudas autem  Scarioth, aut a uico in quo ortus est, aut ex tribu Issachar, presagium sue damnationis, uocabulum sumpsit. Issachar quippe, quod dicitur merces, pretium proditionis insinuat. Scarioth, autem quod memoria mortis interpretatur, arguit eum non repente persuasum, sed meditatum diutius dominice traditionis patrasse flagitium. Qui non per imprudentiam, sed per prouidentiam inter apostolos eligitur. Quanta enim est ueritas, quam nec aduersarius minister infirmat? Quanta moralitas Domini, qui periclitari apud nos iudicium suum quam affectum maluit? Susceperat enim hominis fragilitatem, et ideo nec has partes recusauit infirmitatis humane. uoluit deseri, uoluit prodi, uoluit ab apostolo suo tradi, ut tu a socio  desertus, a socio proditus, moderate feras tuum errasse iudicium, periisse beneficium. Ordinatis autem in monte apostolis, qui ad predicandum Euangelium mitterentur, apte subditur:

Et ueniunt ad domum. Electos namque in monte apostolos ad domum reducit, quasi tacite eos admonens ut post acceptum apostolatus gradum ad conscientiam suam redeant, et quo ampliorem docendorum curam susceperunt populorum, eo solertius ipsi habitacula mentium suarum considerando penetrent, et ne quid ibi forte quod occulti inspectoris oculos offendat inueniatur, sedula examinatione perquirant. Sic etenim quisque, sic proximum rite regit, si a suo prius corde studiosa exploratione quidquid inerat prauitatis expurgat.

 Et conuenit iterum turba, ita ut non possent neque panem manducare. O quam felix occupatio Saluatoris, quam beata frequentia turbe confluentis, cui tantum studii ad audiendum uerbum Dei, tantum fuit cure ad obtinendam salutem, ut auctori salutis cum eis qui secum erant, ne uescendi quidem hora a solatio uite miseris impendendo, libera maneret! Utinam, Domine Iesu, et in nostri temporibus eui tantum gratie tuis fidelibus largiaris, qui doctores suos assiduitate discendi, non solum ab appetitu carnalium uoluptatum, uerum etiam nonnunquam ab ipsa quoque panis quotidiani perceptione prepediant. Sed quem turba frequentat externa, uideamus quanti hunc propinquorum estimatio pendat. Sequitur,

Et cum audissent sui, exierunt tenere eum, dicebant  enim, quoniam in furorem uersus est. uere sicut ipse dicit alibi, Non est propheta sine honore, nisi in patria sua et in domo sua. Quem enim ceteri quasi auctorem uite, et sapientiam Dei adire, uidere, et audire desiderant, hunc propinqui, quasi mentis impotem, esse ligandum decernunt. Quia enim altitudinem sapientie quam audiebant capere non poterant, quasi alieno eum sensu locutum esse credebant: iuxta exemplum eorum qui sacramentum carnis eius manducande et bibendi sanguinis non ferentes aiebant: Durus est hic sermo. Quis eum potest audire? Et propterea retro abierunt, et iam cum illo non ambulabant. Allegorice autem in eo quod turba ad illum conueniente frequenti, ut furiosus a suis contemnitur, salus credentium de gentibus approbatur, et inuidia  Iudeorum perfidiaque notatur. De quibus ait Ioannes: In propria uenit, et sui eum non receperunt . Multum sane distat inter eos qui uerbum Dei pro mentis tarditate non intelligunt, et eos qui hoc quod intelligunt de industria blasphemant ac persequuntur. His etenim spes salutis adhuc, si forte intellexerint, restat; illis autem qui nolentes intelligere ut bene agant, et iniquitatem meditantur in cubili suo, que spes saluandi ultra remanet, cum et hoc quod pro salute anime sue recte intelligendo perceperunt detestando atque odiis insequendo reiicere contendunt? uide enim quid sequitur.

Et scribe qui ab Hierosolymis descenderant, dicebant quoniam Beelzebub habet: et quia in principe  demonum eiicit demonia. Nec sine causa qui tantum blasphemie Domino inferebant, ab Hierosolymis descendisse dicuntur; sed futurum utique portendebant eum a ciuibus orbis illius usque ad mortem esse persequendum. Legimus quidem supra quia multa turba a Galilea secuta est eum, et ab Hierosolymis, et ab Idumea et trans Iordanem, et qui circa Tyrum et Sidonem, multitudo magna, audientes que faciebat, uenerunt ad eum. Turba ergo ab Hierosolymis ueniens secuta est Dominum, sicut et ab aliis regionibus Iudeorum, siue etiam gentium. Quis enim nescit Idumeam, Tyrum et Sidonem, prouincias siue ciuitates fuisse gentilium? Sed scribe ab Hierosolymis descendentes blasphemiis illum persequebantur horrendis, quia sic nimirum erat passionis tempore  futurum, ut turba illum populi Iudeorum cum palmis ac laudibus Hierosolymam perduceret, gentiles uidere desiderarent, sed scribe et seniores populi de eius nece tractarent. Turbis ergo, que minus erudite uidebantur, Domini semper facta mirantibus, illi contra uel negare hec, uel que negare nequiuerant sinistra interpretatione peruertere laborabant, quasi non hec Diuinitatis, sed opera essent immundissimi spiritus, id est Beelzebub, qui deus erat Accaron. Nam Beel quidem ipse est Baal, Zebub autem musca uocatur. Nec iuxta quedam mendosa exemplaria, k littera, uel d, in fine est nominis legenda, sed b. Beelzebub ergo Baal muscarum, id est uir muscarum, siue habens muscas interpretatur, ob sordes uidelicet immolatitii cruoris, ex cuius spurcissimo ritu  uel nomine principem demoniorum cognominabant.

Et conuocatis eis, in parobolis dicebat illis: Quomodo potest Satanas Satanam eiicere? Et si regnum in se diuidatur, non potest stare regnum illud. Et si domus super semetipsam dispertiatur, non poterit domus illa stare. Non potest regnum et ciuitas contra se diuisa, perstare. Sed quomodo concordia parue res crescunt, sic discordia maxime dilabuntur . Si ergo Satanas pugnat contra se, et demon inimicus est demonis, deberet iam mundi uenisse consummatio, ne haberent in eo locum aduersarie potestates, quarum inter se bellum pax hominum est. Si autem putatis, o Scribe et Pharisei, quod recessio demonum obedientia sit in principem suum, ut  homines ignorantes fraudulenta simulatione deludant, quid potestis dicere de corporum sanitatibus, quas Dominus perpetrauit. Aliud est si membrorum quoque debilitates, et spiritualium uirtutum insignia demonibus assignatis. Et si Satanas consurrexerit in semetipsum, dispertitus est, et non poterit stare, sed finem habet. Hoc dicens ex ipsorum confessione uolebat intelligi, quod in eum non credendo in regno diaboli esse delegissent, quod utique aduersum se diuisum stare non posset. Eligant ergo Pharisei quod uoluerint. Si Satanas Satanam non potest eiicere, nichil contra Dominum quod dicerent inuenire potuerint. Si autem potest, multo magis sibi prospiciant, et recedant de regno eius, quod aduersum se diuisum stare non potest.

 Nemo potest uasa fortis ingressus in domum diripere, nisi prius fortem alliget, et tunc domum eius diripiet. Fortem diabolum dicit, uasa eius, homines ab eo deceptos; domum eius, mundum qui in maligno positus est. In quo usque ad Saluatoris aduentum, male pacato potiebatur imperio, quia in cordibus infidelium sine ulla contradictione quiescebat. Alligauit autem fortem Dominus, hoc est ab electorum seductione compescuit diabolum, et tunc domum eius diripuit, quia ereptos a diaboli laqueis eos quos suos esse preuidit, Ecclesie sue membris adunauit, ac per distinctas in ea graduum uariorum dignitates ordinauit. uel certe domum eius diripuit, quia omnes mundi partes quibus olim hostis dominabatur antiquus, apostolorumque successoribus, ut in sua quisque  prouincia reuocatos ab errore populos ad uiam uite conuerteret, distribuit. Ostendit ergo per parabolam, sed iam manifestissimam Dominus, quod non concordi fallax operatione cum demonibus, ut calumniabantur, sed diuersa prorsus atque aduersa uirtute diuinitatis homines a demonibus liberaret: ideoque grande scelus committerent, qui hoc quod Dei esse cognouerant diaboli esse clamabant.

Amen dico uobis quoniam omnia dimittentur filiis hominum peccata, et blasphemie quibus blasphemauerint. Omnia peccata et blasphemie non passim dimittuntur omnibus hominibus, sed iis qui dignam pro erratibus suis in hac uita penitentiam egerint. Neque ullum habet locum praue assertionis uel Nouatianus ut penitentibus eis qui in martyrio lapsi sunt ueniam  neget esse tribuendam; uel Origenes, ut asserat post iudicium uniuersale, transactis licet seculorum uoluminibus innumeris, cunctos peccatores ac blasphemos ueniam peccatorum esse consecuturos, atque ad regnum celeste perducendos. Cuius errorem sequentia quoque Domini uerba redarguunt, cum subditur:

Qui autem blasphemauerit in Spiritum sanctum, non habet remissionem in eternum, sed reus erit eterni delicti. Qui ergo manifeste intelligens opera Dei cum de uirtute negare non possit, stimulatus inuidia calumniatur, et Christum Deique uerbum, et Spiritus sancti opera dicit esse Beelzebub, isti Non dimittetur neque in presenti seculo, neque in futuro. Non quod  negemus et ei, si penitentiam agere uoluerit, posse dimitti ab eo qui uult omnes homines saluos fieri, et in agnitionem ueritatis uenire; sed quod ipsi iudici et largitori uenie credentes, qui et se penitentiam semper accepturum, et hanc blasphemiam nunquam dicit esse remittendam, credamus hunc blasphemum exigentibus meritis, sicut nunquam ad remissionem, ita nec ad ipsos digne penitentie fructus esse peruenturum. Iuxta hoc quod Ioannes euangelista de quibusdam blasphemie sue merito excecatis, ueracissime scripsit: Propterea non poterant credere, quia iterum dixit Isaias: Excecauit oculos eorum, et indurauit cor eorum, ut non uideant oculis, et intelligant corde, et conuertantur, et sanem eos . Sola ergo blasphemia in Spiritum sanctum, qua quisque  in similitudinem diaboli et angelorum eius contra conscientiam suam, maiestatem Deitatis oppugnare non trepidat, non habet remissionem in eternum, sed reus erit eterni delicti, sicut euangelista manifeste declarat, qui posito hoc Domini testimonio subiunxit, atque ait:

Quoniam dicebant, Spiritum immundum habet. Nam neque ii qui Spiritum sanctum non esse; neque qui hunc esse quidem sed Deum non esse neque qui hunc Deum quidem esse, sed Patre Filioque minorem credunt et confitentur, quia non inuidentia diabolica, sed humana ignorantia ducti faciunt hoc, irremissibilis blasphemie crimine tenentur: qua proprie principes Iudeorum et quique simili inuidie peste corrupti, maiestatem blasphemant, sine fine  peribunt. Quod uero secundum Mattheum dicitur, eum qui blasphemauerit in Spiritum sanctum, uel uerbum dixerit contra Spiritum sanctum, non habere remissionem neque in hoc seculo, neque in futuro, datur intelligi, quasdam culpas in hoc seculo, quasdam uero in futuro laxari. Quod enim de uno negatur, consequens intellectus patet quia de quibusdam conceditur. Sed tamen hoc de minimis paruisque peccatis fieri posse credendum est, sicut est assiduus otiosus sermo, immoderatus risus, uel peccatum cure rei familiaris, que uix sine culpa uel ab ipsius agitur qui culpam qualiter declinare debeant sciunt, aut in non grauibus culpis errore ignorantie, que cuncta etiam post mortem grauant, si adhuc in hac uita  positis minime fuerint relaxata. Hoc tamen sciendum est quia illic saltem de minimis nil quisque purgationis obtinebit, nisi bonis hoc actibus in hac adhuc uita positus, ut illic obtineat promereatur.

Et ueniunt mater eius et fratres, et foris stantes miserunt ad eum uocantes eum. Et sedebat circa eum turba, etc. Fratres Domini, non filii beate semper uirginis Marie, iuxta Heluidium, nec filii Ioseph ex alia uxore, iuxta quosdam, putandi, sed eorum potius intelligendi sunt esse cognati. Sane quod Dominus ad matrem fratresque rogatus, ab officio uerbi dissimulat egredi, non materne refutat obsequia pietatis, cuius preceptum est, Honora patrem tuum et matrem, sed paternis se mysteriis amplius quam maternis debere monstrat affectibus: idem nobis exemplo  quod uerbo commendans, cum ait, Qui amat patrem aut matrem plusquam me, non est me dignus . Non iniuriose fratres contemnit, sed opus spiritale carnis cognationi preferens, religiosiorem cordium copulam docet esse quam corporum. Mystice autem mater et fratres Iesu, Synagoga, ex cuius carne est editus, et populus est Iudeorum, qui Saluatore intus docente, uenientes intrare nequeunt: cuius spiritaliter intelligere dicta negligunt. Preoccupans enim turba, eius ingreditur domum, eius auscultatura sermonibus, ut euangelista Mattheus declarat: quia differente Iudea gentilitas confluxit ad Christum, atque interna uite mysteria quanto fide uicinior, tanto mente capacior hausit. Iuxta  quod Psalmista ait, Accedite ad eum, et illuminamini .

Et dicunt ei: Ecce mater tua et fratres tui foris querunt te. Et respondens eis ait: Que est mater mea et fratres mei? Intus uerbum, intus est lumen. Unde alibi, Ut intrantes, inquit, uideant lumen . Si ergo foris stantes nec ipsi agnoscuntur parentes, et propter nostrum fortasse non agnoscuntur exemplum, quemadmodum nos agnoscemur, si foris stemus? Foris enim stantes nolunt Dominum uidere cognati ipsius, cum Iudei spiritualem in lege sensum non querentes, sese ad custodiam littere foris fixerunt, et quasi Christum potius ad carnalia docenda cogunt exire, quam se ad discenda spiritualia consentiunt ingredi.

 Et circumspiciens eos qui in circuitu eius sedebant, ait: Ecce mater mea, et fratres mei. Qui enim fecerit uoluntatem Dei, hic frater meus, et soror mea, et mater est. Cum is qui uoluntatem Dei fecerit soror et frater Domini dicitur, propter utrumque sexum qui ad fidem colligitur, mirum non est. Mirandum uero ualde est quomodo etiam mater dicatur. Fideles etenim discipulos fratres uocare dignatus est, dicens: Ite, nuntiate fratribus meis. Qui ergo frater Domini fieri ad fidem ueniendo potuerit, querendum est quomodo etiam mater esse possit. Sed sciendum est nobis quia qui Iesu frater et soror est credendo, mater efficitur predicando. Quasi enim parit Dominum, quem cordi audientis infuderit. Et mater eius efficitur si per eius uocem amor Domini in proximi  mente generatur.



CAPUT Iu.

Et iterum cepit docere ad mare. Si Euangelium Matthei inspicimus, patet profecto hanc doctrinam Domini ad mare eadem die qua superiorem in domo celebratum esse sermonem. Terminato namque eo sermone, subiunxit continuo Mattheus dicens: In illo die exiens de domo, sedebat secus mare, et congregate sunt ad eum turbe multe, etc. . Non solum autem facta et uerba Domini, uerum etiam itinera ac loca in quibus uirtutes operatur et predicat, celestibus sunt plena sacramentis. Post sermonem quippe in domo habitum, ubi nefanda blasphemia demonium habere dictus est egrediens docebat ad mare, ut ostenderet se, relicta ob culpam  perfidie Iudea, ad gentes saluandas esse transiturum. Gentilium namque superba et incredula diu corda merito tumidis amarisque fluctibus maris assimilantur. Domum uero Domini perfidam fuisse Iudeam quis nesciat? Sed relicta domo in qua blasphemias perpessus est impiorum, cepit docere ad mare, quia derelicta ob incredulitatem Synagoga, ad colligendam per apostolos populi gentilis multitudinem uenit. Unde apte premittitur, quod eo in domo predicante, mater ac fratres eius foris steterunt et quasi agniti ab illo non sint, ac sic de domo exiens ad mare docturus transierit, quia postquam Synagoga ad custodiam se littere foris fixit, internisque dominice fidei arcanis figuras legis anteponere  maluit, Dominus sacramenta salutis que illa spreuerat, externis per orbem nationibus contulit.

Et congregata est ad eum turba multa, ita ut in nauem ascendens sederet in mari, et omnis turba circa mare super terram erat; et docebat eos in parabolis multa. Quod turba multa ad Dominum docentem ad mare congregata est, significat frequentiam populorum predicantibus apostolis ad fidem ueritatis confluentium. Quod uero ipse nauem ascendens sedebat in mari, prefigurabat Ecclesiam in medio nationum non credentium et contradicentium edificandam. Quasi enim Dominus sedet in naui, medio in mari posita, cum mentes fidelium inter fideles commorantium gratia sue uisitationis illustrat, dilectamque  sibi in his mansionem consecrat. Porro, turba que circa mare super terram posita, uerbis Domini auscultabat, ita ut nec fluctibus maris tangeretur, nec cum illo in naui transcensis fluctibus sederet, illorum aptissime gestat figuram qui nuper ad audiendum uerbum conuenerant. Et quidem pietate animi a reproborum amaritudine, obscuritate, instabilitate, secreti sunt, sed necdum celestibus mysteriis que desiderant imbuti.

Et dicebat illis in doctrina sua: Audite; ecce exit seminans ad seminandum. Ipse Dominus in sequentibus hanc parabolam exponens, semen esse uerbum Dei, seminantem uero seipsum asseuerat. Quod uero dicit quia exiit seminans ad seminandum, nobis querendum  reliquit. Exiit ergo seminans ad seminandum, quia Dominus de sinu Patris egrediens uenit in mundum, ac uerbum ueritatis quod apud Patrem uidit, humano generi uel per seipsum, uel per eos quos instituit ipse seminauit, iuxta quod in eius laudibus dicit Abacuc, Existi in salutem populi tui, ut saluos facias christos tuos , id est eos quos unctione Spiritus tui consecrare, ac tui sancti nominis participes facere dignaris. uel certe exiit ad seminandum, cum post uocatam ad fidem suam partem Synagoge electam, ad collectionem quoque gentium gratie sue dona diffudit. Quod ipsum etiam suo itinere designauit, cum post predicationem domi habitam ad mare docturus exiit. Denique in domo predicans, quosdam ob blasphemie sue scelus irremissibile  deseruit; quosdam ob deuotionem pietatis, matrem suam appellauit et fratres. Quod differentiam manifeste Iudee gentis exprimit; in qua multi Domino rebelles, nonnulli sunt diuina adoptione condigni.

Et dum seminat, aliud cecidit circa uiam, et uenerunt uolucres, et comederunt illud. In Euangelio Luce ita de hoc semine scriptum est: Aliud cecidit secus uiam, et conculcatum est, et uolucres celi comederunt illud. Quecunque ergo Dominus in hac parabola exponere dignatus est, pia fide suscipienda sunt. Que uero tacita nostre intelligentie dereliquit, eque pia intentione perquirenda ac perstringenda sunt breuiter. Semen quod circa uiam cecidit, duplici lesura disperiit, et ab itinerantibus scilicet conculcatum, et a uolucribus  raptum. uia ergo est mens assiduo malarum cogitationum meatu trita atque arefacta, ne uerbi semen accipere ac germinare sufficiat; atque ideo quidquid boni seminis uicinia talis uie contigerit, perit, quia improbo pessime cogitationis transitu conculcatum a demonibus rapitur. Qui recte uolucres celi, siue quia celestis spiritalisque sunt nature, siue quia per era uolitant, appellantur.

Aliud uero cecidit super petrosa, ubi non habuit terram multam, et statim exortum est: quoniam non habebat altitudinem terre. Et quando exortus est sol, exestuauit, et eo quod non haberet radicem exaruit. Et huius mysterium seminis Dominus exponit. In qua uidelicet expositione discimus quia nequaquam ipse res in una eademque significatione semper allegorice  ponantur. Namque petram duritiam proterue mentis, terram lenitatem anime obedientis, solem dicit feruorem persecutionis seuientis: cum ipse alibi solem in bono ponat, dicens fulgere iustos in futuro quasi solem in regno Patris eorum: et in structura domus spiritalis fodiendum in altum, terram eiiciendam, et petram in fundamento doceat esse locandam, hoc est ab intimo cordis sinu cogitationes terrenas expurgandas, et fortitudinem fidei inuicte pro his in fundamento bonorum operum inferendam esse moneat. In hoc ergo loco, altitudinem terre que competenter exculta semen uerbi debuerat excipere, probitas est animi, disciplinis celestibus exercitati, atque ad auscultandum obediendumque diuinis eloquiis  regulariter instituti. Petrosa uero loca, que tenui cespite contecta, susceptum semen cito germinare queunt, sed uim radicis figende non habent, illa nimirum sunt precordia que nullis discipline studiis erudita, nullis tentationum probationibus emollita, dulcedine tantum auditi sermonis ac promissis celestibus ad horam delectantur, sed in tempore tentationis recedunt; quia cum momentaneam celestis oraculi dulcedinem insite sibi austeritati pretendunt, quasi locus semini sancto deputatus, magnam lapidum congeriem pauca terre humo cooperiunt. Que ideo ad fructum peruenire iustitie non ualent, quia parum eis inest desiderii salutaris quod semen uite concipiat, et multum inest duritie nocentis quod fructui salutis obsistat.

 Et dicebat, Qui habet aures audiendi, audiat. Quoties hec admonitiuncula uel in Euangelio, uel in Apocalypsi Ioannis interponitur, mysticum esse hoc quod dicitur, atque ad audiendum discendumque salubre insinuatur. Aures enim audiendi, aures sunt cordis, et sensus interiores, aures obediendi et faciendi que iussa sunt.

Illis autem qui foris sunt in parabolis omnia fiunt, ut uidentes uideant, et non uideant: et audientes audiant et non intelligant: ne quando conuertantur, et dimittantur eis peccata. Notandum in his Domini uerbis quod non solum ea que loquebatur, uerum etiam que faciebat parabole fuerunt, id est rerum signa mysticarum, cum dicuntur illi quibus in parabolis omnia fiebant, neque que uidebant, neque que audiebant,  ad intellectum potuisse perducere. Quid enim obstaret intuentibus ne ea que uiderent eius facta uel itinera intelligerent, si non his aliquid amplius quam carnis oculis patebat spiritualiter uellet intelligi? Illis ergo qui foris sunt, neque appropinquant pedibus Domini, ut accipiant de doctrina eius, in parabolis omnia fiunt, et facta scilicet et uerba Saluatoris, quia neque in his que operabatur uirtutibus, neque in eis que predicabat arcanis, eum cognoscere Deum ualent. Ideoque ad remissionem peccatorum que per gratiam fidei ipsius obtinenda est, non merentur attingere. Hi autem sunt qui circa uiam, ubi seminatur uerbum. Et cum audierint, confestim uenit Satanas, et aufert uerbum quod seminatum est in corde eorum, etc. In hac Domini expositione omnis eorum  qui audire quidem uerba salutis potuerunt, sed ad salutem peruenire nequeunt, distantia comprehenditur. Sunt namque qui uerbum quod audiunt nulla fide, nullo intellectu, nulla saltem tentande utilitatis occasione percipere dignantur. Quorum indisciplinatis ac duris cordibus mandatum uerbum, confestim immundi spiritus quasi uite trite uolucres semen eripiunt. Sunt qui auditi uerbi et utilitatem probant, et desiderium gustant, sed ne ad id quod probant perueniant, alios huius uie aduersa terrendo, alios prospera blandiendo retardant. Quorum primos Dominus terre petrose, secundos comparat spinose. Excipiuntur sane gentiles, qui ne audire quidem uerba uite merentur. Nec mirum uideri debet quare spinis diuitias comparauerit Dominus, cum ille pugnant,  iste delectent. Recte enim spine uocantur, quia cogitationum suarum punctionibus mentem lacerant. Et cum usque ad peccatum pertrahunt, quasi inflicto uulnere cruentant. Sed et exceptis uitiorum punctionibus, diuitiarum cupido plurimum mentem deuastat, ac securum esse non sinit. Cum enim quisque sollicitus inuigilat, quo ordine siue arte ea que nondum habet acquirat, qua rursum prouidentia ea que iam acquisierat conseruet, qua denique gloria ac dignitate acquisitorum copia perfruatur: quantis necesse est misera mens per horas singulas curarum stimulis exulceretur? Unde apte Dominus in expositione spinarum appellaturus diuitias, premisit erumnas dicens: Et alii sunt qui in spinis seminantur, hi sunt qui uerbum audiunt: et  erumne seculi, et deceptio diuitiarum, et circa reliqua concupiscentie intreuntes suffocant uerbum: et sine fructu efficitur. Aerumne , seculi, et deceptio diuitiarum. Quemcunque enim superuacuus diuitiarum decipit appetitus, necesse est mox curarum erumna continuarum comitans, siue etiam precurrens, affligat. Quid enim erumnosius illis, qui quanto plus habent, tanto plus egent, et minus sibi ipsis habere uidentur? Iuxta quod petarum quidam philargyris illudens ait:

Crescit amor nummi, quantum ipsa pecunia crescit. 
Quantoque feliciores non solum appetitu uerarum diuitiarum, uerum etiam ipso contemptu falsarum, qui se esse ueraciter fatentur tanquam nichil habentes,  et omnia possidentes? Bene autem cum dixisset: Et erumne seculi, et deceptio diuitiarum, addidit: Et circa reliqua concupiscentie. Precipit enim Scriptura: Concupiscens sapientiam, serua mandata, et Deus prebet illam tibi. Et iterum dicit: Beatus uir qui timet Dominum, in mandatis eius cupit nimis . Cui contra, qui, neglecta sapientia mandatisque Domini contemptis, circa reliqua concupiscens aberrat, nec fructum accipere sapientie, nec ad gaudium potest uere beatitudinis attingere. Suffocant enim huiusmodi concupiscentie uerbum, quia importunis cogitationibus suis guttur mentis strangulant. Et dum bonum desiderium intrare ad cor non sinunt, quasi aditum flatus uitalis necant. Cui iusto iudicio contingit ut quantum circa reliqua  concupiscit, tantum longe absit ab illo pauperum spiritu ac desiderio, quo cupiunt dissolui, et esse cum Christo . Quin potius timet miser quod reuera euenturum est ei, dissolui ab hac uita, et esse cum diabolo.

Et hi sunt qui super terram bonam seminati sunt, qui audiunt uerbum et suscipiunt et fructificant, unum triginta, et unum sexaginta, et unum centum. Terra bona, hoc est fidelis electorum conscientia, omnibus terre nequam prouentibus contraria facit, quia et commendatum sibi semen uerbi libenter excipit, et exceptum inter aduersa ac prospera constanter ad fructus usque tempora conseruat. Fructificat autem, et facit unum triginta, et unum sexaginta, et unum centum. Triginta uidelicet, cum fidem sancte Trinitatis  electorum cordibus insinuat. Sexaginta, cum perfectionem docet bone operationis. Nam quia in senario numero mundi ornatus expletus est, recte per hunc bona operatio designatur. Centum, cum in uniuersis que agimus querenda nobis in regno celesti premia demonstrat. Centum namque que computando in dexteram transferuntur, recte in significatione ponuntur perpetue beatitudinis. Siquidem triginta et sexaginta in leua adhuc manu continentur, centum transeunt ad dexteram. Quamuis enim magna sit fides, que nobis cognitionem nostri Conditoris reuelat, magna sint opera quibus fides, ne sit otiosa, consummatur, in hac tamen ambo sunt uita necessaria, premium uero fidei et operationis, que  per dilectionem exercentur, in futura est uita sperandum.

Et dicebat illis: Nunquid uenit lucerna, ut sub modio ponatur aut sub lecto? Nonne ut super candelabrum ponatur? Quia supra dixerat apostolis et eis qui cum illis erant: uobis datum est nosse mysterium regni Dei: illis autem qui foris sunt, in parabolis omnia fiunt, nunc ostendit per eos, aliquando etiam ceteris idem mysterium esse reuelandum, et pectus omnium qui domum Dei essent intraturi fidei flammis illustrandum. Quibus etiam uerbis typice fiduciam docet predicandi, ne quis timore carnalium incommodorum lucem scientie, quam nouit, abscondat. Modii namque et lecti nomine, uitam hanc presentem, et carnem, in qua uiuimus; lucerne autem  uocabulo, uerbum quo illustramur, designat. Nam quia tempus uite nostre sub certa diuine prouisionis mensura continetur, recte modio comparatur. Lectum uero anime, corpus, in quo temporaliter inhabitans, quiescit, recte appellari posse quis non uideat? Unde sanato cuidam dicitur: Surge, tolle tectum tuum, et uade in domum tuam . Quod est aperte dicere: Surge de corpore negligentie; et corpus, in cuius desideriis diutius iacebas, in exercitia bonorum operum sedulus attolle: et sic domum eterne habitationis, premia bonorum operum percepturus, ingredere. Qui ergo amore huius uite temporalis et illecebrarum carnalium, occultat uerbum Dei, quasi modio uel lecto lucernam operit, quia concupiscentias carnis preponit  manifestationi ueritatis, quam predicare metuit. Super candelabrum autem ponit lucernam, qui corpus suum ministerio Dei subiicit, ut superior sit predicatio ueritatis, et inferior seruitus corporis: per ipsam tamen corporis seruitutem excelsior luceat doctrina, que per officia corporalia, id est, per uocem et linguam et ceteros corporis motus, in bonis operibus insinuatur discentibus. Super candelabrum ergo ponit lucernam, cum dicit Apostolus: Non sic pugno, tanquam erem cedens, sed castigo corpus meum, et seruituti subiicio: ne forte aliis predicans, ipse reprobus efficiar .

Non enim est aliquid absconditum, quod non manifestetur: nec factum est occultum, sed ut palam ueniat. Nolite, inquit, erubescere Euangelium Dei, sed inter  tenebras persecutorum, lumen uerbi supra uestri corporis candelabrum leuate, fixa mente retinentes illum retributionis extreme diem, quo illuminabit Dominus abscondita tenebrarum, et manifestabit cogitationes cordium. Tunc enim et uos a Deo laus, et aduersarios ueritatis pena manet eterna.

Si quis habet aures audiendi, audiat. Si quis habet sensum intelligendi uerbum Dei, non se subtrahat, non auditum ad fabulas conuertat, sed scrutandis eis que ueritas dixit diligenter aurem accommodet, diligenter manus implendis eis que iam intellexit, diligenter linguam predicandis opportune importuneque subiiciat.

Et dicebat illis: uidete quid audiatis. In qua mensura  mensi fueritis, remetietur uobis, et adiicietur uobis. Si solerter  omnia que ualetis bona facere, ac proximis intimare studetis: aderit diuina pietas que uobis, et in presenti, sensum altiora capiendi, ac potiora gerendi, effectum conferat; et in futuro, supra id quod sperare nostis, dona uobis eterne retributionis uere adiiciat.

Qui enim habet, dabitur illi. Et qui non habet, etiam quod habet, auferetur ab illo. Tota  intentione, uerbo quod auditis, reminiscendo et scrutando operam date: quia qui amorem habet uerbi, dabitur illi etiam sensus intelligendi quod amat. At qui uerbi amorem non habet audiendi, etiam si uel naturali ingenio uel litterarum sibi callere uidetur exercitio, nulla uere sapientie dulcedine gaudebit. Quod etsi  specialiter dictum esse uidetur de apostolis, quibus caritate fideque potius datum est scire mysterium regni Dei, et de perfidis Iudeis, qui in parabolis uidentes, non uidebant; et audientes, non intelligebant; quod uidelicet litteram legis in qua gloriabantur, essent amissuri: potest tamen et generaliter accipi quod nonnunquam lector ingeniosus negligendo se priuet sapientia, quam tardus ingenio, sed studiosus, elaborando degustat.

Et dicebat illis: Sic est regnum Dei, quemadmodum si homo iactet semen in terram et dormiat; et exsurgat nocte ac die, et semen germinet et increscat dum nescit ille. Ultro enim terra fructificat, primum herbam, deinde spicam, deinde plenum frumentum in spica. Et cum se produxerit fructus, statim mittit falcem, quoniam  adest tempus messis. Semen homo iactat in terram, cum cordi suo bonam intentionem inserit. Et postquam semen iactauerit, dormit, quia iam in spe boni operis quiescit. Nocte uero exsurgit ac die, quia inter aduersa et prospera proficit. Et semen germinat et crescit, dum ille nescit; quia et cum adhuc metiri incrementa sua non ualet, semel concepta uirtus ad profectum ducitur. Et ultro terra fructificat, quia preueniente se gratia, mens hominis spontanea ad fructum boni operis assurgit. Sed hec eadem terra primum herbam, deinde spicam, deinde plenum frumentum producit in spica. Herbam quippe producere, est inchoationis bone adhuc teneritudinem habere. Ad spicam uero herba peruenit, cum se uirtus animo concepta ad profectum boni operis  pertrahit. Plenum uero frumentum in spica fructificat, quando iam in tantum uirtus proficit, ut esse robusti et perfecti operis possit. Et cum se produxerit fructus, statim mittit falcem, quoniam adest tempus messis. Omnipotens enim Deus producto fructu mittit falcem, et messem suam desecat, quia cum unumquemque ad opera perfecta perduxerit, eius temporalem uitam per emissam sententiam incidit, ut granum suum ad celestia horrea perducat. Cum ergo desideria bona concipimus, semen in terram mittimus. Cum uero operari recta incipimus, herba sumus. Cum autem ad perfectum boni operis crescimus, ad spicam peruenimus. Cum in eiusdem operationis perfectione solidamur, iam plenum frumentum  in spica proferimus. Nullus itaque ad bonum propositum adhuc in mentis teneritudine esse conspicitur, quia frumentum Dei ab herba incipit ut granum fiat.

Et dicebat: Cui assimilabimus regnum Dei, aut cui parabole comparabimus illud? Sicut granum sinapis, quod cum seminatum fuerit in terra, minus est omnibus seminibus que sunt in terra. Regnum Dei predicatio Euangelii est, et notitia Scripturarum que ducit ad uitam, et de qua dicitur ad Iudeos: Auferetur a uobis regnum Dei, et dabitur genti facienti fructus eius. Simile est ergo huiuscemodi regnum grano sinapis, quod, iuxta Euangelium Matthei, accipiens homo seminauit in agro suo . Homo qui seminat a plerisque Saluator intelligitur, quod in animis credentium  seminet. Ab aliis homo ipse seminans in terra siue agro suo, hoc est in semetipso, et in corde suo. Quis est iste qui seminat, nisi sensus noster, et animus? Qui suscipiens granum predicationis, et fouens sementem humore fidei, facit in agro sui pectoris pullulare.

Quod cum seminatum, inquit, fuerit in terra, minus est omnibus seminibus que sunt in terra. Et cum seminatum fuerit, ascendit et fit maius omnibus oleribus, et facit ramos magnos, ita ut possint sub umbra eius aues celi habitare. Predicatio Euangelii minima est in omnibus disciplinis.

Ad primam quippe doctrinam fidem non habet ueritatis, hominem Dominum Deum mortuum et scandalum crucis predicans. Confer huiuscemodi  doctrinam dogmatibus philosophorum, et libris eorum et splendori eloquentie compositionique sermonum, et uidebis quanto minor sit ceteris seminibus sementis Euangelii. Sed illa cum creuerint, nichil mordax, nichil uiuidum, nichil uitale demonstrat. Totum flaccidum marcidumque ebullit in olera et in herbas, que arescunt et corruunt. Hec autem predicatio que parua uidebatur in principio, uel cum in anima credentis, uel cum in toto mundo sata fuerit, non exsurgit in olera, sed crescit in arborem, ut in aliis Euangelistis apertissime dicitur. Ascendit ergo granum sinapis seminatum in terra siue agro Domini, et de olere mutatur in arborem, cuius natura est altitudine, amplitudine, annositate, herbarum  omnium transcendere naturam. Magna est enim huius altitudo arboris, quia mentes auditorum suorum predicatio Euangelii ad appetenda celestia sustollit. Diffusa est ramis, quia per predicatores ex sese nascentes, totius mundi terminos occupauit. Diuturnitate preminet, quia ueritas quam predicat, nullo unquam fine delebitur. Sub umbra illius uolucres celi habitant, quoniam anime fidelium que ad celestia per desiderium uolare, et neglectis temporalium rerum cupiditatibus sursum cor habere consueuerunt, iuxta Psalmiste uocem: In protectione alarum Domini sperabunt . Unde et sponsa in Canticis canticorum, hoc est una de multis animabus collecta sanctorum Ecclesia, gloriatur et dicit: Sub umbra illius, quem desiderabam, sedi, et  fructus eius dulcis gutturi meo . Quod est aperte dicere: Sub protectione illius quem uidere desiderabam, me ceterorum solatio destitutam subieci, et gaudium aspectus ac presentia illius dulcis cordi meo, quidquid extra illum est me contemnere, imo fastidire cegit.

Et talibus multis parabolis loquebatur eis uerbum, prout poterant audire. Sine parabola autem non loquebatur eis. Seorsum autem discipulis suis disserebat omnia. Non hoc ita dictum est quasi nullum apertum ad turbas sermonem fecerit, sed per solas parabolas locutus eis fuerit: uerum ita potius, quia nullus facile sermo eius inuenitur, in quo non aliquid parabolarum sit intermistum.



LIBER SECUNDUS.


 Et ait illis illa die cum sero esset factum: Transeamus contra. Et dimittentes turbam, assumunt eum, ita ut erat in naui, et alie naues erant cum illo. In hac nauigatione Dominus, utramque, unius eiusdemque sue persone naturam dignatur ostendere, dum ipse qui ut homo dormit in naui, furorem maris uerbo compescit ut Deus. Porro, iuxta allegoriam mare quod cum suis transire desiderat, tenebrosus amarusque seculi presentis estus accipitur. Nauicula autem quam ascendit, nulla melius quam sacratissime passionis ipsius intelligitur arbor. Cuius beneficio quique fideles adiuti, transcensis mundi fluctibus, ad habitationem patrie celestis, quasi ad stabilitatem securi littoris perueniunt. Alie autem naues que fuisse dicuntur cum Domino, nec tamen in  altum ducte, uel aliquid tempestatis pertulisse narrantur, illos nimirum significans qui ita fide dominice crucis imbuti sunt, ut necdum turbine tribulationum pulsati, tantum in pace Ecclesie suscepta fidei mysteria conseruent; uel certe qui post crebras tentationum procellas aliquantula ad tempus serenitate concesse pacis utuntur. Incertum namque est naues ille utrum nuper facte in portum deducte sint, an post experta maris pericula ad portum reducte. Unde utrosque recte possunt designare, et eos uidelicet qui necdum sunt tentationibus probati, et illos qui post examinationem crebram tribulationum  pro Christo aliquantum sopitis tentationibus, sunt rerum tranquillitate potiti.

Et facta est procella magna uenti, et fluctus mittebatur in nauem, ita ut impleretur nauis. Et erat ipse in puppi super ceruical dormiens. Discipulis nauigantibus Christus obdormiuit: quia calcantibus seculum fidelibus futurique regni quietem animo meditantibus, et uel secundo Spiritus sancti flatu, uel remigio proprii conatus, infidos mundi fastus certatim post terga iactantibus, tempus subito dominice passionis aduenit. Unde bene hoc sero facto gestum fuisse perhibetur, ut ueri solis occubitum non sola Domini dormitio, sed et ipsa decedentis lucis hora significet. Ascendente autem illo puppim crucis, qua somnum mortis caperet, fluctus blasphemantium persecutorum  demoniacis excitati procellis, assurgunt. Quibus tamen non ipsius patientia turbatur, sed discipulorum imbecillitas concutitur, trepidat, periclitatur.

Et excitant eum, et dicunt ei: Magister, non ad te pertinet, quia perimus? Et excitant Dominum discipuli, ne eo dormiente fluctuum feritate dispereant, quia cuius mortem uiderant, maximis uotis resurrectionem querebant, ne si diutius ipse morte carnis sopiretur, eorum mens spiritali in perpetuum morte periret. Unde bene sequitur:

Et exsurgens comminatus est uento, et dixit mari:  Tace, obmutesce. Et cessauit uentus, et facta est tranquillitas magna. uento quippe exsurgens comminatus est, quia resurrectione celebrata diaboli superbiam strauit, dum per mortem destruit eum qui habebat mortis imperium. Mare quoque silere precepit, ac tranquillitatem reduxit, quia uesanam Iudeorum rabiem, que caput quatiens clamauerat: Si Filius Dei est, descendat nunc de cruce, et credimus ei , mortem superando ac de sepulcro resurgendo deiecit. Ubi notandum iuxta litteram quod omnes creature sentiant Creatorem. Quibus enim increpatur et imperatur, sentiunt imperantem. Non errore hereticorum, qui omnia putant animantia, sed maiestate Conditoris. Que enim apud nos insensibilia, illi sensibilia sunt.

 Et ait illis: Quid timidi estis? Necdum habetis fidem. Recte arguuntur, qui presente Christo timebant, cum utique qui ei adheserit, perire non possit. Cui simile est hoc quod post mortis somnium, discipulis apparens exprobrauit incredulitatem illorum et duritiam cordis, qui his, quia uiderant eum resurrexisse, non crediderunt . Iterumque dixit ad eos: O stulti et tardi corde ad credendum in omnibus que locuti sunt prophete. Nonne hec oportuit pati Christum, et ita intrare in gloriam suam ? Ac si per metaphoram nauigii diceret: Nonne oportuit Christum soporari, uerrentibus undique fluctibus nauem in qua dormiebat, et ita expergefactum sedatis extemplo tumidis gurgitum estibus, diuinitatis sue cunctis patefacere uirtutem? Et timuerunt  timore magno, et dicebant ad alterum: Quis putas est iste? Quia uentus et mare obediunt ei. Mattheus ita scribit: Porro homines mirati sunt dicentes: Qualis est hic? etc. Non ergo discipuli, sed naute et ceteri qui in naui erant mirabantur, et de eius, cui uentus et mare obediret, persona dubitabant. Sin autem quis contentiose uoluerit eos qui mirabantur fuisse discipulos, respondebimus recte homines appellatos, quia necdum potentiam nouerant Saluatoris. Et nos quoque singuli cum signo dominice crucis imbuti, seculum relinquere disponimus, nauem profecto cum Iesu conscendimus, mare transire conamur. Sed qui non dormitabit, neque obdormiet, Isrel custodiens semper, nobis tamen sepe nauigantibus,  quasi inter equoris fremitus obdormiuit, quando crebrescente inter medios uirtutum nisus, uel immundorum spirituum, uel hominum paucorum, uel ipso nostrarum cogitationum impetu fidei splendor obtenebrescit, spei celsitudo contabescit, amoris flamma refrigescit. uerum inter huiusmodi procellas ad illum necesse est gubernatorem curramus, illum sedulo excitemus, qui non seruiat sed imperet uentis. Mox tempestates compescet, refundet tranquillitatem, portum salutis indulgebit.



CAPUT u.

Et uenerunt trans fretum maris in regionem Gerasenorum. Gerasa est urbs insignis Arabie trans Iordanem, iuncta monti Galaad, quem tenuit tribus Manasse non longe a stagno Tiberiadis, in quod porci  precipitati sunt. Significat autem nationem gentium, quam post somnum passionis, resurrectionisque sue gloriam missis predicatoribus Saluator est uisitare dignatus. Unde bene Gerasa, siue Gergesii  colonum eiiciens, siue, aduena propinquans, interpretatur; uidelicet insinuans quia gentium populus et eum a quo nequiter incolebatur hostem de suo corde repulerit, et qui erat longe, factus sit prope in sanguine Christi.

Et exeunte eo de naui, statim occurrit ei de monumentis homo in spiritu immundo, qui domicilium habebat in monumentis. Homo iste qui spiritu uexabatur immundo, et Domino uesanus, sed mox curandus occurrit, figuram habet populi gentilis, qui usque ad tempora dominice incarnationis, demonicis delusus  doctrinis idola pro Deo colebat. Qui domicilium habebat in monumentis, quia in mortuis operibus, hoc est in peccatis delectabatur. Quid enim sunt corpora perfidorum, nisi quedam defunctorum sepulcra, in quibus non Dei habitat sermo, sed anima peccatis mortua recluditur?

Et neque catenis iam quisquam eum poterat ligare, quoniam sepe compedibus et catenis uinctus dirupisset catenas, et compedes comminuisset. Et nemo poterat eum domare. Catenis et compedibus graues et dure leges significantur gentium, quibus et in eorum republica peccata cohibentur. Ruptisque catenis  agebatur a demonio in deserto, qui etiam ipsis transgressis legibus ad ea scelera cupiditate ducebatur que iam uulgarem consuetudinem  excederent.

Et semper nocte ac die in monumentis et in montibus erat, et clamans, et concidens se lapidibus. Semper nocte ac die furebat demoniosus, quia gentilitas siue aduersis rerum casibus laboraret, seu pax et prosperitas aliqua mundi blandientis arrideret, nequaquam a seruitio malignorum spirituum collum mentis excutere nouerat, sed per operum feditatem quasi in monumentis iacebat, per factum superbie in montium iugis errabat, per uerba durissime infidelitatis, quasi arreptis furibunda cautibus, seipsam concidebat. Sed attestante Ioanne Baptista Dominus de lapidibus suscitauit filios Abrahe, dum dura infidelium corda ad gratiam pietatis conuertit.

 uidens autem Iesum a longe cucurrit, et adorauit eum, et clamans uoce magna dixit: Quid mihi et tibi, Iesu fili Dei altissimi? Quanta Arii uesania Iesum creaturam et non Deum credere, quem Filium Dei altissimi demones credunt et contremiscunt! Que impietas Iudeorum, eum dicere in principe demoniorum eiecisse demonia, quem ipsa demonia fatentur nichil secum habere commune! Qui hoc ipsum, quod tunc per demoniaci clamare furorem, postmodum in delubris idolorum dicere et confiteri non cessarunt, Iesum uidelicet esse Christum Filium Dei altissimi, nec sese aliquid cum illo pacis aut societatis habere.

Adiuro te per Deum, ne me torqueas. Dicebat enim  illi: Exi, spiritus immunde, ab homine. Hostis humane salutis non exiguum sibi ducit esse tormentum ab hominis lesione cessare, quantoque hunc diutius possidere solebat, tanto difficilius dimittere consentit.

Unde studendum summopere est ut et si quando, ut homines, a diabolo superemur, mox eius laqueos euitare satagamus, ne si aliquanto tardius eius uiribus resistatur, laboriosius quandoque pellatur.

Et interrogabat eum: Quod tibi nomen est? Et dicit ei: Legio nomen mihi est, quia multi sumus. Non uelut inscius nomen inquirit, sed ut confessa publice peste quam furens tolerabat, uirtus curantis gratior emicaret. Sed et nostri temporis sacerdotes, qui per  exorcismi gratiam demones eiicere norunt, solent dicere patientes non aliter curari, nisi quantum sapere possunt, omne quod ab immundis spiritibus uisu, auditu, gustu, tactu, uel alio quolibet corporis, aut animi sensu uigilantes dormientesue pertulerint, confitendo patenter exponant.

Quod uero dicebat spiritus, Legio nomen mihi est, quia multi sumus, significat populum gentium non uni cuilibet, sed innumeris ac diuersis idololatrie cultibus esse mancipatum.

Cui contra scriptum est, quod multitudinis credentium erat cor unum, et anima una . Unde bene in Babylonis constructione linguarum unitas per spiritum superbie scissa, in Ierosolyma est per gratiam sancti linguarum uarietas adunata. Et illa  confusio, hec uisio pacis interpretatur, quia uidelicet electos in pluribus linguis et gentibus una fides ac pietas toto orbe pacificando confirmat; reprobos autem plures secte quam lingue dissociando confundunt.

Et deprecabatur eum multum, ne se expelleret extra regionem. In Euangelio Luce ita scriptum est: Et rogabant eum, ne imperaret illis, ut in abyssum irent. Sciebant ergo demones aliquando futurum ut per aduentum Domini mitterentur in abyssum, non ipsi futura prediuinantes, sed prophetarum de se dicta recolentes. Ideoque gloriam dominici aduentus, quam mirabantur, ad suam pertimescebant tendere damnationem.

 Erat autem ibi circa montem grex porcorum magnus pascens. Et deprecabantur eum spiritus, dicentes: Mitte nos in porcos, ut in eos intreamus. Et concessit eis statim iehsu. Ideo permisit, quod petebant, demonibus, ut per interfectionem porcorum, hominibus salutis occasio preberetur. Pastores enim ista cernentes, statim nuntiant ciuitati. Erubescat Manicheus. Si de eadem substantia et ex eodem auctore hominum bestiarumque sunt anime, quomodo ob unius hominis salutem duo millia porcorum suffocantur. In quorum tamen interitu figuraliter homines immundi, uocis et rationis expertes, iudicantur, qui in monte superbie pascentes, lutulentis oblectantur in actibus. Talibus enim per cultus idolorum possunt demonia dominari. Nam nisi quis porci more uixerit,  non in eum diabolus accipiet potestatem, aut ad probandum tantum, non autem etiam ad perdendum accipiet.

Et exeuntes spiritus immundi introierunt in porcos, et magno impetu grex precipitatus est in mare ad duo millia, et suffocati sunt in mari. Significat quod iam clarificata Ecclesia, et liberato populo gentium a dominatione demoniorum, in abditis agunt sacrilegos ritus suos, qui Christo credere noluerunt, ceca et profunda curiositate submersi. Et notandum quod spiritus immundi in porcos irent, nisi hoc illis benignus ipse Saluator petentibus, quos certe in abyssum posset relegare, concederet. Rem necessariam docere nos uolens, ut scilicet nouerimus eos multo minus posse sua potestate nocere hominibus, qui nec  pecoribus qualibuscunque potuerunt. Hanc autem potestatem Deus bonus occulta iustitia dare nobis potest, iniusta non potest.

Qui autem pascebant eos, fugerunt, et nuntiauerunt in ciuitatem et in agros. Quod pastores porcorum fugientes ista nuntiant, significat quosdam etiam primates impiorum, quanquam Christianam legem fugiant, potestatem tamen eius per gentes stupendo et mirando predicare.

Et egressi sunt uidere quid esset factum. Et ueniunt ad Iesum, et uident illum qui a demonio uexabatur sedentem, uestitum et sane mentis, et timuerunt, etc. In Euangelio Luce scriptum est, Sedentem ad pedes eius. Significat autem multitudinem uetusta sua uita delectatam, honorare quidem, sed nolle pati Christianam  legem, dum dicunt quod eam implere non possunt, admirantes tamen fidelem populum a pristina perdita conuersatione sanatum. Sedere namque ad pedes Domini, est eum a quo demonia exierant, eos qui a peccatis correcti fuerint, fixa mentis intentione uestigia sui Saluatoris que sequantur intueri. uestitum resumere, est uirtutum studia que uesani perdiderant, iam sana mente recipere. Cui figure apte congruit illa Domini parabola, in qua rediens ad patrem filius luxuriosus et prodigus, mox stola prima cum annulo induitur, manifeste insinuans quod quisquis uero corde de amissis penituerit, potest donante Christi gratia, prima iustitie opera de quibus ceciderat, cum annulo inuiolate fidei recuperare.

 Et rogare eum ceperunt, ut discederet a finibus eorum. Conscii fragilitatis sue Geraseni, presentia Domini iudicant se indignos, non capientes uerbum Dei, nec infirma adhuc mente pondus sapientie sustinere ualentes. Quod et Petro ipsi uiso piscium miraculo contigisse legitur: Et uidua Sareptana beati Elie cuius se sensit hospitio benedici, nichilominus se putauit presentia grauari dicens: Quid mihi et tibi, uir Dei? Ingressus es ad me ut rememorarentur iniquitates mee, et occideres filium meum .

Cumque ascenderet nauem, cepit illum deprecari, qui a demonio uexatus fuerat, ut esset cum illo; et non admisit eum, sed ait illi: uade in domum tuam ad  tuos, et annuntia illis quanta tibi Dominus fecerit, et misertus sit tui. Hec ex illa Apostoli sententia recte possunt intelligi, cum ait: Dissolui et esse cum Christo, multo magis optimum, manere in carne, necessarium propter uos ; ut sic quisque intelligat post remissionem peccatorum redeundum esse sibi in conscientiam bonam, et seruiendum Euangelio, propter aliorum etiam salutem, ut deinde cum Christo requiescat, ne cum prepropere iam uult esse cum Christo, negligat ministerium predicationis fraterne redemptioni accommodatum. Quod uero Mattheus duos dicit a demonum legione curatos, Marcus autem et Lucas unum commemorant, intelligas unum eorum fuisse persone alicuius clarioris et famosioris, quem regio illa maxime dolebat, et pro  cuius salute plurimum satagebat. Hoc uolentes significare duo Euangeliste, solum commemorandum iudicauerunt, de quo facti huius fama latius preclatius flagrauerat.

Sed et allegorie summa concordat, quia sicut unus a demonio possessus, sic et duo gentilis populi typum non inconuenienter exprimunt. Nam cum tres filios Ne generauerit, unius solum familia in possessionem ascita est Dei, ex duobus reliquis diuersarum nationum que idolis manciparentur, procreati sunt populi.

Et uenit quidam de archisynagogis nomine Iairus, et uidens eum, procidit ad pedes eius, etc. In hac lectione ubi archisynagogus saluare filiam petit suam, sed pergente ad domum eius Domino, preoccupans  hemorrhoissa mulier preripit sanitatem, ac deinde filia archisynagogi ad optatam peruenit sanitatem, imo de morte reuocata est ad uitam, salus ostenditur generis humani, que Domino in carne ueniente ita dispensata est, ut primo aliqui ex Isrel ad fidem uenirent, deinde plenitudo gentium intraret, et sic omnis Isrel saluus fieret.

Quis ergo archisynagogus iste, quid ad Dominum pro filia rogaturus aduenit, melius quam ipse Moyses intelligitur? Unde bene Iairus, id est illuminans, siue illuminatus, uocatur, quia accepit uerba uite dare nobis, et per hec ceteros illuminat, et ipse a Spiritu sancto, quo uitalia monita scribere uel docere posset, illuminatus est.

 Qui uidens Iesum, procidit ad pedes eius, quia preuidens in spiritu uenturum in carne Dominum, humili corde se eius potentie subdidit: quem ita circa finem seculi hominem incarnandum esse cognouit, ut eternum ante omne seculum Deum existere non dubitaret. Si enim caput Christi Deus, pedes eius, quid aptius quam assumpta humanitas, qua terram nostre mortalitatis tetigit, accipiendi sunt? Et procidere archisynagogum ad pedes Iesu, est legislatorem cum tota progenie patrum Mediatorem Dei et hominum longe sibi dignitatis gloria preferendum esse cognoscere, et confiteri cum Apostolo, quia quod infirmum est Dei, fortius est hominibus .

Et deprecabatur eum multum, dicens: Quoniam filia  mea in extremis est, ueni, impone manus super eam, ut salua sit et uiuat. In Euangelio Luce ita scriptum est quia filia unica erat illi fere annorum duodecim, et hec moriebatur. Filia ergo archisynagogi ipsa est Synagoga, que sola legali institutione composita, quasi unica Moysi nata erat. Et hec uelut duodecimo etatis anno, hoc est tempore pubertatis appropinquante, moriebatur, quia nobiliter a prophetis educata, postquam ad intelligibiles annos peruenerat, postquam spiritalem Deo sobolem generare debebat, subito errorum languore consternata, spiritalis uite uias ingredi desperabiliter omisit, et si non a Christo succurreretur, horrendam per omnia corruisset in mortem.

Et abiit cum illo, et sequebatur eum turba multa:  et comprimebant illum. Ad puellam pergens sanandam Dominus a turba comprimitur, quia genti Iudee salutaria monita prebens, quibus egram uitiis eius conscientiam erigeret, noxia carnalium populorum est consuetudine grauatus.

Et mulier que erat in profluuio sanguinis duodecim annis. Mulier sanguine fluens, sed a Domino curata, Ecclesia est congregata de gentibus, que ingenito carnalium delectationum polluta fluxu, atque a cetu iam fuerat segregata fidelium, sed dum uerbum Dei Iudeam saluare decerneret, illa paratam iam promissamque aliis preripuit spe certa salutem. Notandumque quod et archisynagogi duodenis sit filia, et mulier hec ab annis duodecim sanguine fluxerit, hoc est eodem quo hec nata sit tempore, illa ceperit  infirmari.

Unde enim pene eademque seculi huius etate, et Synagoga in patriarchis nasci, et gentium exterarum natio per orbem cepit idololatrie sanie fedari. Nam et fluxus sanguinis bifariam, hoc est, et super idololatrie pollutione, et super iis que carnis ac sanguinis delectatione geruntur, potest recte intelligi.

Et fuerat multa perpessa a compluribus medicis, et erogauerat omnia sua, nec quidquam profecerat, sed magis deterius habebat. Medicos siue falsos intellige theologos, siue philosophos legumque doctores secularium, qui multa de uirtutibus uitiisque subtilissime disputantes, utilia uiuendi credendique instituta se  mortalibus dare promittebant, seu certe ipsos spiritus immundos, qui uelut hominibus consulendo sese pro Deo colendos ingerebant. Quibus certatim audiendis gentilitas quanto magis naturalis industrie uires expenderat, tanto minus potuit ab iniquitatis sue sorde purgari. Sed hec ubi populum Iudeorum egrotasse, uerumque de celo cognouit adesse medicum, cepit et ipsa languoris sui sperare pariter et inquirere remedium.

Cum audisset de Iesu uenit in turba retro, et tetigit uestimentum eius. Dicebat enim quia si tetigero uestimentum eius, salua ero. Et confestim siccatus est fons sanguinis eius. uenit, et Dominum tangit Ecclesia, cum ei per fidei ueritatem appropinquat. uenit autem retro, siue iuxta id quod ipse ait: Si quis mihi ministrat,  me sequatur . Et alibi precipitur: Post Dominum Deum tuum ambulabis. Siue quia presentem in carne Dominum non uidens, peractis iam sacramentis incarnationis illius, ad fidei et agnitionis eius gratiam peruenit. Sicque dum participatione sacramentorum eius saluari a peccatis meruit, quasi tactu uestimentorum eius fontem sui sanguinis siccauit.

Fons quippe sanguinis est origo peccati. Cuiusque fons sanguinis, est immunde primordium cogitationis, ex quo peccatum omne nascitur. Sed Dominus cum uerbis euangelicis non solum opera et uerba mala compescere, sed et cogitationum nequam radicem exstirpare curauit, cum hec utraque sacramentis euangelicis emundari donauit, quasi  uirtutem exsiccandi fontis obsceni suis uestimentis indidit.

Et statim iehsu cognoscens in semetipso uirtutem que exierat de eo, conuersus ad turbam aiebat: Quis tetigit uestimenta mea? Non ut ipse que nesciat doceatur interrogat, sed ut uirtus quam bene nouerat, imo quam ipse dederat, in muliere declararetur, et declarata agnitaque uirtute fidei multi ad salutem perueniant.

Et dicebant ei discipuli sui: uides turbam comprimentem te, et dicis, Quis me tetigit? Quem turba passim comitans comprimit, una credula mulier Dominum tangit, quia qui diuersis inordinate glomerantium heresibus, siue peruersis moribus grauatur, solo  catholice Ecclesie fideliter corde ueneratur. Nam sicut quidam uidentes non uident, et audientes non audiunt, ita etiam tangentes non tangunt, qui non simplici, sed dubio uel simulato corde Christum tangunt. Unde cuidam amanti quidem, sed nondum plene credenti, dicit ipse: Noli me tangere. Nondum enim ascendi ad Patrem meum . Aperte dicens quid sit ipsum ueraciter tangere, Patri scilicet equalem credere.

Et circumspiciebat uidere eam que hoc fecerat. Non obliuiscitur fidelium suorum Dominus, nec in se sperantes intueri desistit, sed omnes qui saluari merentur, suo dignos intuitu ac miseratione iudicat. Iste autem pauper clamauit, et Dominus exaudiuit eum.

 Mulier autem timens et tremens, sciens quod factum esset in se, uenit et procidit ante eum, et dixit ei omnem ueritatem. Ecce quo interrogatio Domini tendebat, ut uidelicet confitente palam muliere ueritatem sue diutine infirmitatis, subite credulitatis, diuine propitiationis, ac donate sibi sanationis, et ipsa certius confirmaretur in fide, et pluribus salutis et uite preberetur exemplum. Denique sequitur.

Ille autem dixit: Filia, fides tua te saluam fecit. uade in pace, et esto sana a plaga tua. Nec dixit: Fides tua te saluam factura est, sed saluam fecit. In eo enim quod credidisti, iam salua facta es: Adhuc eo loquente, ueniunt ad archisynagogum dicentes: Quia filia tua mortua est, quid ultra uexas magistrum? Sanata  a profluuio sanguinis muliere, mox filia archisynagogi mortua nuntiatur, quia dum Ecclesia a uitiorum labe mundata, et ob fidei meritum filia est cognominata, continuo Synagoga perfidie simul et inuidie luctu soluta est. Perfidie quidem, quia in Christo credere noluit. Inuidie uero, quia Ecclesiam credere doluit. Scriptum namque est in Actibus apostolorum: Sequenti autem sabbato, pene uniuersa ciuitas conuenit audire uerbum Domini. uidentes autem turbas Iudei, repleti sunt zelo, et contradicebant his que a Paulo dicebantur, maledicentes . Et quod aiebant nuntii archisynagogo, Quid ultra uexas magistrum? per eos hodieque dicitur qui adeo destitutum synagoge statum uident, ut restaurari posse non credant; ideoque pro resuscitatione illius  supplicandum esse non estiment. Sed que impossibilia sunt apud homines, possibilia sunt apud Deum ; unde apte sequitur:

iehsu autem uerbo quod dicebatur audito, ait archisynagogo: Noli timere, tantummodo crede. Archisynagogus, cetus doctorum legis accipitur, de quo Dominus ait: Super cathedram Moysi sederunt Scribe et Pharisei . Qui si credere ipse uoluerit, etiam subiecta ei Synagoga salua erit.

Et ueniunt in domum archisynagogi, et uident tumultum, et flentes et eiulantes multum. Et letentur, inquit, omnes qui sperant in te, in eternum exsultabunt, et inhabitabis in eis. Quia uero Synagoga  letitiam hanc dominice inhabitationis merito infidelitatis amisit, quasi inter flentes et eiulantes mortua iacet. Nec tamen superna pietas funditus eam interire patitur, quin potius circa finem seculi reliquias eius secundum electionem gratie saluti et uite restituit. Unde apte subiungitur:

Et ingressus ait eis: Quid turbamini et ploratis? Puella non est mortua, sed dormit. Hominibus mortua qui suscitare nequiuerant, Deo dormiebat, in cuius dispositione et anima recepta uiuebat, et caro resuscitanda quiescebat. Unde mos Christianus obtinuit ut mortui qui resurrecturi esse non dubitantur, dormientes uocentur; sicut Apostolus: Nolumus, inquit, uos ignorare fratres de dormientibus, ut non contristemini sicut et ceteri, qui spem non habent  . Sed et in parte allegorie, cum anima que peccauerit ipsa moriatur, tamen ea quam Dominus resuscitandam atque ad uitam eternam preuidit esse uenturam, nobis quidem mortua fuisse, sed ei obdormiuisse dici non incongrue potest.

Et irridebant eum. Ipse uero, eiectis omnibus, assumit patrem et matrem puelle, etc. Quia uerbum resuscitantis irridere quam credere malebant, merito foras excluduntur, ut pote indigni qui potentiam resuscitantis ac resurgentis mysterium uiderent. Item foras turba eiicitur, ut puella suscitetur, quia si non prius a secretioribus cordis expellitur, importuna secularium multitudo curarum anima que intrinsecus iacet mortua, non resurget. Nam dum se  per innumeras terrenorum desideriorum cogitationes spargit, ad considerationem sui sese nullatenus colligit.

Et tenens manum puelle, ait illi: Tabatha cumi, quod est interpretatum: Puella tibi dico, surge. Querat diligens lector quare uerax Euangelista dictum Saluatoris exponens, interposuerit de suo: tibi dico, cum in Syro sermone quem posuit non plus sit dictum quam Puella, surge.

Nisi forte propter exprimendam uim dominice iussionis, hoc agendum putauit, magis sensum loquentis quam ipsa uerba suis curans intimare lectoribus.

Nam et familiare constat esse Euangelistis atque apostolis, cum de ueteri Testamento testimonia  assumunt, magis sensum propheticum ponere curare quam uerba. Tenens autem manum puelle Dominus, suscitauit eam, quia nisi prius mundate fuerint manus Iudeorum, que sanguine plene sunt, synagoga eorum mortua non consurget.

Et confestim surrexit puella, et ambulabat. Bene, surrexit et ambulabat. Quemcunque enim peccatis mortuum superne manus miserationis resuscitatura tetigerit, non solum a sordibus et ueterno scelerum exsurgere, sed et in bonis continuo proficere debet operibus, uidelicet iuxta psalmistam, ingrediens sine macula, et opera exercens iustitie.

Et obstupuerunt stupore maximo. Et precepit illis uehementer ut nemo id sciret. Et iussit dari illi manducare. Ad testimonium quidem uere resuscitationis  dari puelle manducare precepit, ne non ueritas sed phantasma, quod apparebat, ab incredulis putaretur. Sed et si quis a spiritali morte surrexerit, celesti necesse est mox pane satietur, et diuini scilicet uerbi et sacrosancti altaris particeps effectus. Nam iuxta moralem intellectum, tres illi mortui quos Saluator in corporibus suscitauit, tria genera resurrectionis animarum significant. Siquidem nonnulli consensum male delectationi prebendo, latente tantum cogitatione peccati sibi mortem consciscunt. Sed tales se uiuificare significans Saluator, resuscitauit filiam archisynagogi nondum foras elatam, sed in domo mortuam, quasi uitium secreto in corde regentem. Alii non solum noxie  delectationi consentiendo, sed et ipsum malum quo delectantur explendo, mortuum suum quasi extra portas efferunt. Et hos se si peniteant, resuscitari demonstrans, suscitauit iuuenem filium uidue extra portas ciuitatis elatum, et reddidit matri sue, quia resipiscentem a peccati tenebris animam unitati restituit Ecclesie. Quidam uero non solum cogitando, uel faciendo illicita, sed et ipsa peccandi consuetudine se, quasi sepeliendo corrumpunt. uerum nec ad hos erigendos minor fit uirtus et gratia Saluatoris, si tamen adsint cogitationes sollicite, que super eorum salute uelut deuote Christo sorores inuigilant. Nam ad hoc intimandum, resuscitauit Lazarum quatuor dies in monumento habentem, et sorore attestante iam fetentem, quia nimirum pessima  noxios actus solet fama comitari. Notandum autem, quod quanto grauior anime mors ingruerit, tanto acrius necesse est, ut resurgere mereatur, penitentis feruor insistat. Nam leuiores et quotidiani erratus leuioris penitentie possunt remedio curari. Quod occulte nolens ostendere Dominus, iacentem in conclaui mortuam facillima ac breuissima uoce resuscitat dicens: Puella, surge. Quam etiam ob facilitatem resuscitandi iam mortuam fuisse negauerat. Delatum autem foras iuuenem mortuum, pluribus ut reuiuiscere debeat dictis corroborat, cum ait: Iuuenis, tibi dico, surge. Quatriduanus uero mortuus, ut longa prementis sepulcri claustra euadere posset. Fremuit spiritu iehsu, turbauit seipsum, lacrymas fudit, rursum fremuit, ac  magna uoce clamauit: Lazare, ueni foras. Et sic tandem qui erat desperatus, discusso tenebrarum pondere, uite lucique redditur. Sed et hoc notandum, quod quia publica noxa publico eget remedio, leuia autem peccata leuiori et secreta queunt penitentia deleri, puella in domo iacens paucis arbitris exsurgit, eisdemque uehementer ut nemini id manifestent precipitur. Iuuenis extra portam turba multa comitante atque intuente, suscitatur. Lazarus de monumento uocatus, in tantum populis innotuit, ut ob eorum qui uidere testimonium, plurime Domino turbe cum palmis occurrerent, et multi propter illum abirent ex Iudeis, et crederent in Iesum. Quartum uero mortuum nuntiante discipulo Dominus audiuit, sed quia qui pro eius excitatione precarentur,  uiui defuerant: Dimitte, inquit, ut mortui sepeliant mortuos suos , id est mali malos noxiis laudibus grauent: et quia non adest iustus, qui corripiat in misericordia, oleum peccatoris impinguet caput eorum.



CAPUT uI.

Et egressus inde abiit in patriam suam, et sequebantur illum discipuli sui; et facto sabbato cepit in synagoga docere. Et multi audientes admirabantur in doctrina eius dicentes: Unde huic hec omnia? Et que est sapientia que data est illi, et uirtutes tales que per manus eius efficiuntur? Patriam eius Nazareth dicit, in qua erat nutritus. Sed quanta Nazarenorum cecitas, qui eum quem in uerbis factisque ipsius, si mens  non leua fuisset, Christum cognoscere poterant, ob solam generis notitiam contemnant. Sapientiam autem ad doctrinam, uirtutem referunt ad sanitates et miracula, que faciebat. Que solerti ac pulchra distantia commemorat Apostolus dicens: Iudei signa petunt, et Greci sapientiam querunt; nos autem predicamus Christum crucifixum, Iudeis quidem scandalum, gentibus autem stultitiam. Ipsis uero uocatis Iudeis et Grecis, Christum Dei uirtutem et Dei sapientiam . In qua nimirum sententia uirtutem ad signa retulit propter Iudeos, sapientiam autem ad doctrinam propter Grecos, id est gentes.

Nonne iste est faber filius Marie, frater Iacobi, et Ioseph, et Iude, et Simonis? Nonne et sorores eius hic nobiscum sunt? Et scandalizabantur in illo. Scandalum  et error Iudeorum, salus nostra est, et hereticorum condemnatio. In tantum enim cernebant hominem Iesum Christum, ut hunc fabrum, et iuxta alium Euangelistam, fabri clamarent filium; fratres quoque et sorores eius secum esse testarentur. Qui tamen non liberi Ioseph aut Marie, iuxta hereticos, putandi sunt, sed potius iuxta morem sacre Scripture, cognati ipsorum sunt intelligendi, quo modo Abraham et Lot fratres appellantur, cum esset Lot filius fratris Abrahe. Et multa habes huiusmodi.

Non autem sine certi prouisione sacramenti Dominus in carne apparens, faber et fabri filius estimari ac dici uoluit: quin potius etiam per hoc se eius ante secula filium esse docuit, qui fabricator  omnium in principio creauit celum et terram . Nam etsi humana non sunt comparanda diuinis, typus tamen integer est, quia pater Christi igni operatur et spiritu. Unde et de ipso tanquam de fabri filio precursor suus ait: Ipse uos baptizabit in Spiritu sancto et igni . Qui in domo magna huius mundi diuersi generis uasa fabricat, imo uasa ire sui spiritus igne molliendo, in misericordie uasa commutat: sed huius sacramenti Iudei ignari: diuine uirtutis opera prosapie carnalis contemplatione despiciunt.

Et dicebat eis iehsu, quia non est propheta sine honore, nisi in patria sua, et in cognatione sua, et in domo sua. Prophetam dici in Scripturis Dominum  Iesum Christum, et Moyses testis est, qui futuram eius incarnationem predicens filiis Isrel, ait: Prophetam uobis suscitauit Dominus Deus uester de fratribus uestris, tanquam me, ipsum audietis. Non solum autem ipse qui caput et Dominus est prophetarum, sed et Elias et Ieremias, ceterique prophete, minores in patria sua quam in exteris ciuitatibus habiti sunt, quia propemodum naturale est ciues semper ciuibus inuidere. Non enim considerant presentia uiri opera, sed fragilem recordantur infantiam, quasi non et ipsi per eosdem etatis gradus ad maturam etatem uenerint.

Et non poterat ibi uirtutem ullam facere, nisi paucos infirmos impositis manibus curauit. Et mirabatur propter incredulitatem illorum. Non quo etiam illis incredulis  facere non potuerit uirtutes multas, sed quo ne multas faciens, ciues incredulos condemnaret. Potest autem et aliter intelligi, quod iehsu despiciatur in domo et in patria sua, hoc est in populo Iudeorum, et ideo pauca signa ibi fecerit, ne penitus inexcusabiles fierent.

Maiora autem signa quotidie in gentibus per apostolos facit, non tam in sanatione corporum, quam in animarum salute. Quod autem mirari dicitur Dominus incredulitatem illorum, non quasi inopinata et improuisa miratur, qui nouit omnia antequam fiant, sicut nec fidem Centurionis, quasi nouam et ante incognitam mirari tunc cepit, quando audiens uerba pie confessionis eius ait: Quia nec in Isrel tantam fidem inueni , sed qui nouit  occulta cordis, quod mirandum intimare uult hominibus, mirari se coram hominibus ostendit. Miranda enim erat fides Centurionis, qui sine homine doctore, sine eloquiis Scripturarum, sine oraculis angelorum, tantum naturali sensu diuinitus illuminato cognouit per miracula Deum esse uerum quem per humane fragilitatis infirma hominem esse uerum nouerat. At contra, non minus admiranda Nazarenorum infidelitas, qui et doctoribus abundantes, et eloquiis diuinis in quibus Christi predicabatur aduentus, ipsum etiam presentem habentes Christum, agnitionem sui illis et uerbis ingerentem et signis, nichilominus increduli durabant. Sed in uno eorum, Iudeorum miranda notatur cecitas, qui nec prophetis suis credere de Christo, nec ipsi inter se  nato uoluerunt credere Christo. In altero fides coronatur gentium, qui inter Iudeos natum, sed expulsum ipsi cum oraculis sacris mediatorem Dei et hominum, hominem Iesum Christum suscipere meruerunt.

Et circumibat castella in circuitu docens; et uocauit duodecim et cepit eos mittere binos, et dabat illis potestatem spirituum immundorum. Benignus et clemens Dominus ac magister non inuidet seruis atque discipulis ad uirtutes suas; et sicut ipse curauerat omnem languorem et omnem infirmitatem, apostolis quoque suis dedit potestatem, ut curarent omnem infirmitatem, et omnem languorem. Sed multa distantia est inter habere et tribuere, donare et accipere.  Iste quodcunque agit, potestate Domini agit, illi si quid faciunt, imbecillitatem suam et uirtutem Domini confitentur, dicentes, ut Petrus: In nomine Iesu Christi Nazareni, surge et ambula .

Et precepit eis ne quid tollerent in uia, nisi uirgam tantum. Non peram, non panem, neque in zona es, sed calceatos sandaliis, et ne induerentur duabus tunicis. Tanta predicatori debet in Deo esse fiducia, ut presentis uite sumptus quamuis non prouideat, tamen sibi hos non deesse certissime sciat. Ne dum mens eius occupatur ad temporalia, minus aliis prouideat eterna. Solet autem queri, quomodo Mattheus et Lucas commemorauerint, dixisse Dominum discipulis, ut nec uirgam ferrent; cum dicat Marcus: Et precepit eis ne quid tollerent in uia, nisi  uirgam tantum. Quod ita soluitur, ut intelligamus, sub alia significatione dictam uirgam, que secundum Marcum ferenda est, et sub alia illam, que secundum Mattheum et Lucam non est ferenda: sicut sub alia significatione intelligitur tentatio, de qua dictum est, Deus neminem tentat, et sub alia dictum est, Tentat uos Dominus Deus uester, ut sciat si diligitis eum. Illa seductionis est, hec probationis. Utrumque ergo accipiendum est a Domino apostolis dictum, et ut nec uirgam ferrent, et ut non nisi uirgam ferrent. Cum enim secundum Mattheum diceret eis: Nolite possidere aurum, neque argentum, etc.; continuo subiecit: Dignus est enim operarius cibo suo. Unde satis ostendit cur eos hec possidere ac ferre noluerit. Non quod necessaria non sint sustentationi  nuius uite, sed quia sic eos mittebat, ut eis hec deberi monstraret ab illis, quibus Euangelium credentibus annuntiarent. Claret autem, hec non ita precepisse Dominum, tanquam Euangeliste uiuere aliunde non debeant, quam eis prebentibus quibus annuntiant Euangelium. Alioquin contra hoc preceptum fecisset apostolus, qui uictum de manuum suarum laboribus transigebat, ne cuiquam grauis esset; sed potestatem dedisse, in qua scirent sibi ista deberi. Cum autem a Domino aliquid imperatur, nisi fiat, inobedientie culpa est. Cum autem potestas datur, licet unicuique non uti, et tanquam de suo iure cedere. Hoc ergo ordinans Dominus, quod eum ordinasse dicit apostolus, iis qui Euangelium annuntiant, de Euangelio uiuere, illa apostolis  loquebatur, ut securi non possiderent, nec portarent huic uite necessaria, nec magna, nec minima. Ideo apposuit, Nec uirgam, ostendens a fidelibus suis omnia deberi ministris suis, nulla superflua requirentibus. Ac per hoc addendo, Dignus est enim operarius cibo suo, prorsus aperuit et illustrauit, unde hec omnia loqueretur. Hanc ergo potestatem uirge nomine significauit, cum dixit, ne quid tollerent in uia, nisi uirgam tantum, ut intelligatur quia per potestatem a Domino acceptam  etiam que non portantur, non deerunt. Hoc et de duabus tunicis intelligendum est, ne quidquam eorum preter eam, quam esset indutus, aliam portandam putaret, sollicitus ne opus  esset, cum ex illa potestate posset accipere. Proinde Marcus dicendo calceari eos sandaliis uel soleis, aliquid hoc calceamentum mystice significationis habere admonet, ut pes neque tectus sit, neque nudus ad terram, id est, nec occultetur Euangelium, nec terrenis commodis innitatur.

Et quod non portari uel haberi duas tunicas, sed expressius indui prohibet, dicens; et ne induerentur duabus tunicis, quid eos admonet, nisi non dupliciter, sed simpliciter ambulare? Aliter. In duabus tunicis uidetur mihi duplex ostendere uestimentum, non quod in locis Scythie glaciali niue rigentibus, una quis tunica debeat esse contentus; sed quod in tunica uestimentum intelligamus, ne aliud uestiti, aliud nobis futurorum timore seruemus. Allegorice  autem per peram, onera seculi, per panem delicie temporales, per es in zona occultatio sapientie designatur.

Qui enim sapientie uerbum habet, sed hoc erogare proximo negligit, quasi pecuniam in zona clausam tenet: et scriptum est: Sapientia abscondita, et thesaurus occultus, que utilitas in utrisque ? Non ergo apostolis pera, non panis, non es in zona ferendum est, quia quisquis officium doctoris accepit, neque oneribus secularium negotiorum deprimi, neque desideriis carnalibus resolui, neque commissum sibi talentum uerbi, sub otio debet lenti torporis abscondere.

Et dicebat eis: Quocunque introieritis in domum, illic manete, donec exeatis inde. In Mattheo ita scriptum  est: In quamcunque ciuitatem aut castellum intraueritis, interrogate quis in ea dignus sit, et ibi manete, donec exeatis . Dat constantie generale mandatum, ut hospitalis necessitudinis iura custodiant, alienum a predicatore regni celestis astruens cursitare per domos, et inuiolabilis hospitii iura amittere. Nec otiose secundum Mattheum, domus quam ingrediantur apostoli eligenda decernitur, ut mutandi hospitii necessitudinisque uiolande causa non suppetat.

Et quicunque non receperint uos, nec audierint uos, exeuntes inde excutite puluerem de pedibus uestris, in testimonium illis. Puluis excutitur de pedibus in testimonium laboris sui, quod ingressi sint ciuitatem, et predicatio apostolica ad illos usque peruenerit.  Siue excutitur puluis, ut nichil ab eis accipiant, ne ad uictum quidem necessarium, qui Euangelium spreuerint.

Et exeuntes predicabant ut penitentiam agerent, et demonia multa eiiciebant, etc. Dicit apostolus Iacobus: Infirmatur quis in uobis, inducat presbyteros Ecclesie, et orent super ipsum, ungentes eum oleo in nomine Domini. Et si in peccatis sit, dimittentur ei . Unde patet ab ipsis apostolis hunc sancte Ecclesie morem esse traditum, ut energumeni, uel alii quilibet egroti ungantur oleo, pontificali benedictione consecrato.

Et audiuit Herodes rex  et dicebant, quia Ioannes Baptista  resurrexit. Quanta Iudeorum inuidia, qui contra Dominum malitie furor exstiterit, ex omnibus pene locis Euangelii docemur; ecce enim Ioannem de quo dictum est, quia signum fecit nullum, a mortuis potuisse resurgere, nullo attestante credebant. Iesum autem uirum approbatum a Deo uirtutibus et signis , in cuius uidelicet morte elementa tremuerunt, resurrectionem uero atque ascensionem, angeli, apostoli, uiri ac femine certatim predicabant; non resurrexisse, sed furtim esse ablatum, credere maluerunt.

Qui cum dicerent Ioannem resurrexisse a mortuis, et propterea uirtutes inopinatas siue operatas esse in illo, bene omnimodis de uirtute resurrectionis senserunt, quod maioris potentie futuri sint  sancti cum a mortuis resurrexerint, quam fuere cum carnis adhuc infirmitate grauarentur.

Sed et ipsum resurrectionis miraculum non esse incredibile docuerunt, quod nullo docente sponte crediderunt, qui tamen seipsos rem credibilem in Domino non credidisse, sue merito cecitatis et inuidie probarunt.

Quo audito Herodes ait: Quem ego decollaui Ioannem, hic a mortuis resurrexit. Lucas de hoc ita scripsit: Audiuit autem Herodes tetrarcha omnia que fiebant ab eo, et hesitabat, eo quod diceretur a quibusdam, quia Ioannes resurrexit a mortuis; a quibusdam uero, quia Elias apparuit, etc. . Intelligendum est ergo, aut post hanc hesitationem confirmasse eum in animo suo, quod ab aliis dicebatur, cum ait: Quem ego  decollaui Ioannem, hic a mortuis resurrexit. Aut ita pronuntianda sunt hec uerba, ut hesitantem adhuc indicent. Si enim diceret: Nunquid nam hic est, aut nunquid forte hic est Ioannes Baptista? non opus esset admonere aliquid de pronuntiatione, quia dubitans atque hesitans intelligatur. Nunc quia illa uerba desunt, utroque modo pronuntiari potest, ut aut confirmatum eum ex aliorum uerbis credendum dixisse accipiamus, aut adhuc  hesitantem.

Ipse enim Herodes misit ac tenuit Ioannem, et uinxit eum in carcere propter Herodiadem. uetus narrat historia Philippum Herodis maioris filium, sub quo Dominus fugit in Aegyptum, fratrem eius Herodis sub quo passus est Christus, duxisse uxorem Herodiadem,  filiam regis Arete. Postea uero, socerum eius, exortis quibusdam contra generum simultatibus, tulisse filiam suam, et in dolorem mariti prioris, inimici eius nuptiis copulasse. Quis sit autem hic Philippus, Euangelista Lucas plenius docet? Anno quintodecimo imperii Cesaris, procurante Pontio Pilato Iudeam, tetrarcha autem Galilee Herode, Philippo autem fratre eius tetrarcha Ituree et Trachonitidis regionis . Ergo Ioannes Baptista, qui uenit in spiritu et uirtute Elie, eadem auctoritate qua ille Achab corripuerat et Iezabel, arguit Herodem et Herodiadem quod illicitas nuptias fecerint, et non liceat fratre uiuente germano, illius uxorem ducere, malens periclitari apud regem, quam propter adulationem esse immemor preceptorum Dei.

 Et cum dies opportunus accidisset, Herodes natalis sui cenam fecit principibus, etc. Soli mortalium Herodes et Pharao leguntur diem natalis sui gaudiis festiuis celebrasse; sed uterque rex infausto auspicio festiuitatem suam sanguine fedauit. uerum Herodes tanto maiore impietate, quanto sanctum et innocentem doctorem ueritatis, et preconem uite ac regni celestis occidit, et hoc pro uoto ac petitione saltatricis, neque eum caput occisi ante conuiuas inferre puduit. Nam Pharao nil talis uesanie commisisse legitur, sed tantum peccantem sibi eunuchum uita priuari iubens, quo longius a uere cultu religionis aberrat, eo leuius in uiolatione sue festiuitatis deliquit. Attamen ex utriusque exemplo probatur, utilius  esse nobis diem mortis future timendo, et caste agendo sepius in memoriam reuocare, quam diem natiuitatis luxuriando celebrare. Homo enim ad laborem nascitur in mundo , et electi ad requiem per mortem transeunt e mundo.

Cumque introisset filia ipsius Herodiadis, et saltasset, et placuisset Herodi. Non excusatur Herodes quod inuitus et nolens propter iuramentum homicidium fecerit, quia ad hoc forte iurauit, ut future occisioni machinas prepararet. Alioquin si ob iusiurandum fecisse se dicit, si patris, si matris postulasset interitum, facturus fuerat, an non? Quod in se ergo repudiaturus fuit, contemnere debuit et in propheta.

Que cum exisset, dixit matri sue: Quid petam? Et  illa dixit: Caput Ioannis Baptiste, etc. Herodias timens ne Herodes aliquando resipisceret, uel Philippo fratri amicus fieret, atque illicite nuptie repudio soluerentur, monet filiam, ut in ipso statim conuiuio caput Ioannis postulet, digno opere saltationis, dignum sanguinis premium!

Et contristatus est rex, propter iusiurandum, et propter simul recumbentes noluit eam contristari, sed misso spiculatore precepit afferri caput eius in disco, etc. Consuetudinis Scripturarum est, ut opinionem multorum sic narret historicus, quomodo eo tempore ab omnibus credebatur. Sicut Ioseph ab ipsa quoque Maria appellatur pater Iesu, ita et nunc Herodes dicitur contristatus, quia hoc discumbentes putabant. Dissimulator enim mentis sue et artifex homicida,  tristitiam preferebat in facie, cum letitiam haberet in mente. Scelusque excusat iuramento, ut sub occasione pietatis, impius fieret. Quod autem subiicit: Et propter simul recumbentes, uult omnes sceleris sui esse consortes, ut in luxurioso impuroque conuiuio, cruente epule deferrentur.

Et attulit caput eius in disco, et dedit illud puelle, et puella dedit matri sue. Hoc iuxta litteram factum sit, nos autem usque hodie cernimus in capite Ioannis prophete, Iudeos Christum, qui caput prophetarum est, perdidisse. Aliter: Decollatio Ioannis minorationem fame illius, qua Christus a populo credebatur, insinuat, sicut exaltatio in cruce Domini Saluatoris, profectum designabat fidei, quia ipse  prius a turbis propheta esse putabatur Dominus prophetarum, et Christus Dei filius a cunctis fidelibus est agnitus. Minutus ergo capite Ioannes, exaltatus est in cruce Dominus, quia, sicut idem Ioannes ait, illum oportebat crescere, Ioannem autem minui. Illum autem qui propheta estimabatur Christum cognosci, et eum qui Christus pro uirtutum sublimitate putabatur, Christi esse prophetam, et precursorem decebat intelligi. Quod ipsum quoque distinctione temporis quo uterque illorum natus est, satis aperte signatum est, quia Ioannes quidem, quem oportebat minui, cum diuinum lumen decrescere incipit, natus est. Dominus autem, qui uera lux mundi est, eo anni tempore quo dies crescere incipit, luciflua nobis sue dona natiuitatis exhibuit.

 Quo audito, discipuli eius uenerunt, et tulerunt corpus eius, et posuerunt illud in monumento. Narrat Iosephus, uinctum Ioannem in castellum Macherunta abductum, ibique truncatum. Narrat Historia ecclesiastica, sepultum eum in Sebaste urbe Palestine, que quondam Samaria dicta est. At tempore Iuliani principis, inuidentes Christianis qui sepulcrum eius pia sollicitudine frequentabant, paganos inuasisse monumentum, ossa dispersisse per campos, et rursum collecta igni cremasse, ac denuo dispersisse per agros. Affuisse tunc temporis ibidem de Ierosolymis monachos, qui, mixti paganis, ossa legentibus maximam eorum partem congregauerunt, et ad patrem suum Philippum Ierosolymam detulerunt. Et ille misit ea beato Athanasio Alexandrie episcopo, ibique  seruata usque ad tempora Theophili eiusdem urbis episcopi, quando, iubente Theodosio principe, omnia gentium fana destructa sunt. Tunc expurgato a sordibus templo Serapis, ibidem illata, et basilicam pro edicula Serapis in honorem sancti Ioannis esse consecratam. Lege undecimum Historie ecclesiastice librum.

Et conuenientes apostoli ad Iesum, renuntiauerunt illi omnia que egerant et docuerant. Non solum que ipsi egerant, et docuerant, apostoli Domino renuntiant; sed etiam que Ioannes eis in docendo occupatis sit passus, uel sui, uel eiusdem Ioannis ei discipuli renuntiant, sicut Mattheus describit. Unde hoc quod sequitur:

Et ait illis: uenite seorsum in desertum locum, et  requiescite pusillum, etc. Non solum causa facit requietionis ipsorum: sed et mystice gratia significationis, quia uidelicet derelicta Iudea, que prophetie sibi caput non credendo abstulerat, in deserto Ecclesie que uirum non habuerat, uerbi esset cibaria credentibus, quasi epulas panum largiturus et piscium. Ibi etenim predicatores sancti, qui apud Iudeam non credentem, et contradicentem, aliquandiu graui tribulationum sarcina premebantur, requiem nacti sunt de collata gentibus gratia fidei. Que autem necessitas fuerit concedende requiei discipulis, subsequenter ostenditur, cum dicitur:

Erant enim qui ueniebant, et redibant multi, et nec manducandi spatium habebant. Ubi magna temporis  illius felicitas de labore docentium simul et discentium studio demonstratur, qui utinam nostro in euo rediret, ut tanta ministris uerbi frequentia fidelium desistat auditorum, que nec liberum eis curandi corporis spatium concedat. Nam quibus necessaria curandi corporis hora negatur: quanto minus illecebris anime siue carnis studendi facultas adest? Quin potius a quibus uerbum fidei et salutare ministerium opportune importune exigitur, horum animus consequenter ad agenda semper et cogitanda celestia succenditur, ne ea que uerbis docent, factis impugnent.

Et ascendentes in nauem, abierunt in desertum locum seorsum. Non discipuli soli, sed assumpto Domino ascenderunt in nauem, et locum petiere desertum,  ut euangelista Mattheus aperte demonstrat.

Et uiderunt eos abeuntes, et cognouerunt multi, et pedestres de omnibus ei, etc. Dum pedestres eos preuenisse dicuntur, ostenditur quod non in aliam maris siue Iordanis ripam nauigio peruenerunt discipuli cum Domino, sed cum transito naui aliquo freto aut stagno, proximos eiusdem regionis locos adierunt, quo etiam indigene pedestres peruenire potuerunt.

Et exiens, uidit turbam multam iehsu et misertus est super eos, qui erant sicut oues non habentes pastorem, et cepit docere illos multa. Quomodo misertus sit super eos, Mattheus exponit plenius dicens: Et misertus est eis, et curauit languidos eorum. Hoc est enim ueraciter pauperum et non habentium pastorem  misereri, et uiam eis ueritatis docendo aperire; et molestias corporales medicando auferre; sed et ieiunos reficiendo ad laudem superne largitatis animare. Quod etiam sequentia lectionis huius eum fecisse commemorant. Tentat autem fidem turbarum, et probatam digna mercede recompensat. Petendo enim solitudinem an sequi curant explorat. Ille sequendo, et non in iumentis aut uehiculis diuersis: sed proprio labore pedum iter arripiendo deserti, quantam salutis sue curam gerant ostendunt. Rursum ipse, ut potens piusque saluator ac medicus, excipiendo fatigatos, docendo inscios, sanando egrotos, recreando ieiunos, quantum deuotione credentium delectetur, insinuat. Iuxta uero leges allegorie, petentem deserta gentium Christum, multe fidelium  caterue relictis menibus prisce conuersationis, neglectoque uariorum dogmatum presidio, sequuntur. Et qui primum notus in Iudea Deus, postquam dentes Iudeorum arma et sagitte, et lingua eorum machera acuta facta est , exaltatus est super celos Deus, et super omnem terram gloria eius.

Et cum iam hora multa fieret, accesserunt discipuli eius dicentes: Desertus est locus, et iam hora preteriit. Dimitte illos ut euntes in proximas uillas et uicos, emant sibi cibos quos manducent. Horam multam, uespertinum tempus dicit, Luca teste, qui ait: Dies autem ceperat declinare, et accedentes duodecim dixerunt illi: Dimitte turbas, etc. . Die autem declinata turbas Saluator reficit, quia uel fine seculorum  propinquante, uel cum sol iustitie pro nobis occubuit, a diutina spiritalis inedie sumus tabe saluati.

Et respondens ait illis: Date eis manducare, etc. Prouocat apostolos ad fractionem panis, ut illis se non habere testantibus, magnitudo signi notior fiat: simul insinuans, quia quotidie per eos ieiuna nostra corda sunt pascenda, uidelicet cum eorum uel exemplis uel litteris ad amanda celestia suscitamur. Notandum autem quod hoc miraculum panum scripturus euangelista Ioannes, premisit, quod proximum esset Pascha, dies festus Iudeorum. Mattheus uero et Marcus, hoc, interfecto Ioanne, continuo factum esse commemorant. Unde colligitur Ioannem, imminente  eadem festiuitate paschali, fuisse decollatum, et anno post hunc sequente, cum denuo tempus paschale rediret, mysterium dominice passionis esse completum. Et propterea quod in libro Sacramentorum, natale eius quarto Kalendarum Septembrium denotatum est, et in Martyrologio, quod Eusebii et Hieronymi uocabulis insignitum est, legitur, quarto Kalend. Septemb. in Edessa ciuitate Phenicie prouincie, natale Ioannis Baptiste, die quo decollatus est: non specialiter ipsum diem decollationis eius, sed diem potius, quo caput eius in eadem Edessa ciuitate repertum, atque in ecclesia est conditum, designat. Siquidem ut Chronica Marcellini comitis testantur, tempore Marciani principis, duo monachi orientales uenerant adorare in Ierosolymis, et loca  sancta uidere; quibus per reuelationem assistens idem precursor Domini precepit, ut ad Herodis quondam regis habitaculum accedentes, caput suum ibi requirerent, et inuentum digno honore reconderent. Quod ibi ab eis inuentum et assumptum, sed non multo post culpa incurie perditum, perlatum est Edessam ab aliis, et in quodam specu in urna sub terra, non pauco tempore ignobiliter reconditum, donec denuo idem Ioannes sese suumque caput ostendit Marcello cuidam religioso abbati ac presbytero, dum in eodem specu habitaret. Quod uidelicet caput Iulioramo eiusdem episcopo ciuitatis, per prefatum presbyterum constat inuentum. Ex quo tempore cepit in eadem ciuitate beati precursoris decollatio, ipso  die quo caput inuentum  siue eleuatum est celebrari. De quibus latius in prefato Chronicorum libro scriptum reperies.

Et dicit eis: Quot panes habetis? Ite et uidete. Et cum cognouissent, dicunt: Quinque, et duos pisces. Per quinque panes Apostolorum, et duos pisces, tota Testamenti ueteris scriptura signatur. Per quinque uidelicet panes, quinque Mosaice legis libri, quibus diuine eternitatis cognitio, mundi creatio, procursus seculi labentis, et uera Deo seruiendi religio generi humano innotuit. Per duos uero pisces, psalmi sunt, et prophete figurati, qui eruditum in lege Dei populum de promissione Dominice incarnationis noua gratie dulcedine pascebant. Qua trina Scripture sacre distinctione, totam ueteris instrumenti seriem comprehendi Dominica auctoritate  docemur. Apparens enim post resurrectionem discipulis ait Dominus ipse, quia oportebat impleri omnia que scripta sunt in lege, Moysi, et prophetis, et Psalmis de me . Et cum aperuit illis sensum ut intelligerent Scripturas, et intellectas spiritaliter fidelibus traderent auditoribus, quasi benedicens panibus apostolicis ac piscibus, hosque interne suauitatis dono multiplicans, turbis dispertiri precepit. Bene autem iuxta Euangelium Ioannis, panes qui legem designant, hordeacei fuisse referuntur, qui iumentorum maxime rusticorumque est cibus seruorum, quia incipientibus necdumque perfectis auditoribus, asperiora et quasi grossiora sunt committenda precepta. Animalis enim homo non percipit  ea que sunt spiritus Dei . Atque ideo Dominus pro suis cuique uiribus dona tribuens, semperque ad perfectiora prouocans, primo quinque panibus quinque millia, secundo septem panibus quatuor hominum millia reficit, tertio discipulis sue carnis et sanguinis mysterium credit: ad ultimum magno munere dat electis, ut edant et bibant super mensam suam in regno suo.

Et precepit illis, ut accumbere facerent omnes secundum contubernia super uiride fenum. Et discubuerunt in partes, per centenos, et per quinquagenos. Diuersi conuiuantium discubitus distinctos per orbem Ecclesiarum conuentus, que unam catholicam faciunt, designant. Quos bene Dominus quinquagenos per turmas uel centenos discumbere precepit,  ut uidelicet turba fidelium escam suam et locis distincta, et moribus coniuncta perciperet. Iubilei quippe requies quinquagenarii numeri mysterio continetur, et quinquagenarius bis ducitur, ut ad centenarium perueniatur. Quia ergo prius a malo quiescitur opere, ut post anima plenius quiescat in cogitatione, alii quinquageni; alii autem centeni discumbunt, quoniam sunt nonnulli qui a prauis actibus habent requiem operis, et sunt nonnulli qui a peruersis cogitationibus habent iam requiem mentis. Bene etiam super uiride fenum discubuerunt. Scriptum quippe est, Omnis caro fenum . Et illi super uiride fenum discumbentes Dominicis pascuntur alimentis, qui per studium continentie calcatis illecebris carnalium concupiscentiarum, audiendis  implendisque Dei uerbis operam impendunt.

Et acceptis quinque panibus, et duobus piscibus, intuens in celum benedixit, et fregit, et dedit discipulis suis, ut ponerent ante eos, et duos pisces diuisit omnibus. Turbis esurientibus Saluator non noua creat cibaria, sed acceptis eis que habuerunt discipuli, benedicit; quia ueniens in carne, non alia quam predicta sunt, predicabat, sed legis et prophetarum scripta, quam sint mysteriis gratie grauida demonstrat. Intuetur in celum, ut illuc dirigendam mentis aciem, ibi lucem scientie doceat esse querendam. Frangit, et ante turbas ponenda discipulis distribuit, quia sacramenta prophetie sanctis doctoribus qui hec toto orbe predicent, patefecit.

Et manducauerunt omnes et saturati sunt, et sustulerunt  reliquias fragmentorum duodecim cophinos plenos, et de piscibus. Quod turbis superest, a discipulis sustollitur; quia sacratiora mysteria que a rudibus capi nequeunt, non negligenter omittenda, sed sunt inquirenda perfectis. Nam per cophinos duodecim apostoli, et per apostolos cuncti sequentium doctorum chori figurantur, foris quidem hominibus despecti, sed intus salutaris cibi reliquiis ad alenda humilium corda cumulati. Constat enim, cophinis opera seruilia geri solere, sed ipse cophinos panum fragmentis impleuit, qui infirma huius mundi, ut fortia confunderet, elegit.

Erant autem qui manducauerunt, quinque millia uirorum. Quia quinque sunt exterioris hominis sensus, quinque millia uiri Dominum secuti designant  eos, qui in seculari habitu adhuc positi exterioribus, que possident, bene uti nouerunt. Qui recte quinque panibus aluntur, quia tales necesse est legalibus adhuc preceptis institui. Nam qui mundo ad integrum renuntiant, et quatuor sunt millia, et septem panibus refecti, hoc est et Euangelica perfectione sublimes, et spiritali sunt gratia intus eruditi.

Et statim cegit discipulos suos ascendere nauem, ut precederent eum trans fretum ad Bethsaidam, dum ipse dimitteret populum, etc. Quare cegerit discipulos ascendere nauem, et ipse mox dimisso populo in montem oraturus abierit, Ioannes manifeste declarat, qui, completa refectione illa celesti, continuo subiecit: iehsu ergo cum cognouisset, quia uentur  essent ut raperent eum, et facerent eum regem, fugit iterum in montem ipse solus . Ubi necessarium nobis uiuendi monstrat exemplum, ut in bonis que agimus, humani fauoris retributionem uitemus, neque nos operatio uirtutum spiritualium ad concupiscentiam reflectat temporalium uoluptatum. Nonnullis etenim contigit, ut dum ob meritum uite sublimioris mirandi in moribus ac laudabiles existerent, et iure honorandi putarentur, acceptis pecuniis siue prediis, inchoata iustitie rudimenta perderent, et cum carnalibus sese illecebris atque auaritia incauti corrumperent, ipsis etiam a quibus honorabantur pro bonis, denuo pro malis actibus non solum in fastidium, uerum etiam deuenirent in odium. Minusque multo periculosum est in his que  recte agimus, aduersantium nos improbitate fatigari, quam honorantium fauore demulceri. Hic etenim securiorem sepe corrumpit animum, illa circumspectum semper reddit et cautum. Unde Dominus uiam nobis uite quam sequamur initians, cum ii qui uirtutes eius admirabantur, regem eum facere uellent, fugit in montem orare. Cum uero illi qui uirtutibus eius inuidebant, eum morti tradere disponerent, occurrit promptus, et uinciendum se crucifigendumque furentibus obtulit, euidenti nos informans exemplo, ut parati simus ad aduersa seculi toleranda, cauti ad blandimenta cum forte arriserint, declinanda: et ne nos prospera mundi affluant, emolliendo decipiant, crebris a Domino precibus imploremus. Precedebant autem Dominum discipuli  trans fretum ad Bethsaidam, que est in Galilea ciuitas Andree et Petri et Philippi apostolorum, prope stagnum Genezareth, ut in locorum libris inuenimus. Ubi merito monet, quomodo dicat Marcus, peracto miraculo panum discipulos uenisse trans fretum ad Bethsaidam, cum uideatur dicere Lucas, quod in locis Bethsaide factum fuerit miraculum illud memorabile, et refectio celestis. Ait enim: Assumptis illis, secessit: seorsum in locum desertum, qui et Bethsaida. Quod cum cognouissent turbe, secute sunt illum, et excepit illis . Et cetera que sequuntur, usque ad completam sacre refectionis historiam. Nisi forte intelligamus eo, quod Lucas ait in locum desertum, qui est Bethsaida, non ipsius uiciniam ciuitatis, sed loca deserti  ad eam pertinentis esse designata. Marcus enim dicit aperte, quod precederent eum ad Bethsaidam: ubi ipsius fines ciuitatis constat esse notatos. Lucas uero, qui non dicit in locum desertum que est Bethsaida, sed qui est Bethsaida, potest, nisi fallor, recte intelligi, quia non ipsam ciuitatem uoluerit intelligi, sed locum desertum ipsius, id est ad eius confinia pertinentem. Narrat autem Euangelista Ioannes manducasse panem turbas iuxta Tiberiadem, et ascendentes nauem discipulos, uenisse trans mare in Capharnaum, que ambe sint ciuitates in Galilea iuxta stagnum Genezareth, quod etiam Tiberiadis a ciuitate Tiberiade uocatur.

Et cum dimisisset eos, abiit in montem orare. Non omnis qui orat, ascendit in montem; est enim oratio  que peccatum facit. Sed qui bene orat, qui Deum orando querit, hic a terrenis ad superiora progrediens, uerticem cure sublimioris ascendit. Qui uero de diuitiis, aut de honore seculi, aut certe de inimici morte sollicitus obsecrat, ipse in infimis iacens, uiles ad Deum preces mittit. Orat autem Dominus, non ut pro se obsecret, sed ut pro me impetret. Nam etsi omnia posuerit in potestate filii; filius tamen, ut formam hominis impleret, obsecrandum patrem putat pro nobis, quia aduocatus est noster. Aduocatum enim, inquit Apostolus, habemus apud patrem Iesum Christum . Si aduocatus est, debet pro meis interuenire peccatis. Non ergo quasi infirmus, sed quasi pius obsecrat. uis scire quod omnia que uelit possit? Et aduocatus et iudex est.  In altero pietatis officium, in altero insigne est potestatis.

Et cum sero esset factum, erat nauis in medio mari, et ipse solus in terra. Et uidens eos laborantes in remigando, erat enim uentus contrarius eis. Labor discipulorum in remigando, et contrarius eis uentus, labores sancte Ecclesie uarios designat, que inter undas seculi aduersantis, et immundorum flatus spirituum ad quietem patrie celestis quasi ad fidam littoris stationem peruenire conatur. Ubi bene dicitur, quia nauis erat in medio mari, et ipse solus in terra. Quia nonnunquam Ecclesia tantis gentilium pressuris, non solum afflicta, sed et fedata est, ut  redemptor ipsius eam prorsus deseruisse ad tempus uideretur. Unde est illa uox eius inter undas procellasque  tentationum uerrentium deprehense, atque auxilium protectionis illius gemebundo clamore querentis. Unde quid, Domine, recessisti longe, despicis in opportunitatibus, in tribulatione ? Que pariter uocem inimici persequentis exponit sequentibus psalmi subiiciens: Dixit enim in corde suo, oblitus est Deus; auertit faciem suam ne uideat usque in finem . uerum ille non obliuiscitur orationem pauperum, neque auertit faciem suam a sperantibus in se: quin potius et certantes cum hostibus ut uincat adiuuat, et uictores in eternum coronat. Unde hic quoque aperte dicitur, quia uidit eos laborantes in remigando. uidit quippe Dominus laborantes in mari, quamuis ipse positus in terra, quia etsi ad horam differre uideatur  auxilium tribulatis impendere, nichilominus eos ne in tribulationibus deficiant, sue respectu pietatis corroborat, et aliquando etiam manifesto adiutorio, uictis aduersitatibus, quasi calcatis, sedatisque fluctuum uoluminibus, liberat, sicut hic quoque subsequenter insinuatur cum dicitur:

Et circa quartam uigiliam noctis uenit ad eos ambulans super mare. Stationes et uigilie militares in terna horarum spatia diuiduntur. Quando ergo dicit, quarta uigilia noctis uenisse ad eos Dominum, ostendit tota nocte periclitatos, et extremo noctis tempore eis auxilium prebitum.

Laborant ergo toto noctis opace tempore, sed diluculo appropinquante, et Lucifero solis dieique exortum promittente, uenit Dominus, et superambulans,  tumida freti terga comprimit. Quia cum pressuris obsita fragilitas humana, pusillitatem uirium suarum considerat, nichil erga se aliud quam tenebras angustiarum, et estus cernit hostium confligentium. Cum uero mentem ad superni lumen presidii, et perpetue dona retributionis erexerit: quasi inter umbras noctis repente exortum Luciferi conspicit, qui diem proximum nuntiet. Lucifer namque cum plurimum, tres horas noctis, id est totam uigiliam matutinam illuminare perhibetur.

Aderitque Dominus qui, sopitis tentationum periculis, plenam libertatis fiduciam sue protectionis attribuat. Sequitur:

Et uolebat preterire eos. At illi ut uiderunt eum super mare ambulantem, putauerunt phantasma esse, et  exclamauerunt. Omnes enim eum uiderunt, et conturbati sunt. Adhuc heretici putant phantasma fuisse Dominum, nec ueram assumpsisse carnem de uirgine. Denique Theodorus Pharanitanus quondam episcopus ita scripsit, corporale pondus non habuisse secundum carnem Dominum: sed absque pondere et corpore super mare deambulasse. At contra fides catholica, et pondus secundum carnem habere eum predicat, et onus corporeum, et cum pondere atque onere corporali incedere super aquas non infusis pedibus. Nam Dionysius, egregius inter ecclesiasticos scriptores, in opusculis de diuinis Nominibus, hoc modo loquitur: Ignoramus enim qualiter de uirgineis sanguinibus alia lege preter naturalem formabatur, et qualiter infusis pedibus corporale pondus  habentibus, et materiale onus, deambulabat in humidam et instabilem substantiam. Quomodo autem uolebat Dominus eos preterire, tanquam alienos, ad quos de periculo naufragii liberandos aduenerat, nisi ut ad horam turbati et pauentes, sed continuo liberati, amplius ereptionis sue miraculum stuperent, ac maiores ereptori suo gratias referrent? Quia et in tempestatibus passionum que pro constantia fidei a perfidis ingeruntur, talis nonnunquam prouisio diuinitus ostenditur. Sepe enim ita fideles in tribulatione positos superna pietas deseruisse uisa est, ut quasi laborantes in mari discipulos preterire iehsu uoluisse putaretur. Unde est et illud in psalmista, Ecclesie in martyrii certamine desudantis: Quare  me oblitus es, quare me repulisti, et quare tristis incedo dum affligit me inimicus? Dum confringuntur omnia ossa mea, etc. Sed dicunt inimici terrentes, Ubi est Deus eorum ? quasi naufragium fessis minitantes apostolis. Dicit ipse Deus eorum: Cum transieris per aquas tecum ero, et flumina non operient te. Cum ambulaueris in igne, non combureris, et flamma non ardebit in te . Unde hic quoque recte subditur:

Et statim locutus est eis, et dixit illis: Confidite, ego sum, nolite timere. Et ascendit ad illos in nauem, et cessauit uentus. Prima trepidantium et periclitantium subuentio est, incussum cordibus expellere timorem. Secunda tempestatum furias sue presentie uirtute compescere. Nec mirandum si, ascendente  in nauiculam Domino, uentus cessauit. In quocunque enim corde Deus per gratiam sui adest amoris, mox uniuersa uitiorum, et aduersantis mundi, siue spirituum malignorum bella compressa quiescunt.

Et plus magis intra se stupebant. Non enim intellexerant de panibus. Erat enim cor illorum obcecatum. Dominus quidem et in miraculo panum, quod esset conditor rerum, ostendit: et in ambulando super undas, quod haberet corpus ab omni peccatorum grauedine liberum, edocuit: et in placando uentos, undarumque rabiem sedando, quod elementis dominaretur, monstrauit. Sed cardinales adhuc discipuli, necdum hunc Deum esse cognoscunt. Et quidem uirtutum magnitudinem stupebant: necdum  tamen in eo ueritatem diuine maiestatis cognoscere ualebant.

Cum egressi essent de naui, continuo cognouerunt eum: Et percurrentes uniuersam regionem illam, ceperunt in grabatis eos qui se male habebant circumferre, ubi audiebant eum esse. Cognouerunt eum rumore, non facie: uel certe pro signorum magnitudine que parabat in populis, etiam plurimis uultu notus erat. Et uide quanta fides sit hominum terre Genezareth, ut non presentium tantum salute contenti sint, sed mittant ad alias per circuitum ciuitates, quo omnes currant ad medicum.

Et quocunque introibat in uicos uel in uillas, aut in ciuitates: in plateis ponebant infirmos, et deprecabantur eum, ut uel fimbriam uestimenti eius tangerent. Et  quotquot tangebant eum, salui fiebant. Qui male se habent, non tangant corpus Iesu, neque totum uestimentum eius, sed extremam fimbriam. Et quicunque tetigerint, sanabuntur. Fimbriam uestimenti eius, minimum mandatum intellige, quod qui transgressus fuerit, minimus uocabitur in regno celorum: uel assumptionem carnis per quam uenimus ad uerbum Dei, et illius postea fruimur maiestate.



CAPUT uII.

Et conueniunt ad eum Pharisei, et quidam de Scribis uenientes ab Ierosolymis. Et cum uidissent quosdam ex discipulis eius communibus manibus  manducare panes, uituperauerunt. O quam uera illa confessio Domini ad patrem, quia  abscondisti hec a sapientibus et prudentibus, et reuelasti ea paruulis. Homines terre Genezareth, qui minus docti uidebantur, non solum ipsi ueniunt, sed et suos infirmos adducunt: imo gestant ad Dominum, ut uel fimbriam eius quo saluari queant, mereantur contingere. Ideoque confestim merita cupite salutis mercede potiuntur. At uero Pharisei et Scribe, qui doctores esse populi debuerant, non ad uerbum audiendum, non ad querendam medelam, sed ad mouendas solum questionum pugnas, ad Dominum concurrunt: eosque de non lotis corporis manibus uituperant, in quorum operibus que per manus siue per cetera corporis membra fiunt, nichil immunditie sordidantis inuenire ualebant; cum se magis ipsos culpare debuerint, qui lotas aqua  manus habentes, conscientiam liuore pollutam gestabant. Pharisei enim et omnes Iudei, nisi crebro lauerint manus, non manducant, tenentes traditionem seniorum, et a foro nisi baptizentur, non comedunt.

Superstitiosa est hominum traditio, semel lotos ad manducandum panem crebrius lauare, et a foro nisi baptizentur, non comedere. Sed necessaria est doctrina ueritatis, que iubet eos, qui cum pane uite descendente de celo participare desiderant, crebro eleemosynarum, lacrymarum aliorumque iustitie fructuum lauamento sua opera purgare, ut casto corde et corpore celestibus ualeant communicare mysteriis. Necessarium est inquinamenta que ex temporalium negotiorum curis quisque contraxerit,  subsequenti bonarum cogitationum et actuum permundet instantia, si interne refectionis cupit epulis perfrui. Sed Pharisei spiritalia prophetarum uerba carnaliter accipientes, que illi de cordis et operis castigatione precipiebant, dicentes: Lauamini, mundi estote, et mundamini, qui fertis uasa Domini , isti de corpore solummodo lauando seruabant.

Frustra autem Pharisei, frustra omnes Iudei lauant manus, et a foro baptizantur, quandiu contemnunt fonte Saluatoris ablui. In uanum baptismata seruant uasorum, qui cordium suorum et corporum eluere sordes negligunt: cum certum sit Moysen, et prophetas qui uasa populi Dei uel aquis dilui, uel igne purgari, uel oleo sanctificari quacunque ex causa iusserunt, non in hoc materialium rerum emundationem,  sed mentium potius et operum castigationem ac sanctimoniam, atque animarum nobis mandare salutem.

Et interrogabant eum Pharisei et Scribe: Quare discipuli tui non ambulant iuxta traditionem seniorum, sed communibus manibus manducant panem? Mira Phariseorum Scribarumque stultitia. Dei filium arguunt, quare hominum traditiones et precepta non seruet. Manus autem, id est opera, non corporis utique manus, sed anime lauande sunt, ut fiat in illis uerbum Dei.

Et dicebat illis: Bene irritum facitis preceptum Dei, ut traditionem uestram seruetis. Falsam calumniam uera responsione confutat. Cum  uos propter  traditionem hominum precepta Domini negligatis, quare discipulos meos arguendos creditis, quod seniorum iussa parui pendant, ut Dei scita custodiant.

Moyses enim dixit: Honora patrem tuum et matrem tuam. Et qui maledixerit patri aut matri, morte moriatur. Honor in Scripturis non tantum in salutationibus et officiis deferendis, quantum in eleemosyna ac munerum collatione sentitur.

Honora  uiduas que uere uidue sunt . Hic honor donum intelligitur. Et in alio loco: Presbyteri duplici honore sunt honorandi, maxime qui laborant in uerbo et doctrina Domini . Et per hoc mandatum iubemur, boui trituranti os non claudere, ut dignus sit operarius mercede sua .

uos autem dicitis: Si dixerit homo patri aut matri,  corban  quodcunque ex me, tibi profuerit. Et ultra non dimittitis eum quidquam facere patri suo aut matri, etc. Preceperat Dominus uel imbecillitates, uel etates, uel penurias parentum considerans, ut filii honorarent etiam in uite necessariis ministrandis parentes suos. Hanc prouidentissimam Dei legem uolentes Scribe Phariseique subuertere, ut impietatem sub nomine pietatis inducerent, docuerunt pessimos filios, ut si quis ea que parentibus offerenda sunt, Deo uouere uoluerit, qui uerus est pater, oblatio Domini preponatur parentum muneribus. uel certe ipsi parentes que Deo consecrata sunt, ne sacrilegii crimen incurrerent, declinantes, egestate conficiebantur; atque ita fiebat ut oblatio liberorum sub occasione templi et Dei in sacerdotum  lucra cederet. Hec pessima Phariseorum consuetudo de tali occasione ueniebat. Multos habentes obligatos ere alieno, et nolentes sibi creditum reddere, delegabant sacerdotibus, ut, exacta pecunia, ministeriis templi et eorum usibus deseruiret. Potest autem et hunc breuiter habere sensum: Munus quodcunque ex me est, tibi proderit. Compellitis, inquit, filios ut dicant parentibus suis: Quodcunque donum oblaturus eram Deo, in tuos consumo cibos, tibique prodest, o pater et mater, ut illi timentes accipere, quod Deo uidebant mancipatum, inopem magis uellent uitam ducere quam comedere de consecratis

Et aduocans iterum turbam dicebat illis: Audite me, omnes, et intelligite: Nihil est extra hominem introiens  in eum, quod possit eum coinquinare. Sed que de homine procedunt, illa sunt que communicant hominem. uerbum communicat, proprie Scripturarum est, et publico sermone teritur. Populus Iudeorum partem Dei esse se iactans, communes cibos uocat, quibus omnes utuntur homines. uerbi gratia: suillam carnem, ostreas, lepores, et istiusmodi animantia, que ungulam non findunt, nec ruminant, nec squamosa in piscibus sunt. Unde et in Actibus Apostolorum scriptum est: Quod Deus sanctificauit, tu ne commune dixeris . Commune ergo quod ceteris hominibus patet, et quasi non est de parte Dei, pro immundo appellatur. Nihil est  extra hominem introiens in eum quod possit eum coinquinare. Sed que  de homine procedunt, illa sunt que coinquinant hominem. Opponat prudens lector et dicat: Si quod intrat in os, non coinquinat hominem, quare idolothytis non uescimur? Et Apostolus scribit: Non potestis calicem Domini bibere, et calicem demoniorum . Sciendum ergo quod ipsa quidem cibaria, ut Dei creatura, per se munda sint, sed idolorum ac demonum inuocatio ea facit immunda.

Et cum introisset in domum a turba, interrogabant eum discipuli eius parabolam. Et ait illis: Sic et uos imprudentes estis? Quod aperte dictum fuerat, et patebat auditu, apostoli per parabolam dictum putant, et in re manifesta mysticam querunt intelligentiam. Corripiunturque a Domino quare parabolice dictum putant quod perspicue locutus est. Ex quo animaduertimus  uitiosum esse auditorem qui obscure manifesta aut manifeste dicta obscure uelit intelligere.

Non intelligitis quia omne extrinsecus introiens in hominem non potest eum communicare, quia non intrat in cor eius, sed in uentrem et in secessum emittitur purgans omnes escas? Omnium Euangeliorum loca apud hereticos et peruersos plena sunt scandalis. Et ex hac sententiola quidam calumniantur, quod Dominus, physice disputationis ignarus, putet omnes cibos in uentrem ire, et in secessu digeri, cum statim infuse esce per artus et uenas ac medullas neruosque fundantur. Unde et multos uidemus qui uitio stomachi perpetem sustinent uomitum, post cenas et prandia statim euomere quod ingesserint, et tamen corpulentos esse, quia ad primum tactum  liquidior cibus et potus per membra funditur. Sed istiusmodi homines dum uolunt alterius imperitiam reprehendere, ostendunt suam. Quamuis enim tenuissimus humor et liquens esca, cum in uenis et artubus concocta fuerit et digesta, per occultos meatus corporis, quos Greci uocant, ad inferiora delabitur, et in secessum uadit. Dicebat autem quoniam que de homine exeunt, illa communicant hominem. Ab intus enim de corde hominum cogitationes male procedunt, adulteria, fornicationes, homicidia, furta, auaritie, et cetera. De corde, inquit, exeunt cogitationes male. Ergo anime principale non, iuxta Platonem, in cerebro, sed iuxta Christum in corde est. Et arguendi ex hac sententia, qui cogitationes a diabolo immitti putant, et non ex propria nasci  uoluntate. Diabolus adiutor esse et incentor malarum cogitationum potest, auctor non potest. Sin autem semper in insidiis positus, leuem cogitationum nostrarum scintillam suis fomitibus inflammarit, non debemus opinari eum cordis quoque occulta rimari, sed ex corporis habitu et gestibus estimare quid uersemus intrinsecus. uerbi gratia, si pulchram mulierem nos crebro uiderit respicere, intelligit cor amoris iaculo uulneratum.

Et inde surgens abiit in fines Tyri et Sidonis. Scribis et Phariseis calumniatoribus derelictis, transgreditur in partes Tyri et Sidonis, ut Tyrios Sidoniosque curaret.

Et ingressus domum, neminem uoluit scire, et non  potuit latere. Merito queritur quomodo dicatur quod Dominus neminem uoluerit iter suum scire, nec tamen latere potuerit. Quid enim est quod ille non potuerit, qui etiam temporaliter inter homines positus omnia inuisibiliter que foris agebantur intus cum Patre disponebat? Aut quam ob causam putandus est fines Tyri et Sidonis intrasse, nisi ut filiam Syrophenisse a demonio liberaret, ac per fidem femine gentilis perfidiam argueret scribarum ac Phariseorum? Sed fideliter ac pie sentiendum est quia nequaquam de illo hac in re, quod ipse noluit factum est, sed fidelibus iter eius sequentibus quid principaliter in bonis que agunt uelle debeant ostensum. Ingressus quippe domum precepit discipulis ne se cuiquam in regione ignota quis esset aperirent.  Attamen ipse suum illum introitum gentili femine, quibuscunque uoluit ipse prudentibus publicauit, ipse cor illius ad querendam a se salutem inuisibili accendit instinctu, ut exemplo eius discerent quibus sanandi infirmos gratiam conferret in exhibitione miraculorum humani gloriam fauoris, quantum possent, declinare, nec tamen a pio uirtutis opere cessare, quando hec fieri uel fides bonorum iuste mereretur, uel incredulitas prauorum necessario cogeret.

Et non potuit, inquit, latere. Mulier enim statim ut audiuit de eo, cuius habebat filia spiritum immundum, intrauit et procidit ad pedes eius. Erat autem mulier gentilis Syrophenissa genere. Typice autem mulier hec gentilis, sed cum fide ad Dominum ueniens,  Ecclesiam designat de gentibus collectam. Que pro filia demoniaca Dominum rogat, cum pro populis suis necdum credentibus, ut et ipsi a diaboli fraudibus absoluantur, superne pietati supplicat. Que bene iuxta Mattheum de finibus suis egressa, in hoc uero Euangelista ingressa esse ad Dominum, atque ad pedes eius procidisse refertur, quatenus ex utriusque assertione colligatur quod illi solum fideliter ac recte pro errantibus orant, qui priscas sue perfidie mansiones relinquunt, atque in domum Domini, uidelicet Ecclesiam, pia se deuotione transferunt.

Et rogabat, inquit, eum ut demonium eiiceret de filia eius. Qui dixit illi: Sine prius saturari filios. Quasi apertius diceret: Restat futurum ut etiam uos  qui de gentibus estis, salutem consequamini; sed primo oportet Iudeos, qui merito antique electionis filiorum Dei solent nomine censeri, pane celesti refici, et sic tandem gentibus uite pabula ministrari.

Non est enim bonum sumere panem filiorum et mittere canibus. At illa respondit et dixit ei: Utique, Domine. Nam et catelli comedunt de micis puerorum. Mira sub persona mulieris Chananitidis Ecclesie fides, patientia, humilitas, predicatur. Fides, qua credidit sanari posse filiam suam. Patientia, qua toties contempta  in precibus perseuerat. Humilitas, qua se non canibus, sed catulis comparat. Scio me, inquit, filiorum panem non mereri, nec integros capere posse cibos, nec sedere  ad mensam cum patre; sed contenta sum reliquiis catulorum, ut humilitate micarum ad panis integri ueniam magnitudinem. Mira rerum conuersio, Isrel quondam filius, non canes, pro diuersitate fidei ordo nominum commutatur. De illis postea dicitur: Circumdederunt me canes multi . Et: uidete canes, uidete malos operarios, uidete concisionem . De nobis a latratu blasphemie contradictionis ad pietatis gratiam conuersis ipse alibi dicit: Et alias oues habeo que non sunt ex hoc ouili, et illas oportet me adducere, et uocem meam audient . Notandum sane quod mystice loquitur, credens ex gentibus mulier, quia catelli sub mensa comedunt de micis puerorum. Mensa quippe est Scriptura sancta, que nobis panem uite ministrat. Hinc etenim  dicit Ecclesia: Parasti in conspectu meo mensam aduersus eos qui tribulant me . Mice puerorum interna sunt mysteria Scripturarum, quibus humilium solent corda refici. De quibus alias sancte Ecclesie promittitur, dicente Propheta de Domino: Qui posuit fines tuos pacem, et adipe frumenti satiat te . Non ergo crustas, sed micas de pane puerorum edunt catelli, quia conuersi ad fidem, qui erant despecti in gentibus, non littere superficiem in Scripturis, sed spiritualium medullam sensuum, qua in bonis actibus proficere ualeant, inquirunt. Et hoc sub mensa dominorum, dum, uerbo sacri eloquii humiliter subditi, ad implenda que precepta sunt cuncta sui cordis et corporis officia supponunt, quatenus ad speranda que a Domino  promissa sunt premia in celis merito se debite humilitatis erigant.

Et ait illi: Propter hunc sermonem uade. Exiit demonium de filia tua. Propter humilem matris fidelemque sermonem filiam deseruit demonium. Ubi datur exemplum catechizandi et baptizandi infantes, quia uidelicet per fidem et confessionem parentum in baptismo, liberantur a diabolo paruuli, qui necdum per se sapere uel aliquid agere boni possunt aut mali.

Et iterum exiens de finibus Tyri, uenit per Sidonem ad mare Galilee inter medios fines Decapoleos. Decapolis est  regio decem urbium trans Iordanem ad Orientem circa Hippum et Pellem et Gadaram, contra Galileam. Quod ergo  dicitur quod Dominus uenit ad mare Galilee, inter medios fines Decapoleos, non ipsos fines Decapolis eum intrasse significat. Neque enim mare transnauigasse dicitur, sed potius ad mare usque uenisse, atque ad ipsum peruenisse locum qui medios fines Decapolis longe trans mare positos respiciebat.

Et adducunt ei surdum et mutum; et deprecabantur eum, ut imponat illi manum. Surdus et mutus est, qui nec aures audiendis Dei uerbis, nec os aperit proloquendis, quales necesse est ut hi qui loqui iam et audire diuina eloquia longo usu didicerunt, Domino sanandos offerant, quatenus eos quos humana fragilitas nequit, ipse gratie sue dextera saluet.

Et apprehendens eum de turba seorsum, misit digitos  suos in auriculas. Prima salutis ianua est infirmum apprehendente Domino de turba seorsum educi. Apprehendens namque infirmum de turba seorsum educit, cum mentem peccatis languidam, uisitatione sue pietatis illustrans, a consuetis humane conuersationis moribus auocat, atque ad sequenda preceptorum suorum itinera prouocat. Mittit digitos suos in auriculas, cum per dona sancti Spiritus aures cordis ad intelligenda ac suscipienda uerba salutis aperit. Namque digitum Dei appellari Spiritum sanctum testatur ipse Dominus, cum dicit Iudeis: Si ergo in digito Dei eiicio demonia, filii uestri in quo eiiciunt ? Quod exponens alius Euangelista dicit: Si ego in spiritu Dei eiicio demonia . Quo nimirum digito et magi in  Aegypto superati sunt a Moyse dicentes: Digitus Dei est hic ; et lex in tabulis scripta est lapideis, quia per donum sancti Spiritus et ab insidiis defendimur hominum, siue spirituum malignorum, et in agnitione diuine uoluntatis erudimur. Digiti ergo Dei in auriculas missi eius qui sanandus erat, dona sunt sancti Spiritus, quibus corda que a uia ueritatis aberrauerant, ad scientiam salutis audiendam discendamque reuelat. Et quia cognitam ueritatis lucem sequi confessio debet, apte subiungitur:

Et exspuens tetigit linguam eius. Exspuens quippe Dominus linguam tangit egroti, cum ad confessionem fidei ora catechizatorum instruit. Sputum namque Domini saporem designat sapientie, que, teste  uiro sapiente, loquitur: Ego ex ore Altissimi prodiui primogenita . Unde et alibi sputo eius terre comisto, cecus natus illuminatur. Sputum etenim quod ex capite Domini descendit diuinam eius naturam, que ex Deo est; portio terre cui idem sputum immiscuit, humanam que ex hominibus assumpta est, designat. Et per medicamentum ex sputo suo ac terra compositum oculos ceci nati aperuit, quia genus humanum per confessionem utriusque sue nature ab ingenitis errorum suorum tenebris eruit. Exspuens ergo Dominus, linguam muti ut loqui ualeat tangit, cum ora diu bruta ad uerba sapientie proferenda contactu sue pietatis informat. Bene autem subditur:

Et suspiciens in celum, ingemuit; et ait illi: Effeta,  quod est adaperire. Suspexit namque in celum, ut inde mutis loquelam, inde surdis auditum, inde cunctis infirmitatibus medelam doceret esse querendam. Ingemuit autem, non quia ipsi opus esset cum gemitu aliquid petere a Patre, qui cuncta petentibus donat cum Patre, sed ut nobis gemendi daret exemplum, cum uel pro nostris uel pro nostrorum erratibus proximorum superne pietatis presidia inuocamus. Quod autem ait: Effeta, id est adaperire, ad aures proprie pertinet. Aures etenim ad audiendum aperiende, lingua uero ut loqui posset a retinaculis erat sue tarditatis soluenda; unde et subditur:

Et statim aperte sunt aures eius, et solutum est uinculum lingue eius, et loquebatur recte. Ubi utraque  unius eiusdemque mediatoris Dei et hominum natura manifeste distincta est. Suscipiens enim in celum quasi homo Deum precaturus ingemuit, sed mox uno sermone quasi diuina potens maiestate curauit. Bene autem dicitur de eo, cuius Dominus aperuit aures, ac lingue uinculum soluit, quia loquebatur recte. Ille etenim solus recte loquitur, siue Deum confitendo, seu aliis predicando, cuius auditum ut celestibus possit auscultare et obsecundare mandatis, diuina gratia reserat, cuius linguam Dominus tactu sapientie, que ipse est, ad loquendum instituit. Talis autem merito potest dicere cum Psalmista: Domine, labia mea aperies, et os meum annuntiabit laudem tuam . Et cum Isaia: Dominus  dedit mihi linguam eruditam, ut sciam sustentare eum qui lassus est uerbo. Erigit mane, mane erigit mihi aurem, ut audiam quasi magistrum .

Et precepit illis ne cui dicerent. Quanto autem eis precipiebat, tanto magis plus predicabant, et eo amplius admirabantur dicentes: Bene omnia fecit, et surdos fecit audire, et mutos loqui. Si sciebat eos, sicut ille qui notas habebat et presentes et futuras hominum uoluntates, tanto magis predicaturos quanto magis ne predicarent eis precipiebat, ut quid hoc precipiebat, nisi quia pigris uolebat ostendere quanto studiosius quantoque feruentius eum predicare debeant, quibus iubet ut predicent, quando illi qui prohibebantur tacere non poterant?



CAPUT uIII.

 In illis diebus iterum cum turba multa esset, nec haberent quod manducarent, conuocatis discipulis, ait illis: Misereor super turbam, quia ecce iam triduo sustinent me, nec habent quod manducent, etc. Et in hac lectione consideranda est in uno eodemque Redemptore nostro distincta operatio diuinitatis et humanitatis; atque error Eutychetis, qui unam tantum in Christo operationem dogmatizare presumit, procul a Christianis finibus expellendus. Quis enim non uideat hoc quod super turbam miseretur Dominus, ne uel inedia uel uie longioris labore deficiat, affectum esse et compassionem humane fragilitatis? Quod uero de septem panibus et pisciculis paucis quatuor hominum millia saturauit, diuine opus esse  uirtutis? Mystice autem hoc miraculo designatur quod uiam seculi presentis aliter incolumes transire nequimus, nisi nos gratia Redemptoris nostri alimento uerbi sui reficiat. Hoc uero typice inter hanc refectionem et illam quinque panum ac duorum piscium distat, quod ibi littera ueteris Instrumenti spiritali gratia plena esse signata est, hic autem Noui ueritas ac gratia Testamenti fidelibus ministranda monstrata est. Sane utraque refectio in monte celebrata est, ut aliorum euangelistarum narratio declarat, quia utriusque Scriptura Testamenti recte intellecta altitudinem nobis celestium et preceptorum mandat et premiorum: utraque altitudinem Christi, qui est mons domus Domini in uertice montium consona uoce predicat. Qui enim edificatam super se  ciuitatem siue domum Domini, id est, Ecclesiam in altum bonorum extollit operum, et cunctis manifestam gentibus exhibet, ipse hanc ab infimis delectationibus abstractam pane celi reficit, atque ad appetitum superne suauitatis dato pignore cibi spiritalis accendit.

Misereor, inquit, super turbam, quia ecce iam triduo sustinent me, nec habent quod manducent. Et si dimisero eos ieiunos in domum suam, deficient in uia. Quare triduo turba Dominum sustinuerit, Mattheus exponit plenius, qui ait: Et ascendens in montem sedebat ibi. Et accesserunt ad eum turbe multe habentes secum mutos, cecos, claudos, debiles, et alios multos, et proiecerunt eos ad pedes eius, et curauit eos . Turba ergo triduo Dominum propter  sanationem infirmorum suorum sustinet, cum electi quique fide sancte Trinitatis lucidi Domino pro suis suorumque peccatis, anime uidelicet languoribus, perseueranti instantia supplicant. Item turba triduo Dominum sustinet, quando multitudo fidelium, peccata que perpetrauit per penitentiam declinans, ad Dominum se in opere, in locutione, atque in cogitatione conuertit. Quos dimittere ieiunos in domum suam Dominus non uult, ne deficiant in uia, quia uidelicet conuersi peccatores in presenti uite uia deficiunt, si in sua conscientia sine doctrine sancte pabulo dimittantur. Ne ergo lassentur in huius peregrinationis itinere, pascendi sunt sacra admonitione. ualde autem pensanda est pia sententia que processit ex ore ueritatis, qua dicitur:

 Quidam enim ex eis de longe uenerunt. Est enim qui nichil fraudis et nichil carnalis corruptionis expertus ad omnipotentis Dei seruitium festinauit. Iste de longinquo non uenit, quia per incorruptionem et innocentiam proximus fuit. Alius nulla impudicitia, nullis flagitiis inquinatus, solum autem coniugium expertus, ad ministerium spiritale conuersus est. Neque iste uenit e longinquo, quia usus coniunctione concessa per illicita non errauit. Alii uero post carnis flagitia, alii post falsa testimonia, alii post facta furta, alii post illatas iniurias et uiolentias, alii post perpetrata homicidia, ad penitentiam redeunt, atque ad omnipotentis Dei seruitium conuertuntur. Hi uidelicet ad Dominum de longinquo ueniunt. Quanto enim quisque plus in prauo opere errauit, tanto ab  omnipotente Domino longius recessit. Dentur ergo alimenta eis etiam qui de longinquo ueniunt, quia conuersis peccatoribus doctrine sancte cibi prebendi sunt, ut in Deum uires reparent, quas in flagitiis amiserunt. Item Iudei quicunque in Christo crediderunt, de prope ad illum uenerunt, quia legis et prophetarum erant litteris edocti de illo. Credentes uero ex gentibus de longe utique uenerunt ad Christum, quia nullis paginarum sanctarum monimentis de eius erant fide premoniti.

Et interrogauit eos: Quot panes habetis? Qui dixerunt: Septem. Bene septem panes in mysterio Noui Testamenti ponuntur, in quo septiformis gratia Spiritus sancti plenius fidelibus cunctis et credenda reuelatur, et credita datur. Neque hordeacei fuisse  produntur, sicut illi quinque, de quibus quinque sunt hominum millia saturata, ne iterum sicut in lege uitale anime alimentum corporalibus sacramentis obtegeretur. Hordei etenim medulla tenacissima palea tegitur.

Et precepit turbe discumbere super terram. Supra in refectione quinque panum turba super fenum uiride discumbebat, nunc ubi septem panibus reficienda est, supra terram discumbere precipitur, quia per Scripturam legis carnis desideria calcare et comprimere iubemur. Omnis enim caro fenum, et omnis gloria eius tanquam flos feni . In Nouo autem Testamento ipsam quoque terram ac facultates temporales derelinquere precipimur. uel certe quia  mons in quo turba dominicis panibus reficiebatur, altitudinem  Redemptoris nostri significat, ibi super fenum, hic super terram reficitur. Ibi enim celsitudo Christi propter carnales homines et Ierusalem terrenam, carnali spe et desiderio tegitur; hic autem, remota omni cupiditate carnali, conuiuas Noui Testamenti, spei permanentis firmamentum tanquam ipsius montis soliditas, nullo feno interposito, continebat.

Et accipiens septem panes, gratias agens fregit, et dabat discipulis suis ut apponerent, et apposuerunt turbe. Dominus accipiens panes dabat discipulis, ut ipsi acceptos turbe apponerent, quia spiritalis dona scientie tribuens apostolis, per eorum ministerium uoluit Ecclesie sue, per orbem uite cibaria distribui. Quod  autem fregit panes quos discipulis daret, apertionem designat sacramentorum, quibus ad perpetuam salutem nutriendus erat mundus. Cum enim ait ipse Dominus: Et nemo nouit Filium nisi Pater, neque Patrem quis nouit nisi Filius, et cui uoluerit filius reuelare , quid nisi panem uite nobis per se aperiendum demonstrauit, ad cuius interiora cernenda per nos ipsos penetrare nequiuimus? Cui contra propheta miserabilem quorumdam famem deplorans aiebat: Paruuli petierunt panem, nec erat qui frangeret eis . Quod est aliis uerbis dicere: Indocti quesierunt pabulum uerbi Dei, quo ad uirtutem bone operationis conualescerent refici, nec erat, magistris deficientibus, qui eis Scripturarum arcana  patefaceret, eosque ad uiam ueritatis institueret. Acceptis autem ad frangendum panibus Dominus gratias agit, ut et ipse quantum de salute generis humani congaudeat ostendat, et nos ad agendas semper Deo gratias informet, cum uel terreno pane carnem, uel animam celesti superna gratia largiente reficimus.

Et habebant pisciculos, et ipsos benedixit et iussit apponi. Si in panibus septem Scriptura Noui Testamenti designatur, in cuius lectione per gratiam sancti Spiritus internas mentium epulas inuenimus, quid in pisciculis quos benedicens pariter Dominus turbe iussit apponi, nisi sanctos accipimus illius temporis, quo eadem est condita Scriptura, uel quorum ipsa Scriptura fidem, uitam, et passiones continet?  Qui de turbulentis huius seculi fluctibus erepti, ac diuina benedictione consecrati, refectionem nobis internam, ne in huius mundi transeuntis excursu deficiamus, exemplo sue uel uite prebuere uel mortis.

Et manducauerunt et saturati sunt. Manducant de panibus Domini ac piscibus, et saturantur, qui audientes uerba Dei et exempla intuentes, ad profectum uite correctioris per hec excitari atque assurgere festinant. Quibus apte congruit illud Psalmiste: Edent pauperes et saturabuntur, et laudabunt Dominum qui requirent eum. uiuet cor eorum in seculum seculi . Quod est aperte dicere: Audient humiles uerbum Dei et facient, et ad laudem non suam, sed superni largitoris, cuncta que bene  gerunt referent. Unde merito ad uitam interioris hominis eternam, ut pote pane uite saturati peruenient. Cui contra tardis auditoribus per prophetam exprobratur: Manducastis, et non estis saturati. Manducant namque et non saturantur, qui panem uerbi Dei audiendo degustant, sed non faciendo que audiunt, nichil ex his interne dulcedinis quo cor ipsorum confirmetur in uentre memorie recipiunt.

Et sustulerunt quod superauerat de fragmentis septem sportas. Quod turbis saturatis supererat apostoli sustollunt, et septem sportas implent, quia sunt altiora perfectionis precepta, uel potius exhortamenta et consilia, que generalis fidelium multitudo nequit seruando et implendo attingere. Quorum exsecutio illos proprie respicit, qui maiore sancti Spiritus  gratia pleni, generalem populi Dei conuersionem mentis atque operis sublimitate transcendunt. Qualibus dicitur: Si uis perfectus esse, uade, uende omnia que habes , etc. Unde bene sporte, quibus dominicorum sunt condita fragmenta ciborum, propter septiformem spiritus gratiam, septem fuisse memorantur. Nam quia sporte iunco et palmarum foliis solent contexi, merito in sanctorum significatione ponuntur. Iuncus quippe super aquas nasci consueuit, palma uero uictricem ornat manum. Et iunceis uasis recte comparantur electi, cum radicem cordis, ne forte ab amore eternitatis arescat, in ipso uite fonte collocant. Assimilantur et eis que de palmarum sunt foliis contexta, cum in defectiuam eterne retributionis memoriam puro in corde retinet.  Et bene turba quamuis reliquias dominici prandii non caperet, manducasse tamen et saturata esse narratur. Quia sunt nonulli qui etsi omnia sua relinquere nequeunt, neque explere hoc quod de uirginibus dicitur: Qui potest capere capiat , ceteraque huiusmodi, tamen esurientes et sitientes iustitiam saturantur, cum audiendo mandata legis Dei, ad uitam perueniunt eternam.

Erant autem qui manducauerunt quasi quatuor millia, et dimisit eos. Bene quatuor millia, ut ipso etiam numero docerent euangelicis se pastos esse cibariis.

Et statim ascendens nauem cum discipulis suis uenit in partes Dalmanutha. Pro hoc in Mattheo legimus: Et dimissa turba ascendit in nauiculam, et uenit in fines  Magedan . Non autem dubitandum est eumdem locum esse sub utroque nomine. Nam plerique Codices non habent, etiam secundum Marcum, nisi Magedan.

Et exierunt Pharisei, et ceperunt conquirere cum eo, querentes ab illo signum de celo, tentantes eum. Sic signum querunt, quasi que uiderant, signa non fuerint. Sed quid querant ostenditur, cum dicitur: Querentes ab illo signo de celo. uel in morem Elie ignem de sublimi uenire cupiebant, uel in similitudinem Samuelis, tempore estiuo mugire tonitrua, coruscare fulgura, imbres ruere, quasi non possint et illa calumniari, et dicere ex occultis et uariis eris passionibus accidisse. At tu qui calummaris  ea que oculis uides, manu tenes, utilitate sentis, quid facies de his que de celo uenerint? Utique respondebis, et Magos in Aegypto multa signa de celo fecisse. uel certe signum de celo querunt, ut qui multa hominum millia secundo paucis de panibus satiauit, nunc in exemplum Moysi manna celitus misso et per omnia passim disperso, populum omnem multo tempore reficiat. Quod in Euangelio Ioannis post edulium panum turbas ab eo quesisse legimus, dicentes: Quod ergo tu facis signum, ut uideamus et credamus tibi? Quid operaris? Patres nostri manna manducauerunt in deserto , sicut scriptum est: Panem de celo dedit eis manducare .

Et ingemiscens spiritu ait: Quid generatio ista  querit signum? Amen dico uobis, si dabitur generationi isti signum. Qui supra turbam credentem celesti beneficio refecturus gratias agebat, nunc ob stultam Phariseorum non credentium et tentantium petitionem gemit et contristatur, quia ueram hominis naturam, ueros humane nature circumferens affectus, sicut de hominum salute letatur, ita super eorum dolet et ingemiscit erroribus. Unde et alibi, cum multi ad salutem apostolis predicantibus essent perducti, scriptum est de illo: In ipsa hora exsultauit in Spiritu sancto, et dixit: Confiteor tibi, Pater Domine celi et terre, quod abscondisti hec a sapientibus et prudentibus, et reuelasti ea paruulis  Et cum Iude facinus esset redarguturus, turbatus est spiritu, ut Ioannes scribit, et protestatus est,  et dixit: Amen amen dico uobis, quia unus ex uobis tradet me . Quod autem ait: Si dabitur generationi isti signum, significat non dabitur, iuxta illud in psalmo: Semel iuraui in sancto meo, si Dauid mentiar , id est, non Dauid mentiar. Denique sanctus Augustinus, de consensu euangelistarum loquens, ita in Marco scriptum esse testatur: Et signum non dabitur ei. Non ergo dabitur generationi illi signum, id est tentantium Dominum et resultantium uerbis eius. Tale utique signum quale tentantes querebant, hoc est de celo. Quibus tamen multa celestia signa dabat in terra. Ceterum generationi querentium donum requirentium faciem Dei Iacob, signum de celo ostendebat, quando, cernentibus  apostolis, ascendit in celum, quando, misso desuper Spiritu, primitiuam impleuit Ecclesiam, quando ad impositionem manus apostolorum in Samaria, Cesarea, Epheso, aliisque urbibus ac locis plurimis, gratiam de celo Spiritus sancti credentibus ministrauit.

Et dimittens eos ascendit nauim iterum et abiit trans fretum. Et obliti sunt sumere panes, et nisi unum panem non habebant secum in naui. Querat aliquis et dicat quomodo panes non habebant qui, statim impletis septem sportis, ascenderunt nauiculam, et uenerunt in fines Magedan, ibique audiunt nauigantes quod cauere debeant a fermento Phariseorum et Saduceorum. Sed Scriptura testatur quod obliti sint eos secum tollere. Quod autem nauigaturi trans  fretum obliti sunt uiaticum sumere secum, indicium est quam modicam carnis curam haberent in reliquis, quibus ipsa reficiendi corporis necessitas, que naturaliter cunctis mortalibus inest, intentione dominici comitatus menti excesserat. Unus uero panis quem secum habebant in naui, mystice ipsum panem uite, Dominum uidelicet Saluatorem, designat. Cuius amore quia semper intus reficiebantur in corde, minus de terreno pane, quo corpus pasci solet, curabant.

Et precipiebat eis dicens: uidete et cauete a fermento Phariseorum et fermento Herodis. Fermentum Phariseorum est decreta legis diuine traditionibus hominum postponere, uel certe legem uerbis predicare, factis impugnare. Fermentum eorum est Dominum  tentare, nec doctrine eius aut operibus credere, sed insultando alia quibus credere debeant petere. Fermentum Herodis est adulterium, homicidium, temeritas iurandi, simulatio religionis, et quod omnium caput est et origo scelerum, odium ac persecutio in Christum et precursorem eius preconemque primum regni celestis. A quo utrorumque fermento etiam Apostolus non prohibens ait: Itaque epulemur non in fermento ueteri, neque in fermento malitie, et nequitie, sed azymis sinceritatis et ueritatis .

Et cogitabant ad alterutrum, dicentes: Quia panes non habemus. Quo cognito iehsu ait illis: Quid cogitatis quia panes non habetis? Nondum cognoscitis neque intelligitis? Adhuc cecatum habetis cor uestrum?  Oculos habentes non uidetis, et aures habentes non auditis, nec recordamini quando quinque panes fregi in quinque millia, et quot cophinos fragmentorum sustulistis? etc. Per occasionem precepti quo Saluator iusserat dicens: Cauete a fermento Phariseorum et fermento Herodis, docet eos quid significent quinque panes et septem, siue pisciculi, aut quinque millia hominum et quatuor millia que pasta sunt in eremo. Quod licet signorum magnitudo perspicua sit, tamen aliud spiritali intelligentia demonstratur. Si enim fermentum Phariseorum et Sadducceorum, et fermentum Herodis non corporalem panem, sed traditiones peruersas et heretica significat dogmata, quare et cibi quibus nutritus est populus Dei, non ueram  doctrinam integramque significent? Istiusmodi fermentum, quod omni ratione uitandum est, habuit Marcion et ualentinus, et omnes heretici. Fermentum hanc uim habet, ut si farine mistum fuerit, quod paruum uidebatur crescat in maius, et ad saporem suum uniuersam conspersionem trahat. Ita et doctrina heretica, si uel modicam scintillam in tuum pectus iecerit, in breui ingens flamma succrescet, et totam hominis possessionem ad se trahet. Hoc est de quo et Apostolus loquitur: Modicum fermentum totam massam corrumpit .

Et ueniunt Bethsaida, et adducunt ei cecum, et rogabant eum ut illum tangeret. Cuncti qui a Domino curantur languores spiritalium sunt signa languorum quibus anima per peccatum eterne morti propinquat.  Sicut enim in surdo et muto a Domino sanato sanatio mentis insinuatur eorum qui neque audire uerbum Dei neque loqui nouerant, et mox in refectione turbe esurientis que Dominum secuta fuerat suauitas figuratur illa qua diligentium se et querentium solet corda nutrire, ita in hoc ceco paulatim curato a Domino illuminatio designetur cordium stultorum, ac longe a uia ueritatis aberrantium. Rogabant autem eum ut illum tangeret, scientes quia tactus Domini sicut leprosum mundare, ita etiam cecum illuminare ualeret. Tangimus autem Dominum nos, cum ei fide integra et sincera adheremus. Quem profecto tactum nobis esse saluberrimum exemplo mulieris que fimbriam eius felici audacia tetigit ediscimus. Tangit nos Dominus cum  mentem nostram afflatu sui spiritus illustrat, atque ad agnitionem nos proprie infirmitatis studiumque bone actionis accendit.

Et apprehendens manum ceci, eduxit eum extra uicum. Apprehendit manum ceci, ut eum ad exsecutionem bone operationis quam pro diutina cordis obscuritate non nouerat confortaret. Eduxit extra uicum, ut a uita uulgari segregatus uoluntatem sui conditoris, qua illuminari mereretur, liberius sedulo corde scrutaretur. Quisquis enim lumen eternitatis uidere desiderat, non exempla turbarum, sed ducatum necesse est semper sui redemptoris sequatur.

Et exspuens in oculos eius, impositis manibus suis, interrogauit eum si aliquid uideret. Et aspiciens ait: uideo homines uelut arbores ambulantes. Deinde iterum  imposuit manus super oculos eius, et cepit uidere, et restitutus est ita ut uideret clare omnia. Ideo secum hunc Dominus paulatim et non statim repente curat quem uno mox uerbo, si uellet, poterat curare, ut magnitudinem humane cecitatis ostenderet que quasi pedetentim et per quosdam profectuum gradus ad lucem diuine uisionis solet peruenire, seu ut sue nobis gratie crebra daret indicia, per quam singula nostre perfectionis incrementa, ut proficere aliquid possint nec deficiant, adiuuat. De sputo autem oris Domini, quod gratiam spiritus eius designet, sepe dictum est. De tactu manuum eius, quod uirtutem adiutorii ipsius insinuent, nulli dubium est. Sputum quippe ab intus de capite Domini  procedit; manus uero sunt membra corporis exterius posita. Exspuens ergo in oculos ceci Dominus, imponit manus suas ut uideat, quia cecitatem generis humani et per inuisibilia diuine pietatis dona et per exhibita foris sacramenta assumpte humanitatis abstersit. Primo autem is qui curabatur, uidebat homines uelut arbores ambulantes, hoc est formam quidem corporum inter umbras aspiciens, sed nulla membrorum lineamenta, uisu adhuc caligante, discernere ualens, quales condense arbores a longe spectantibus, uel certe in luce nocturna solent apparere, ita ut non facile arbor an homo sit possit dignosci. Quia primus nimirum cuique uirtutis introitus est, hominum uitam moresque ceterorum inspicere, ut quidquid uspiam boni uiderit, imitetur,  quidquid mali, caueat ac detestetur. Sed quisquis ita desipit, ac longi temporis obscuritate depressus est, ut inter bonum et malum, fidem et perfidiam, sincera pietatis opera et simulationem iustitie adhuc discernere nesciat, quasi ambulantes homines instar arborum cernit, quia facta multitudinis absque luce discretionis uidet. Et quid talibus superest, nisi ut diuina dignatio, que ei curam hominis considerandi tribuit, etiam donum conferat discernendi que maxime hominum uita sequenda, quorum sit audienda doctrina? Unde apte dicitur quia secunda impositione manuum suarum Dominus ei lucem clare omnia uiuendi restituerit. Clare namque uidet omnia qui cecus fuit, cum is qui illuminari intus meruit manifeste didicerit quomodo credendum, qualiter uiuendum,  que pro fide ueritatis atque operatione iustitie premia sint in futuro speranda.

Et misit illum in domum suam dicens: uade in domum tuam: et si in uicum introieris, nemini dixeris. Quod eum in domum suam ire precepit, mystice admonet omnes qui agnitione ueritatis illustrantur, ut ad cor suum redeant, et quantum sibi donatum sit sollicita mente perpendant, collatisque sibi beneficiis digna operum exsecutione respondeant. Quod uero eum sicut et multos quos sanauit alios, sanationem suam silentio tegere iubet, exemplum suis tribuit, ne de his que faciunt mirandis fauorem uulgi requirant, sed diuinis tantum aspectibus ubi et merces operum restat, sint placere contenti.

 Et egressus est iehsu et discipuli eius in castellum Cesaree Philippi. Philippus iste est frater Herodis de quo supra diximus, tetrarcha Ituree et Trachonitidis regionis, qui in honorem Tiberii Cesaris Cesaream Philippi, que nunc Paneas dicitur, appellauit, et est in prouincia Phenicis; imitatus Herodem patrem, qui in honorem Augusti Cesaris appellauit Cesaream, que prius Turris Stratonis uocabatur, et ex nomine filie eius Libyadem trans Iordanem exstruxit. Iste locus est Cesaree Philippi, ubi Iordanis ad radices oritur Libani, et habet duos fontes, unum nomine Ior, et alterum Dan, qui simul misti Iordanis nomen efficiunt.

Et interrogabat in uia discipulos suos dicens: Quem me dicunt esse homines? Qui responderunt illi dicentes:  Alii Ioannem Baptistam; alii Eliam; alii uero quasi unum de prophetis. Pulchre Dominus, fidem discipulorum exploraturus, primo hominum sententiam interrogat, ne uidelicet illorum confessio non ueritatis agnitione probata, sed uulgi uideatur opinione firmata, nec comperta credere, sed instar Herodis de auditis hesitare putentur. Unde et Petro se Christum confitenti secundum Mattheum dicit: Quia caro et sanguis non reuelauit tibi , hoc est, doctrina humana fidei te ueritatem non docuit. Pulchre etiam qui diuersam de Domino sententiam ferunt hominum nomine notantur. Nam qui ueritatem potentie eius fideliter ac pia mente cognoscunt, nequaquam homines, sed dii appellari merentur. Quales  fuisse apostolos secunda sua interrogatione Dominus ostendit. Nam sequitur:

Tunc dicit illis: uos uero quem me dicitis esse? Attende enim, prudens lector, quod ex consequentibus textusque sermonis apostoli nequaquam homines, sed dii appellentur. Cum enim dixisset: Quem me esse dicunt homines, subiecit: uos uero, quem me dicitis esse? Illis quia homines sunt humana opinantibus, uos, qui dii estis, quem me esse existimatis?

Respondens Petrus ait: Tu es Christus. Licet ceteri apostoli sciant, Petrus tamen respondit pre ceteris. Complexus est itaque omnia, qui et naturam et nomen expressit, in quo summa uirtutum est. Etiamne nos de generatione Dei disserimus questiones? Cum  Paulus indicauerit nichil se scire nisi Christum IESUM, et hunc crucifixum, Petrus nichil amplius quam Christum Dei Filium putauerit confitendum, nos et quando et quomodo natus sit, et quantus sit humane infirmitatis contemplatione rimamur. Finis ergo fidei mee Christus est, finis fidei Filius est. Non licet mihi scire generationis seriem, non liceat tamen nescire generationis fidem.

Et comminatus est eis, ne cui dicerent de illo. Et cepit docere illos quoniam oportet Filium hominis multa pati, et reprobari a senioribus, et a summis sacerdotibus, etc. Idcirco se ante passionem et resurrectionem noluit predicari, ut, completo postea sanguinis sacramento, opportunius apostolis diceret: Euntes docete omnes gentes, baptizantes eos in nomine  Patris, et Filii, et Spiritus sancti. Quia non prodesset eum publice predicari, et eius uulgari in populis maiestatem, quem post paululum flagellatum uisuri sint et crucifixum, multa pati a senioribus et scribis, et principibus sacerdotum. Et notandum quod eum qui multa pati et occidi, et resurgere debeat, Filium hominis appellat, quia, passo in carne Christo, diuinitus impassibilis mansit.

Et apprehendens eum Petrus, cepit increpare eum. Quomodo increpauerit eum Mattheus exponit apertius, dicens: Et assumens Petrus cepit increpare illum dicens: Absit a te, Domine, non erit tibi hoc . Sepe diximus nimii ardoris, atque amoris quam maximi fuisse Petrum in Dominum Saluatorem.  Quia ergo post confessionem suam qua dixerat, Tu es Christus Filius Dei uiui, et premium Saluatoris, quo audierat secundum Mattheum: Beatus es Simon Bar Iona, quia caro et sanguis non reuelauit tibi, sed Pater meus qui in celis est , repente audit a Domino oportere eum ire in Ierosolymam, ibique multa pati a senioribus et scribis et principibus sacerdotum, et occidi, et tertia die resurgere: non uult destrui confessionem suam, nec putat fieri posse ut Dei Filius occidatur; apprehenditque eum in affectum suum, uel separatim ducit, ne presentibus ceteris condiscipulis magistrum uideatur arguere. Et cepit increpare illum amantis affectu, et optantis dicere: Absit a te, Domine, uel , Propitius esto tibi, Domine,  non erit istud; hoc est, non potest fieri, nec recipiunt aures mee, ut Dei Filius occidendus sit.

Qui conuersus, et uidens discipulos suos, comminatus est Petro, dicens: uade post me, Satana. Satanas interpretatur aduersarius, siue contrarius. Quia contraria  loqueris uoluntati mee, debes aduersarius appellari. Multi putant quod non Petrus correptus sit, sed aduersarius spiritus, qui hec dicere apostolo suggerebat. Sed mihi error apostolicus, et de pietatis affectu ueniens, nunquam incentiuum uidebitur diaboli. uade, Satana, diabolo dicitur: uade post me. Petrus audit: uade post me, hoc est sequere sententiam meam.

Quoniam non sapis que Dei sunt, sed que hominum. Mee uoluntatis est, et Patris, cuius ueni facere  uoluntatem, ut pro hominum salute moriar. Tu tuam tantum considerans uoluntatem, non uis granum tritici in terram cadere, ut multos fructus afferat.

Et conuocata turba cum discipulis suis, dixit eis: Si quis uult post me sequi, deneget seipsum, etc. Postquam discipulis mysterium sue passionis et resurrectionis ostendit, hortatur eos una cum turba ad sequendum sue passionis exemplum. Et omnibus quidem propter se tribulationem perpessis, salutem in futuro promittit animarum, non tamen omnibus, uerum perfectioribus: quanta ipse passurus, quodue a mortuis esset resurrecturus, aperuit. Ubi formam docendi ministris uerbi prefixit, ut capacitatem  considerantes auditorum, pro suo quemque modo instruere meminerint, neque infirmis auditoribus altiora quam capiunt arcana committant. Si quis uult  post me sequi, deneget seipsum. Tunc autem nos ipsos abnegamus, cum uitamus quod per uetustatem fuimus, et ad hoc nitimur quo per nouitatem uocamur. Pensemus quo modo se Paulus abnegauerat, qui dicebat: uiuo autem iam, non ego . Exstinctus quippe fuerat seuus ille persecutor, et uiuere ceperat predicator pius. Si enim ipse esset, pius profecto non esset. Sed qui se uiuere denegat, dicat unde est quod sancta uerba per doctrinam ueritatis clamat. Protinus subdit: uiuit uero in me Christus . Ac si aperte dicat: Ego quidem a memetipso exstinctus sum, quia carnaliter  non uiuo; sed tamen essentialiter mortuus non sum, qui in Christo spiritaliter uiuo. Dicat ergo ueritas, dicat: Si quis uult post me sequi, deneget seipsum. Quia nisi quis a semetipso deficiat, ad eum qui super ipsum est non appropinquat. Nec ualet apprehendere quod ultra ipsum est, si nescierit mactare quod est. Sed iam qui se a uitiis abnegat, exquirende ei uirtutes sunt in quibus crescat. Nam cum dictum est: Si quis uult post me sequi, deneget seipsum, protinus adiungitur:

Et tollat crucem suam, et sequatur me. Duobus etenim modis crux tollitur, cum aut per abstinentiam affligitur corpus, aut per compassionem proximi affligitur animus. Pensemus qualiter utroque modo Paulus crucem suam tulerat, qui dicebat: Castigo corpus  meum, et in seruitutem reaigo, ne forte aliis predicans ipse reprobus efficiar . Ecce in afflictione corporis audiuimus crucem carnis; nunc in compassione proximi audiamus crucem mentis. Ait: Quis infirmatur, et ego non infirmor? Quis scandalizatur, et ego non uror ? Perfectus quippe predicator, ut exemplum daret abstinentie, crucem portabat in corpore. Et quia in se trahebat damna infirmitatis aliene, crucem portabat in corde.

Qui enim uoluerit animam suam saluam facere, perdet eam. Qui autem perdiderit animam suam propter me et Euangelium, saluam eam faciet. Sic dicitur fideli: Qui uoluerit animam suam saluam facere, perdet eam. Qui autem perdiderit animam suam propter me et Euangelium, saluam faciet. Ac si agricole dicatur:  Frumentum si seruas, perdis: si seminas, renouas. Quis enim nesciat quod frumentum cum in semine mittitur perit ab oculis, in terra deficit? Sed unde putrescit in puluere, inde uirescit in renouatione. Quia uero sancta Ecclesia aliud tempus habet persecutionis, atque aliud pacis, Redemptor noster ipsa eius tempora designauit in preceptis. Nam persecutionis tempore, ponenda est anima. Pacis autem tempore, ea que amplius dominari possunt frangenda sunt desideria terrena. Unde et nunc dicitur:

Quid enim proderit homini, si lucretur mundum totum, et detrimentum faciat anime sue? Aut quid dabit homo commutationis pro anima sua? Cum persecutio ab aduersariis deest, ualde uigilantius cor custodiendum est. Nam pacis tempore quia licet uiuere,  licet etiam ambire. Plerumque autem et auaritiam uincimus, sed adhuc obstat quod uias rectitudinis  minori tenemus custodia, perfectioni. Nam sepe habentia cuncta despicimus, sed tamen adhuc humane uerecundie usu prepedimur, ut rectitudinem quam seruamus in mente, nondum exprimere ualeamus in uoce. Et tantum Dei faciem ad iustitie defensionem negligimus, quantum humanas facies contra iustitiam ueremur. Sed huic quoque uulneri congruum subiungitur medicamentum, cum Dominus dicat:

Qui enim me confessus fuerit, et mea uerba, in generatione ista adultera et peccatrice, et Filius hominis confitebitur eum, cum uenerit in gloria Patris sui cum angelis sanctis. Sed ecce nunc apud se homines dicunt: Nos iam Dominum et sermones eius non erubescimus, quia aperta eum uoce confitemur. Quibus  ego respondeo quod in hac plebe Christiana sunt nonnulli qui Christum ideo confitentur, quia cunctos Christianos esse conspiciunt. Non ergo ad probationem fidei uox sufficit professionis, quam defendit a uerecundia professio generalitatis. Et tamen ubi se quisque interroget, ut in confessione Christi se ueraciter probet, si non iam nomen eius erubescit, si plene uirtuti mentis humanum pudorem subdidit. Certe enim persecutionis tempore erubescere poterant fideles substantiis denudari, de dignitatibus deiici, uerberibus affligi. Pacis autem tempore, quia hec a nostris persecutionibus desunt, est aliud ubi ostendamur nobis. ueremur sepe a proximis despici, dedignamur iniurias uerbi tolerare. Si contingat iurgium fortasse cum proximo, erubescimus priores satisfacere.  Cor quippe carnale, dum huius uite gloriam querit, humilitatem respuit.



LIBER TERTIUS.



CAPUT uIII.


Et dicebat illis: Amen dico uobis, quia sunt quidam de hic stantibus, qui non gustabunt mortem donec, etc. Regnum Dei hoc loco presens Ecclesia uocatur. Et quia nonnulli ex discipulis usque adeo in corpore uicturi erant, ut Ecclesiam Dei constructam conspicerent, et contra mundi huius gloriam erectam,  consolatoria promissione nunc dicitur: Sunt quidam de hic stantibus, qui non gustabunt mortem, donec uideant regnum Dei ueniens in uirtute. Sed cum tanta Dominus subeunde mortis precepta ederet, quid necessarium fuit ut ad hanc subito promissionem ueniret? Quod si subtiliter attendamus, quanta dispensatione pietatis agatur agnoscemus. Discipulis enim rudibus etiam de presenti uita aliquid promittendum fuit, ut possent robustius in futura solidari. Sic Isrelitico populo ex Aegypti terra liberando repromissionis terra promittitur, ut dum uocandus esset ad dona celestia, terrenis promissionibus suaderetur. Unde recte quoque per Psalmistam dicitur: Dedit eis regiones gentium, et labores populorum possederunt, ut custodiant iustificationes eius, et legem eius requirant  . Sic ergo hoc loco rudibus discipulis ueritas loquens uidendum regnum Dei promittit in terra, ut hoc ab eis fidelius in celo presumatur. Quod si regnum Dei hac sententia futuram in celis beatitudinem uelimus accipere, et hoc quidam de astantibus non post multos dies in monte uiderunt. Quod pia utique prouisione factum est, ut contemplatione  semper manentis gaudii, tametsi raptim atque ad breue momentum delibata, fortius instantia seculi transeuntis aduersa tolerarent. Decentissimo sane uerbo sanctos mortem gustare testatur, a quibus nimirum mors corporis quasi libando gustatur, uita uero anime ueraciter possidendo tenetur.

Et post dies sex assumpsit iehsu Petrum et Iacobum et Ioannem, et duxit illos in montem excelsum seorsum solos, et transfiguratus est coram ipsis. In Euangelio Luce ita scriptum est: Factum est autem post hec uerba fere dies octo, et assumpsit Petrum, et Iacobum, et Ioannem, et ascendit in montem ut orarent . et cetera: Octaua autem die Dominus promissat future beatitudinis gloriam discipulis manifestat ut et ostensa celestis uite dulcedine, cunctorum qui  hec audire possint corda refoueat, et octonario dierum numero, uerum tempore resurrectionis gaudium doceat esse uenturum. Nam et ipse octaua die, id est, post sextam Sabbati quia crucem ascendit, ac septimam Sabbati qua in sepulcro quieuit, a mortuis resurrexit, et nos post sex huius seculi etates in quibus pro Domino pati et laborare gaudemus, ac septimam Sabbati animarum, que interim in alia uita geritur, octaua profecto etate resurgemus. Nam quod Mattheus, Marcusque Dominum post sex transfiguratum dicunt dies, nec temporis ordine nec ratione mysterii discrepant a Luca, qui octo dies dicit, quia illi medios tantum ponunt dies, unde et absolute post sex dies factum commemorant. Hic primum quo hec Dominus promisit, et ultimum quo  sua promissa compleuit adiungit. Ideoque temperantius fere dies octo ponit. Et in ratione mystica illic post sex mundi etates sanctis ab omni labore quiescendum, hic uero tempore octauo designat esse resurgendum. Unde pulchre et sextus psalm. Pro octaua inscribitur, cui initium est, Domine, ne in furore arguas me, quia nimirum per sex etates quibus operari licet precibus est insistendum, ne in octauo retributionis tempore a iudice corripiamur irato. Quod et ipse Dominus hoc loco uoluit nos, ostenso sue orationis exemplo, docere, de quo secundum Lucam dicitur quia ascendit in montem ut oraret. In montem namque oraturus et transfiguratus sic ascendit, ut ostendat eos qui fructum resurrectionis exspectant, qui  regem in decore suo uidere desiderant, mente in excelsis habitare, et continuis precibus incumbere debere. Tres solummodo secum discipulos ducit, uel quia multi sunt uocati, pauci uero electi , uel quod ii qui nunc fidem qua imbuti sunt sancte Trinitatis incorrupta mente seruauerint, tunc eterna eius merentur uisione letari.

Et transfiguratus  coram ipsis, et uestimenta eius facta sunt splendentia candida nimis uelut nix. Transfiguratus Saluator non substantiam uere carnis amisit, sed gloriam future uel sue uel nostre resurrectionis ostendit. Qui qualis tunc apostolis apparuit, talis post iudicium cunctis apparebit electis. Nam ipso tempore iudicandi et bonis simul et malis in forma serui uidebitur, ut uidelicet impii quem spreuere,  Iudei quem negauere, milites quem crucifixere, Pilatus Herodesque quem iudicauere, queant agnoscere iudicem. uestimenta autem Domini, recte sancti eius accipiuntur, teste Apostolo qui ait: Quicunque ergo in Christo baptizati estis, Christum induistis . Que uidelicet uestimenta, Domino in terris consistente, despecta aliorumque similia uidebantur; sed ipso montem petente, nouo candore refulgent, quia nunc, quidem filii Dei sumus, sed nondum apparuit quid erimus. Scimus autem quia cum apparuerit, similes ei erimus. uidebimus enim eum sicut est . Unde bene de eisdem uestimentis subditur: Qualia fullo super terram non potest candida facere. Nam quia ille hoc loco intelligendus est fullo, quem penitens Psalmista precatur:  Amplius laua me ab iniustitia mea, et a delicto meo munda me . Non potest suis fidelibus in terra dare claritatem, que eos conseruata manet in celis.

Et apparuit illis Elias cum Moyse, et erant loquentes cum Iesu. Moyses et Elias quorum unum mortuum, alterum in celis raptum legimus, uisi in maiestate cum Domino  futuram in illo omnium sanctorum gloriam significant. Qui uidelicet tempore iudicii, uel uiui in carne reperiendi, uel et, olim gustata morte, resuscitandi et pariter sunt regnaturi cum illo. Attestante etenim Apostolo: Mortui qui in Christo sunt, resurgent primi; deinde nos qui uiuimus, qui relinquimur, simul rapiemur cum illis obuiam Domino in era, et sic semper cum  Domino erimus . Aliter. Moyses et Elias, hoc est legislator et prophetarum eximius, apparent et loquuntur cum Domino in carne ueniente, ut ostendant ipsum esse quem cuncta legis et prophetarum oracula promiserunt. Apparent autem non in infimis, sed in monte cum illo, quia nimirum soli illi qui mente terrena desideria transcendunt maiestatem sancte Scripture, que in Domino est adimpleta, perspiciunt. Denique et filii Isrel uidere Moysen, sed ad Deum in montana subeuntem sequi non merentur, ad se quoque reuersum non sine uelamine cernunt. Eliam nouere, sed solus triumphum ascendentis cum filiis prophetarum contemplatur Eliseus. Quia multi passim Scripture uerba legimus; sed  quam celsa in Christi mysteriis splendeat, perpauci perfectiores intelligunt.

Et respondens Petrus ait: Rabbi, bonum est nos hic esse. Faciamus tria tabernacula, tibi unum, et Moysi unum, et Elie unum. Non enim sciebat quid diceret. Erant enim timore exterriti. O quanta felicitas uisioni deitatis inter angelorum choros adesse perpetuo, si tantum transfigurata Christi humanitas, duorumque societas sanctorum ad punctum uisa delectet, ut eos ne discedant etiam obsequio Petrus sistere uelit, qui et si pro stupore humane fragilitatis nesciat quid dicat, insiti tamen sibi dat affectus indicium! Nesciebat enim quid diceret, qui oblitus est regnum Dei sanctis a Domino, non alicubi terrarum, sed in celis esse promissum. Nec recordatus est se suosque  coapostolos mortali adhuc carne circumseptos, immortalis uite statum subire non posse, cui mente excesserat, quod in domo patris que in celis est, domus manu facta necessario non sit. Sed et usque nunc imperitie notatur, quisquis legi et prophetis et euangelicis tria tabernacula facere cupit, cum hec ab inuicem nullatenus ualeant separari, unum habentia tabernaculum, hoc est Ecclesiam Dei.

Et facta est nubes obumbrans eos. Qui materiale tabernaculum quesiuit, nubis accepit obumbraculum, ut discat in resurrectione non tegmine domorum, sed Spiritus sancti gloria sanctos esse protegendos. De qua Psalmista: Filii autem hominum in protectione alarum tuarum sperabunt . Et in Apocalypsi sua Ioannes: Et templum, inquit, non uidi in ea  , Dominus omnipotens templum illius est, et agnus.

Et uenit uox de nube dicens: Hic est Filius meus carissimus, audite illum. Quia imprudenter interrogauerant, propterea responsionem Domini non merentur; sed Pater respondet pro Filio, ut uerbum Domini compleretur. Ego testimonium non dico pro me, sed Pater qui me misit, ipse pro me dicit testimonium . uox quoque de celo Patris loquentis auditur, que testimonium perhibeat de Filio, et Petrum, errore sublato, doceat ueritatem: imo in Petro ceteros apostolos. Hic est  Filius meus carissimus; huic figendum est tabernaculum, huic obtemperandum. Hic est Filius, illi serui sunt, Moyses et Elias. Debent et ipsi uobiscum in penetralibus  cordis sui Domino tabernaculum preparare. Concordat sane hic Euangelii locus cum uerbis ipsius Moysi, quibus incarnationi dominice testimonium ferens aiebat: Prophetam uobis suscitabit Dominus Deus uester de fratribus uestris: eum tanquam meipsum audietis, iuxta omnia que locutus fuerit uobis. Erit autem: Omnis anima quecunque non audierit prophetam illum, exterminabitur de plebe . Quem ergo Moyses cum uenerit in carne, audiendum ab omni anima que saluari uelit predixit, hunc iam uenientem in carne Deus Pater audiendum discipulis ostendit, et suum esse Filium celesti uoce signauit. Et quasi manifestius fidem aduentus eius illis insinuans: Hic uir  hic est ille, quem Moyses  iste uobis sepius in mundo nasciturum promisit. Huius uerbis iuxta preceptum ipsius Moysi et uos auscultate, et omnes ueri amatores auscultare iubete. Et notandum quod sicut Domino in Iordane baptizato, sic et in monte clarificato totius sancte Trinitatis mysterium declaratur. Quia nimirum gloriam eius quam in baptismo credentes confitemur, in resurrectione uidentes collaudabimus. Nec frustra Spiritus sanctus hic in lucida nube, ut alius euangelista commemorat, illic apparebat in columba, quia qui nunc simplici corde fidem quam percepit seruat, tunc luce aperte uisionis quod crediderat contemplabitur, ipsaque qua illustrabitur in perpetuum gratia protegetur.

Et statim circumspicientes neminem uiderunt amplius,  nisi Iesum tantum secum. Ubi cepit Filius designari, mox serui discesserunt, ne ad illos paterna uox emissa putaretur. Aliter, cum fieret uox super Filium, inuentus est ipse solus, quia cum manifestauerit seipsum electis, erit Deus omnia in omnibus; imo ipse cum suis unus per omnia Christus, id est, caput cum corpore splendebit. Propter quam unitatem alibi dicebat: Et nemo ascendit in celum, nisi qui descendit de celo, Filius hominis, qui est in celo .

Et descendentibus illis de monte, precepit illis, ne cui que uidissent narrarent, nisi cum Filius hominis a mortuis resurrexerit. Futuri regni premeditatio, et gloria triumphantis demonstrata fuerat in monte. Non uult ergo hoc in populis predicari, ne et incredibile  esset pro rei magnitudine, et post tantam gloriam apud animos sequens crux scandalum faceret.

Et interrogabant eum dicentes: Quid ergo dicunt Pharisei et Scribe quia Eliam oporteat uenire primum. Traditio Phariseorum est, iuxta Malachiam prophetam, qui est nouissimus in duodecim, quod Elias ueniat ante aduentum Saluatoris, et reducat cor patrum ad filios, et filiorum ad patres, et restituat omnia in antiquum statum. Aestimant ergo discipuli transformationem glorie hanc esse, quam in monte uiderant, et dicunt: Si iam uenisti in gloria, quomodo precursor tuus non apparet? Maxime quia Eliam uiderant recessisse. Quando autem adiiciunt scribe, et dicunt: quia Eliam oporteat primum uenire,  primum dicendo ostendunt, quod nisi Elias uenerit, non sit secundus Saluatoris aduentus.

Qui respondens ait illis: Elias cum uenerit, primo restituet omnia. Omnia restituet, utique illa que propheta prefatus ostendit dicens: Ecce ego mittam uobis Eliam prophetam, antequam ueniat dies Domini magnus et horribilis, et conuertet cor patrum ad filios, et cor filiorum ad patres eorum . Restituet et hoc quod morti debet, ac diu uiuendo distulit. Quod etiam hic Dominus consequenter intimauit, cum protinus adiunxit:

Et quomodo scriptum est in Filium hominis, ut multa patiatur et contemnatur. Id est quomodo de Christi passione multifarie prophete multa scripserunt, sic et Elias, cum uenerit, multa passurus est, contemnendus  ab impiis. Restituet ergo omnia, primo uidelicet corda hominum illius eui, instituendo ad credendum Christo, ac resistendum perfidie Antichristi; deinde ipse suam animam propter martyrium fidei Christi ponendo. De quo in Apocalypsi plenius mystico sermone narratur.

Sed dico uobis, quia et Elias uenit, et fecerunt illi quecunque uoluerunt, sicut scriptum est de eo. Ipse qui uenturus est in secundo Saluatoris aduentu iuxta corporis fidem, nunc per Ioannem uenit in uirtute et spiritu. Fecerunt ei quecunque uoluerunt, hoc est spreuerunt, et decollauerunt eum.

Et ueniens ad discipulos suos, uidit turbam magnam circa eos, et scribas conquirentes cum illis. Et confestim  omnis populus uidens eum stupefactus est, et expauerunt. Et accurrentes salutabant eum. Notanda in omnibus locis distantia mentis scribarum et turbe. Erat enim cum discipulis turba, erant et scribe; sed, adueniente Domino, mox omnis turba stupefacta expauit, eumque salutans accurrit. Scribe nichil deuotionis, fidei, humilitatis et reuerentie, ei exhibuisse narrantur. Quid autem cum discipulis Domini turbe siue scribe conquirerent, euangelista non dicit. Potest uero  apte intelligi de hoc questionem fuisse motam, quare ipsi cum essent discipuli Saluatoris, saluare demoniacum, qui in medio erat positus, non possent. Quod ex sequentibus Euangelii uerbis potest coniici, dum dicitur:

 Et interrogauit eos: Quid inter uos conquiritis? Et respondens unus de turba dixit: Magister, attuli filium meum ad te, habentem spiritum mutum; qui ubicunque eum apprehenderit, allidit eum, et spumat, et stridet dentibus, et arescit. Et dixi discipulis tuis ut eiicerent illum, et non potuerunt. Notandum autem quod semper loca rebus congruunt. In monte Dominus orat, transformatur, discipulis arcana sue maiestatis aperit. In inferiora descendens turbe occursu excipitur, miserorum fletu pulsatur. Sursum discipulis mysteria regni reserat, deorsum turbis peccata infidelitatis exprobrat. Sursum Patris uocem iis qui sequi se poterant pandit; deorsum spiritus malos ab his qui uexabantur expellit. Qui etiam nunc pro qualitate meritorum aliis ascendere, aliis uero non desistit  descendere. Nam carnales adhuc et incipientes, quasi ima petens confortat, docet, castigat. Perfectos autem quorum conuersatio in celis est, sublimius extollendo glorificat, liberius de eternis instruit, et sepe que a turbis ne audiri quidem ualeant docet. Demoniacum autem hunc, quem descendens de monte Dominus sanauit, Marcus quidem surdum mutumque, Mattheus uero lunaticum fuisse commemorat. Significat autem eos de quibus scriptum est: Stultus ut luna mutatur. Qui nunquam in eodem statu permanentes, nunc ad hec, nunc ad illa uitia mutati, crescunt atque decrescunt. Qui muti sunt, non confitendo fidem: surdi, nec ipsum aliquatenus ueritatis audiendo sermonem. Spumant autem cum stultitia tabescunt. Stultorum namque et languentium  atque hebetum est spumas saliuarum ex ore dimittere. Strident dentibus, cum iracundie furore flammescunt. Arescunt, cum otio torpente languescunt, et, nulla uirtutis industria confortati, eneruiter uiuunt. Quod autem ait: Et dixi discipulis tuis ut eiicerent illum, et non potuerunt, latenter apostolos accusat, cum impossibilitas curandi interdum non ad imbecillitatem curantium, sed ad eorum qui curandi sunt fidem referatur, dicente Domino: Fiat tibi secundum fidem tuam .

Qui respondens eis dixit: O generatio incredula, quandiu apud uos ero, quandiu uos patiar? Non quod tedio superatus sit, mansuetus ac mitis, qui non aperuit sicut agnus coram tondente os suum, nec in uerba furoris erupit, sed quo in similitudinem medici,  si egrotum uideat contra sua precepta se gerere, dicat: Usquequo accedam ad domum tuam? quousque artis mee perdam industriam, me aliquid iubente et te aliud perpetrante? In tantum autem non est iratus homini sed uitio, et per unum hominem Iudeos arguit infidelitatis, ut statim intulerit:

Afferte illum ad me. Et attulerunt eum. Et cum uidisset illum, statim spiritus conturbauit eum, et elisus in terram uolutabatur spumans. Allatum Domino puerum spiritus conturbat et elidit, quia sepe dum conuerti ad Dominum post peccata conamur, maioribus nouisque antiqui hostis pulsamur insidiis. Quod ob id utique callidus facit aduersarius, ut uel  odium uirtutis incutiat, uel expulsionis sue uindicet iniuriam. Hinc est enim  quod Ecclesie sancte primordiis tot grauissima inferebat certamina persecutionum, quod suo regno dolebat subito animarum illata fuisse dispendia.

Et interrogauit patrem eius: Quantum temporis est, ex quo hoc ei accidit. At ille ait: Ab infantia. Et frequenter eum et in ignem, et in aquas misit, ut eum perderet. Erubescat Iulianus, qui dicere audet omnes homines absque ulla peccati contagione nasci in carne, tamque innocentes per omnia quam fuit Adam quando creatus est. Quid enim habuit iste puer, ut ab infantia demonio uexaretur acerbissimo, si non ullo originalis peccati uinculo tenebatur,  quem constat nullum adhuc proprium potuisse habere peccatum? Confiteatur Catholicus, quia nemo immunis a noxa prime preuaricationis nascitur, et inuocet gratiam Dei, qua liberetur de corpore mortis per Iesum Christum Dominum nostrum. Intelligat scriba doctus in regno celorum, in hoc demoniaco a Domino curato saluationem omnium fidelium esse designatam, qui originalis culpe reatu astricti ueniunt in mundum, nec nisi unius Redemptoris Iesu Christi fide sunt et gratia saluandi. Quod autem dictum est: Et frequenter eum et in ignem et in aquas misit, maxima humane uecordie facinora designat. Ignis namque ardor ad feruorem iracundie referendus est. Aqua ad uoluptates carnis, que dissoluere mentem per delicias solent. uel certe in  ignem fertur demoniacus, quo adulterantium corda succensa sunt, et in aquas que solent extinguere caritatem.

Sed si quid potest, adiuua nos, misertus nostri. iehsu autem ait illi: Si potes credere, omnia possibilia credenti. Aptum Dominus responsum reddit petenti. Ipse enim ait: Si quid potes, adiuua nos. Et Dominus: Si potes, inquit, credere, possum uos misertus adiuuare, quia fides non ficta omnia que salubriter petit, impetrare meretur. Cui contra leprosus qui fideliter clamabat: Domine, si uis, potes me mundare , congruum sue fidei accepit responsum: uolo, mundare .

Et continuo exclamans pater pueri cum lacrymis  aiebat: Credo, Domine, adiuua incredulitatem meam. Nemo repente fit summus: sed in bona conuersatione a minimis quisque inchoat, ut ad magna perueniat. Alia namque sunt uirtutis exordia, aliud profectus, aliud perfectio. Si enim et ipsa fides ad perfectionem suam non quibusdam gradibus duceretur: iste interrogatus an crederet, non responderet, Credo, Domine, adiuua incredulitatem meam. Si enim credebat, cur incredulitatem dicebat? Si uero incredulitatem habere se nouerat, quomodo credebat? Sed quia per occultam inspirationem gratie meritorum suorum gradibus fides crescit: uno eodemque tempore is qui necdum perfecte crediderat, simul et credebat, et incredulus erat.

Et cum uideret iehsu concurrentem turbam, commitatus  est spiritui immundo, dicens illi: Surde et mute spiritus, ego tibi precipio, exi ab eo, et amplius ne intreas in eum. Comminatio Domini, diuini est uirtus imperii. Non autem puero qui uim patiebatur, sed demoni qui inferebat comminatus est. Quia qui peccantem emendare desiderat, uitium utique increpando et exsecrando debet exterminare, sed hominem amando refouere. Bene autem Dominus qui spiritum immundum pellit ab homine, simul ne amplius in eum ingrediatur imperat. Quia ille ueraciter a demoniaca dominatione liberatur, qui ad peccata a quibus semel penitendo mundatus est, uitat male uiuendo reuerti.

Et exclamans et multum discerpens eum, exiit ab eo. Exiturus ab homine spiritus immundus discerpit eum,  ac furenti clamore terruit intuentes. Quia plerumque diabolus dum de corde expellitur, acriores in eo tentationes generat quam prius excitauerat, quando hoc quietus possidebat.

Et factus est sicut mortuus; ita ut multi dicerent, quia mortuus est. iehsu autem tenens manum eius, eleuauit illum et surrexit. Quem hostis impius iam fugere compulsus strauit, ac mortuo similem reddidit, hunc pius Saluator miti sue dextere tactus leuauit. Qui sicut uerum se esse Deum potentia saluandi docuit, ita etiam ueram se habuisse carnis naturam more tactus humani declarauit. Negat namque Manicheus insanus ueraciter eum carne indutum fuisse: sed ipse cum tot languentes suo tactu erexit, mundauit, illuminauit, heresim illius et antequam nata esset  damnauit.

Et cum introisset in domum, discipuli eius secreto interrogabant eum: Quare nos non potuimus eiicere eum? Et dixit illis: Hoc genus in nullo potest exire, nisi in oratione et ieiunio. Dum docet apostolos quomodo demon nequissimus debeat expelli, omnes instituit ad uitam, ut scilicet nouerimus grauissima queque uel immundorum spirituum uel hominum tentamenta, ieiuniis et orationibus esse superanda. Iram quoque Domini cum in ultionem nostrorum scelerum fuerit accensa, hoc remedio singulari posse placari. Ieiunium autem generale est non solum ab escis, sed et a cunctis illecebris abstinere carnalibus, imo ab omnibus uitiorum se continere passionibus.  Sic et oratio generalis non in uerbis solum est, quibus diuinam clementiam inuocamus, uerum etiam in omnibus que in obsequium nostri conditoris fidei deuotione gerimus, teste apostolo qui ait: Semper gaudentes, sine intermissione orate . Quomodo enim quis omnibus horis atque momentis sine intermissione Deum potest inuocare sermonibus? Sed tunc sine intermissione oramus, cum ea solum opera gerimus que nos pietati nostri commendent auctoris. Quo nimirum ieiunio, et qua oratione, iuuante Domino, cunctas antiqui hostis debellabimus ac propulsabimus insidias.



CAPUT IX.

Et inde profecti pretergrediebantur Galileam, nec uolebat quemquam scire. Docebat autem discipulos suos,  et dicebat illis: Quoniam Filius hominis tradetur in manus hominum et occident eum. Et occisus tertia die resurget. Semper prosperis miscet tristia, ut cum repente uenerint, non terreant apostolos, sed a premeditatis ferantur animis. Si enim contristat eos quod occidendus est, debet letificare quod die tertio resurrecturus est.

At ignorabant uerbum istud, et timebant interrogare eum. Hec ignoratio discipulorum, non tam de tarditate ingenii eorum quam de amore nascitur Saluatoris, qui carnales adhuc et mysterii crucis ignari, quem Deum uerum cognouerant, moriturum credere nequibant. Et quia per figuras eum sepe loquentem audire solebant, horrentes euentum mortis eius, etiam in eis que de sua traditione et passione  aperte loquebatur, figurate aliud significari uolebant.

Et uenerunt Capharnaum. Qui cum domi essent, interrogabat eos. Quid in uia tractabatis? At illi tacebant. Si quidem inter se in uia disputauerant quis esset illorum maior. Inde orta uidetur disputatio discipulorum de primatu, quia uiderant Petrum, Iacobum et Ioannem seorsum ductos in montem, secretumque eis ibi aliquod esse creditum. Sed et Petro superius iuxta quod Mattheus narrat, claues regni celorum promissas, Ecclesiamque Domini super petram fidei a qua ipse nomen acceperat, edificandam esse. Querebantur ergo uel ipsos tres ceteris, uel omnibus apostolis Petrum esse prelatum.

 Et residens uocauit duodecim, et ait illis: Si quis uult primus esse inter uos, erit omnium nouissimus et omnium minister. Et accipiens puerum statuit eum in medio eorum. Quem complexus esset, ait illis: Quisquis unum ex huiusmodi pueris receperit in nomine meo, me recipit. uidens cogitationes discipulorum Dominus curat desiderium glorie, humilitatis contentione sanare, primatumque non esse querendum: et prius simplici humilitatis commonet imperio, et mox puerilis innocentie docet exemplo. Quod enim ait: Quisquis unum ex huiusmodi pueris receperit in nomine meo, me recipit; uel simpliciter pauperes Christi, ab his qui uelint esse maiores, pro eius ostendit honore recipiendos, uel certe malitia  paruulos ipsos esse suadet, ut instar etatis paruule simplicitatem sine arrogantia, caritatem sine inuidia, deuotionem sine iracundia conseruent. Quod autem complectitur puerum, significat humiles suo dignos esse complexu ac dilectione, talesque cum impleuerint quod precepit: Discite a me, quia mitis sum et humilis corde , iure posse gloriari ac dicere: Leua eius sub capite meo, et dextera eius amplexabitur me . Bene autem cum dixisset, Quisquis unum ex huiusmodi pueris receperit, addidit: in nomine meo, ut uidelicet formam uirtutis, quam natura duce puer obseruat, ipsi pro nomine Christi, iuuante rationis industria, sequantur. Sed quia se in pueris recipi docebat, uidelicet quasi caput  in membris suis, ne putaretur hoc esse solum quod uidebatur, adiunxit atque ait:

Et quicunque me susceperit, non me suscipit, sed eum qui me misit. Talem se utique ac tantum credi uolens qualis et quantus est Pater. Usque adeo enim, inquit, nichil distat inter me et eum, ut qui me receperit, recipiat et eum qui misit me.

Respondit illi Ioannes dicens: Magister, uidimus quemdam in nomine tuo eiicientem demonia, qui non sequitur nos, et prohibuimus eum. Ioannes precipua deuotione Dominum amans, ideoque redamari dignus, excludendum beneficio putauit eum qui non utatur officio, sed docetur neminem a bono quod ex parte habet arcendum, sed ad hoc potius, quod nondum habet, esse prouocandum. Nam sequitur: iehsu  autem ait: Nolite prohibere eum; nemo est enim qui faciat uirtutem in nomine meo, et possit cito male loqui de me. Qui enim non est aduersum uos, pro uobis est. Hac doctus sententia dicit Apostolus: Sed siue occasione, siue ueritate Christus annuntietur, et in hoc gaudeo, sed et gaudebo . Sed licet ille gaudeat, etiam de his qui Christum annuntiant non sincere, et tales aliquando in nomine Christi signa facientes ob aliorum salutem censeantur non esse prohibendi; non tamen ipsis per talia signa, secura sua conscientia redditur, quin potius in illa die cum dixerint: Domine, Domine, nonne in nomine tuo prophetauimus, et in nomine tuo demonia eiecimus, et in tuo nomine uirtutes multas fecimus ? Responsum accipient:  Quia nunquam noui uos; discedite a me, omnes qui operamini iniquitatem . Itaque in hereticis ac malis catholicis non sacramenta communia, in quibus nobiscum sunt, et aduersum nos non sunt, sed diuisiones pacis ueritati contrarias, qua aduersum nos sunt, et Dominum non sequuntur nobiscum, detestari et prohibere debemus.

Quisquis enim potum dederit uobis calicem aque frigide in nomine meo, quia christi estis, amen dico uobis, non perdet mercedem suam . Legimus in propheta Dauid: Ad excusandas excusationes in peccatis, quod multi peccatorum suorum quasi iustas pretendebant occasiones, ut quod uoluntate delinquunt, uideantur necessitate peccare. Dominus scrutator cordis et renum, qui futuras cogitationes in  singulis contuetur, dixerat: Quisquis unum paruulum receperit in nomine meo, me recipit. Poterat aliquis causari et dicere: Paupertate prohibeor, tenuitas me retinet, ut hospitalis esse non possim. Et hanc excusationem leuissimo precepto diluit, ut calicem aque, et hunc frigide, iuxta Mattheum, toto animo porrigamus. Frigide, inquit, aque, non calide, ne et in calida paupertatis et penurie lignorum occasio quereretur. Tale quid et Apostolus ad Galatas precipit, Communicetis qui catechizatur ei qui se catechizat, in omnibus bonis . Et discipulos ad magistrorum refrigeria cohortatur. Et quia poterat quilibet obtendere paupertatem, et preceptum eludere, priusquam illud proponat, imminentem soluit questionem dicens: Nolite errare; Deus non irridetur.  Que enim seminauerit homo, hec et metet .

Et quisquis scandalizauerit unum ex his pusillis credentibus in me, bonum est ei magis si circumdaretur mola asinaria collo eius, et in mare mitteretur. Quanquam hec generalis possit esse sententia aduersum omnes qui aliquem scandalizant, tamen iuxta consequentiam sermonis, etiam contra apostolos dictum intelligi potest, qui inter se disputantes, quis esset illorum maior, uidebantur inuicem de dignitate contendere. Et si in hoc uitio permansissent, poterant eos quos ad fidem uocabant, per suum scandalum perdere, dum Apostolos uiderent inter se de honore pugnare. Quod autem dixit: Bonum est ei magis si circumdaretur mola asinaria collo eius, secundum ritum prouincie loquitur, quo maiorum criminum  apud ueteres Iudeos pena fuerit, ut in profundum ligato saxo demergerentur. Et reuera melius est innoxium, pena quamuis atrocissima temporali, tamen uitam finire corpoream, quam ledendo fratrem, mortem anime mereri perpetuam. Recte autem qui scandalizari potest, pusillus appellatur. Qui enim magnus est, quecunque uiderit, quecunque passus fuerit, non declinat a fide. Qui autem pusillus est animo et paruus, occasiones querit quomodo scandalizetur. Propterea denique oportet nos maxime iis consulere, qui parui sunt in fide, ne occasione nostri offendantur, et recedant a fide, ac decidant a salute. Notandum sane, quod in nostro bono opere, aliquando cauendum est scandalum proximi: aliquando uero pro nichilo contemnendum. In quantum enim  sine peccato possumus uitare proximorum scandalum, debemus. Si autem de ueritate scandalum oritur, utilius permittitur scandalum nasci, quam ueritas relinquatur. Item per molam asinariam, secularis uite circuitus ac labor exprimitur, et per profundum maris, extrema damnatio designatur. Qui ergo ad sanctitatis speciem deductus, uel uerbo ceteros destruit, uel exemplo; melius profecto erat ut hunc ad mortem sub exteriori habitu terrena acta constringerent, quam sacra officia in culpa ceteris imitabilem demonstrarent. Quia nimirum si solus caderet, utcunque hunc tolerabilior inferni pena cruciaret.

Et si scandalizauerit te manus tua, abscinde illam.  Bonum est tibi debilem introire in uitam, quam duas manus habentem ire in gehennam, in ignem inexstinguibilem. Quia supra docuerat, ne scandalizemus eos qui credunt in eum, nunc consequenter admonet quantum cauere debeamus eos qui scandalizare nos, id est, uerbo uel exemplo suo ad ruinam peccati propellere certant. Manum quippe nostram appellat necessarium amicum, cuius opere atque auxilio quotidiano opus habemus. Sed talis si nos ledere in causa anime uoluerit, excludendus est a nostra societate, ne si cum perdito in hac uita partem habere uoluerimus, simul in futura cum illo pereamus. Quod aut subditur:

Ubi uermis eorum non moritur, et ignis non exstinguetur. In uerme putredinem gehenne, sicut in igne  ardorem designat, siue uermis dicit seram scelerum penitudinem, que nunquam in tormentis conscientiam afflictorum mordere cessabit: ut ignis sit pena extrinsecus seuiens, uermis dolor interius accusans.

Et si pes tuus scandalizat te, amputa illum. Bonum est tibi claudum introire in uitam eternam, quam duos pedes habentem mitti in gehennam ignis inexstinguibilis, etc. In pede sicut et in manu charos, inemendabiles docet alienandos a nobis, ne per immunditiam eorum quos castigare nequimus, et ipsi polluti pereamus. Sed manus propter opus necessarium nobis, pes sunt dicti tales propter ministerium discursusque in nostris usibus accommodos.

Quod si oculus tuus scandalizat te, eiice eum. Bonum est tibi luscum introire in regnum Dei, quam duos  oculos habentem mitti in gehennam ignis. In oculo quoque propter scandalum eruendo, iidem nostri carnaliter amici, spiritaliter uero aduersarii designantur. Sed cum nos eorum consultu ac prouisione opus habemus, illi uero consilio nos prauo decipere, atque in iter erroris deflectere querunt, penitus nobis eorum omittenda est societas. Scandalum quippe sermo Grecus est, quod nos offendiculum, uel ruinam et impacti pedis dicere possumus. Quidam, scandalum Grece, Latine scrupulum dicunt. Ille ergo scandalizat fratrem, qui ei dicto factoue minus recto occasionem ruine dederit. Potest et simpliciter dici: Si quis ita necessarius nobis esse uidetur, ut manus, pes, et oculus, utilis uidelicet atque sollicitus et acutus ad perspiciendum, scandalum autem nobis  facit, et per dissonantiam morum nos trahit in gehennam, ne sic quidem temporalibus eius commodis cum periculo animarum nostrarum uti ac refoueri debemus. Quia uero Dominus tertio mentionem uermis et ignis fecit eterni, restat dicere quomodo fetorem uermis, et ignis ualeamus euitare tormentum. Sequitur:

Omnis enim igne satietur, et omnis uictima sale salietur. Fetor quippe uermium de corruptione solet nasci carnis et sanguinis. Ideoque caro recens sale conditur, ut exsiccato humore sanguineo uermescere nequeant. Caro ergo et sanguis uermes creant, quia delectatio carnalis, cui condimentum continentie non resistit, penam luxuriosis generat eternam.  Cuius fetorem quisquis uitare desiderat, et corpus sale continentie, et mentem studeat condimento sapientie ab erroris et uitiorum labe constringere. Mire autem dictum est: Omnis enim igne salietur. Quod enim sale salitur, uermis putredinem arcet. Quod uero igne salitur, id est, ignibus sale aspersis conditur, non solum omnem uermium contagionem longe abigit, sed ipsam quoque que ita salitur carnem consumit. Quod in hostiis que in altari cremabantur, fieri solere diuine legis scita declarant, ubi in omni uictima et sacrificio sal offerri preceptum est. Sal ergo dulcedinem sapientie, ignis Spiritus sancti gratiam designat. Et omnis igne salietur, quia omnis electus, sapientia debet spiritali a corruptione concupiscentie carnalis expurgari, ut uictima diuinis  altaribus apta possit effici. Unde bene, cum dixisset, Omnis enim igne salietur, addidit: Et omnis uictima sale salietur. Ille etenim ueraciter uictima Domini existit qui suum corpus et animam a uitiis emundando per amorem sancti Spiritus Deo consecrat. Nec solum uictima talis sale aspergitur, sed et igni consumitur, quando non peccati tantum contagio pellitur, sed ab electorum mente ipsa etiam uite presentis que in carne est delectatio, tollitur, et future magis uite conuersatio intenta mente suspiratur. An non hostia sacro igne salita erat qui dicebat: Nostra autem conuersatio in celis est . Unde etiam Saluatorem exspectamus Dominum Iesum Christum qui reformabit corpus humilitatis nostre configuratum corpori claritatis sue . Qui enim spe  certissima future immortalitatis quasi iam reformatum in similitudinem dominice resurrectionis, corpus sue fragilitatis intuebantur, quasi sacrata igne spiritali Deo uictima etiam in presenti uiuebant, iuxta illud eiusdem apostoli: Obsecro uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem . Possumus et ita recte intelligere quod dictum est: Omnis enim igne salietur. Et omnis uictima sale salietur , quod altare sit Dei cor electorum, hostie uero sacrificia in hoc altari offerenda, bona sint opera fidelium: In omnibus autem sacrificiis sal debeat offerri, quia nullum est opus bonum quod non sal sapientie ab omni corruptione uane laudis, ceterisque prauis siue superfluis cogitationibus expurget.  Nam cura continentie a carnalibus castigat illecebris. Ignis autem qui sacrificia in altari consumit, ille est utique de quo Ioannes ait: Ipse uos baptizabit in Spiritu sancto et igni ; per quem nostra bona opera, ut uel inchoari uel perfici ualeant, iuuantur, uel certe ignis tribulationis quo patientia fidelium ut perfectum opus habere possint exercietur. Omnis ergo igne salietur, et uictima sale salietur , quia omnis fidelis qui eterni uermem tormenti cauere uult, igne uel gratie spiritalis, uel incurrentium deforis tribulationum debet castigari, ut dignum Deo sacrificium fieri possit. Respicit hic locus ad superiora, ubi membra scandalizantia euelli precepta sunt: quia et hoc igni saliri est, id est, tentationibus  exerceri, proximos nobis ac dilectos, ob Christi amorem negare.

Bonum sal. Quod si sal insulsum fuerit, in quo illud condietis? Bonum est Dei uerbum audire frequentius, sale sapientie spiritalis cordis arcana condire, imo ipsum cum apostolis sal terre fieri, id est, eorum quoque qui adhuc terrena sapiunt, imbuendis mentibus sufficere. At si quis semel condimento ueritatis refectus, ad apostasiam redierit, quo alio doctore corrigitur, qui eam quam ipse gustauit sapientie dulcedinem, uel aduersus seculi perterritus, uel allectus prosperis respuit? Cui apte congruit illud uiri sapientis: Quis medebitur incantatori a serpente percusso? Hac sane sententia specialiter Iude Scariothis socios ipsumque designari non immerito credetur  qui philargyria corruptus et gradum apostolatus perdere, et Dominum tradere non dubitauit. uerum quia sunt nonnulli, quos dum maior scientia erigit, a ceterorum societate disiungit, et quasi quo plus sapiunt, eo longius a concordie uirtute desipiscunt, recte subiungitur:

Habete in uobis sal, et pacem habete inter uos. Per sal quippe uerbi sapientia designatur. Qui ergo loqui sapienter nititur, magnopere metuat ne eius eloquio audientium unitas confundatur. Sal quippe sine pace non uirtutis est donum, sed damnationis augmentum. Quo enim quisque melius sapit, eo deterius delinquit. Et ideo inexcusabiliter merebitur supplicium, qui prudenter, si uoluisset, potuit uitare peccatum.



CAPUT X.


Et inde exsurgens uenit in fines Iudee ultra Iordanem. Hucusque Marcus euangelista ea narrauit de Domino que in Galilea fecit et docuit. Hic incipit ea narrare que in Iudea fecit et docuit, siue passus est. Et primo quidem trans Iordanem ad orientem, deinde etiam cis Iordanem, quando uenit Iericho, Bethaniam et Hierosolymam. Nam cum omnis Iudeorum prouincia generaliter ad distinctionem aliarum gentium Iudea dicta sit, specialius tamen meridiana eius plaga appellatur Iudea, ad distinctionem Samarie, Galilee, Decapolis, et ceterarum in eadem prouincia regionum.

Et conueniunt iterum turbe ad eum, et sicut consueuerat iterum docebat illos. Et accedentes Pharisei  interrogabant eum si licet uiro uxorem dimittere, tentantes eum. Et hic notanda mentium distantia in turbis et Phariseis. He conueniunt, ut doceantur, et sui sanentur infirmi, sicut euangelista Mattheus aperte commemorat. Illi accedunt, ut Saluatorem ac doctorem ueritatis tentande decipiant. Neque hoc mirandum. Nam hos deuotio pietatis, illos stimulus adduxit liuoris. Interrogant ergo, utrum liceat homini dimittere uxorem suam qualibet causa, ut quasi cornuto eum teneant syllogismo, et quodcunque responderit captioni pateat. Si dixerit dimittendam esse uxorem qualibet ex causa, et ducendas alias, pudicitie predicator sibi docere contraria uidebitur. Sin autem responderit non omnem ob causam debere  dimitti, quasi sacrilegii reus tenebitur, et aduersus doctrinam Moysi ac per Moysen Dei facere. Igitur Dominus sic responsionem temperat ut decipulam transeat, Scripturam sanctam adducens in testimonium, et naturalem legem primamque Dei sententiam secundo opponens, que non uoluntate Dei, sed peccantium necessitate concessa est.

Quid, inquit, uobis precepit Moyses? Qui dixerunt: Moyses permisit libellum repudii scribere et dimittere. Quibus respondens iehsu ait: Ad duritiam cordis uestri scripsit uobis, etc. Quod dicit istiusmodi est. Nunquid potest Deus sibi esse contrarius, ut aliud ante iusserit, et sententiam suam nouo frangat imperio? Non ita sentiendum est. Sed Moyses cum uideret propter desiderium secundarum coniugum,  que uel ditiores uel iuniores uel pulchriores essent, primas uxores interfici, aut malam uitam ducere, maluit indulgere discordiam, quam odia, et homicidia perseuerare ac perpetrari. Simulque considera quod non dixit, propter duritiam cordis uestri permisit uobis Deus, sed Moyses; ut iuxta Apostolum, consilium sit hominis, non imperium Dei.

Ab initio autem creature masculum et feminam fecit eos Deus. Hoc in exordio Geneseos scriptum est. Dicendo autem masculum et feminam, ostendit secunda uitanda coniugia. Non enim ait masculum et feminas, quod ex priore repudio querebatur, sed masculum et feminam, ut unius coniugis consortio necterentur.

Propter hoc relinquet homo patrem suum et matrem,  et adherebit ad uxorem suam. Similiter ait, Adherebit ad uxorem suam, non ad uxores.

Et erunt duo in carne una. Itaque iam non sunt duo, sed una caro. Premium est nuptiarum e duabus unam carnem fieri. Castitas iuncta spiritui unius efficitur spiritus.

Quod ergo Deus coniunxit, homo non separet. Que Deus coniunxit, unam faciendo carnem uiri et femine, hec homo non potest separare, nisi forsitan solus Deus. Homo separat, quando propter desiderium secunde uxoris primam dimittit. Deus separat qui et coniunxerat, quando ex consensu propter seruitutem Dei, eo quod tempus in arcto sit, sic habemus uxores quasi non habentes.

Et in domo iterum discipuli eius de eodem interrogauerunt  eum. Et dixit illis: Quicunque dimiserit uxorem suam et aliam duxerit, adulterium committit super eam. Et si uxor dimiserit uirum suum et alii nupserit, mechatur. In Mattheo scriptum plenius est: Quicunque dimiserit uxorem suam nisi ob fornicationem, et aliam duxerit, mechatur . Una ergo solummodo causa est carnalis, fornicatio: una spiritalis, timor Dei, ut uxor dimittatur, sicut multi religionis causa fecisse leguntur. Nulla autem causa est Dei lege perscripta, ut uiuente ea que relicta est, alia ducatur.

Et offerebant illi paruulos ut tangeret illos. Discipuli autem comminabantur offerentibus. Non quod nollent eis Saluatoris et uoce et manu benedici, sed quod  necdum habentes plenissimam fidem, putarent eum in similitudinem hominum, offerentium importunitate lassari.

Quos cum uideret iehsu, indigne tulit, et ait illis. Sinite paruulos uenire ad me, et ne prohibueritis eos, talium est enim regnum Dei. Significanter dixit, talium est, non istorum, ut ostenderet non etatem regnare, sed mores; et his qui similem haberent innocentiam et simplicitatem, premium repromitti. Apostolo quoque in eamdem sententiam congruente: Fratres, nolite fieri pueri sensibus, sed malitia paruuli estote, sensu autem ut perfecti sitis

Amen dico uobis, quisquis non receperit regnum Dei uelut paruulus, non intrabit in illud. Sicut puer non perseuerat in iracundia, non lesus meminit, non  uidens pulchram mulierem delectatur, non aliud cogitat, aliud loquitur; sic et uos nisi talem habueritis innocentiam et animi puritatem, regnum celorum non poteritis intrare. Aliter regnum Dei, id est, doctrinam Euangelii sicut paruuli accipere iubemur, quia quomodo paruulus in discendo non contradicit doctoribus, neque rationes et uerba componit aduersum eos resistens, sed fideliter suscipit quod docetur, et cum metu obtemperat et quiescit; ita et nos in obediendo simpliciter et sine ulla retractatione uerbis Domini facere debemus.

Et complexans eos et imponens manus super illos benedicebat eos. Complexus benedicit paruulos, ut humiles spiritu sua benedictione, gratia et dilectione dignos esse significet.

 Et cum egressus esset in uiam, procurrens quidam genuflexo ante eum rogabat eum dicens, etc. Audierat credo iste quesitor uite eterne a Domino, tantum eos qui paruulorum uelint esse similes, dignos esse introitu regni celestis, atque ideo curam gerens tractatus certioris possit sibi non per parabolas, sed aperte quibus operum meritis uitam eternam consequi possit, exponi.

iehsu autem dixit ei: Quid me dicis bonum? Nemo bonus nisi unus Deus. Quia magistrum uocauerat bonum, et non Deum, uel Dei filium confessus fuerat, discit quamuis sanctum hominem, comparatione Dei non esse bonum, de quo dicitur: Confitemini Domino quoniam bonus . Unus autem Deus bonus, non Pater solus intelligendus est, sed et Filius qui  dicit: Ego sum pastor bonus ; sed et Spiritus sanctus, quia Pater de celo dabit Spiritum bonum petentibus se , id est, ipsa una et indiuidua Trinitas, Pater, et Filius, et Spiritus sanctus, solus et unus Deus, bonus est. Non ergo Dominus se bonum negat, sed esse Deum significat; non magistrum bonum se esse negat, sed magistrum absque Deo nullum bonum esse testatur.

Hec est puerilis innocentie castitas, que nobis imitanda proponitur, si regnum Dei uolumus intrare. Notandum sane, quod iustitia legis suo tempore custodita, non solum bona terre, uerum etiam suis cultoribus uitam conferebat eternam.

Et ille respondens ait: Magister, hec omnia obseruaui  a iuuentute, etc. Non est putandus homo iste uel uoto tentantis  Dominum interrogasse, uel de sua esse uita mentitus, cum se legis mandata custodisse dicebat, sed simpliciter, ut uixerit esse confessus. Quia si mendacii aut simulationis noxa reus teneretur, nequaquam intuitus arcana cordis eius, eum diligere diceretur iehsu. Diligit enim Dominus eos, qui mandata legis quamuis minora custodiunt, sed nichilominus quod in lege minus fuerat, iis qui perfecti esse desiderant, ostendit, quia non uenit soluere Legem aut Prophetas, sed adimplere. Ad quam profecto adimpletionem pertinet quod hic consequenter adiungitur.

uade, quecunque habes uende, et da, etc. Quicunque perfectus esse uoluerit, debet uendere que habet,  et non ex parte uendere sicut Ananias et Sapphira, sed totum uendere, et cum uendiderit dare omne pauperibus, et sic sibi preparare thesaurum in regno celorum. Nec hoc ad perfectionem sufficit, nisi post contemptas diuitias Saluatorem sequatur, id est, relictis malis faciat bona. Facilius enim sacculus contemnitur quam uoluntas. Multi diuitias relinquentes, Dominum non sequuntur. Sequitur autem Dominum, qui imitator eius est, et per uestigia illius graditur. Qui enim dicit se in Christo credere, debet quomodo ille ambulauit et ipse ambulare.

Qui contristatus in uerbo abiit merens. Erat enim habens possessiones multas. Hec est tristitia, que ducit ad mortem. Causaque tristitie redditur, quod habuerit possessiones multas, id est, spinas nascentes  et tribulos, que sementem dominicam suffocauerunt.

Et circumspiciens iehsu ait discipulis suis: Quam difficile qui pecunias habent, in reg., etc. Claret quidem, quia qui hic multiplicandis diuitiis incumbunt, alterius uite gaudia querere contemnunt: sed inter pecunias habere, et pecunias amare, multa distantia est. Multi enim habentes non amant, multi non habentes amant. Item alii et habent et amant. Alii nec habere, nec amare se diuitias seculi gaudent, quorum tutior status est, quia dicere cum Apostolo ualent: Nobis mundus crucifixus est, et nos mundo . Unde et Salomon non ait, qui habet, sed qui amat diuitias, fructus non capiet ex eis . Et ipse Dominus obstupescentibus in uerbis huius sententie discipulis exponendo subiunxit dicens:

 Filioli, quam difficile est confidentes in pecuniis, in regnum Dei introire. Ubi notandum quod non ait, quam impossibile, sed quam difficile est. Quod enim impossibile est, fieri omnino non potest. Quod difficile, cum labore potest. Potest etenim fieri, sed cum maximo labore, iuuante Dei gratia, ut pecunias habentes, uel in pecuniis confidentes, exutis philargyrie retinaculis, ianuam intrent regni celestis: Facilius est camelum per foramen, etc. . Si facilius est camelum ingentibus membris enormem, angustum foramen acus penetrare, quam diuitem intrare in regnum Dei, nullus ergo diues intrabit in regnum Dei. Et quomodo uel in Euangelio Mattheus, Zaccheus, et Ioseph, uel in ueteri Testamento quam plurimi diuites intrauerunt in regnum  Dei? Nisi forte, quia diuitias uel pro nichilo habere, uel ex toto corde relinquere, Domino inspirante, didicerunt. Nunquid enim Dauid in regni diuitiis confidebat? qui et de semetipso canit: Quoniam unicus et pauper sum ego ; et alios hortatur, Diuitie si affluant, nolite cor apponere . Credo non ausus dicere, nolite suscipere. Nunquid Abraham Domino substantiam pretulisse credibile est, pro quo unicum ferire non dubitauit heredem? Altiore autem sensu facilius est Christum pati pro dilectoribus seculi quam dilectores seculi ad Christum posse conuerti. Cameli enim nomine se intelligi uoluit, qui sponte humilitatis infirmitatis nostre onera sustulit. In quo enim manifestius intelligitur quam in  ipso, quod scriptum est: Quanto magnus es, humilia te in omnibus ? Per acum autem punctiones significat, per punctiones dolores in passione susceptos. Foramen ergo acus dicit angustias passionis. Qua scissa nostre quasi uestimenta nature quodam modo resarcire, id est, recuperare dignatus est; quatenus post lapsum melius reformati, gaudeamus ad testimonium Apostoli dicentis: Quicunque enim in Christo baptizati estis, Christum induistis .

Qui magis admirabantur dicentes ad semetipsos: Et quis potest saluus fieri? Quo pertinet ista responsio cum incomparabiliter maior sit turba pauperum, que diuitibus perditis potuerit saluari, nisi quia intellexerunt cunctos qui diuitias amant, etiam si adipisci nequeant, in diuitum numero deputari?

 Et intuens illos iehsu ait: Apud homines impossibile est, sed non apud Deum. Omnia enim possibilia sunt apud Deum. Non ita accipiendum est, quod cupidi et superbi, qui nomine illius diuitis significati sunt, in regnum celorum sint intraturi cum suis cupiditatibus et superbia: sed possibile est Deo, ut per uerbum eius, sicut etiam factum esse et quotidie fieri uidemus, a cupiditate temporalium ad caritatem eternorum, et a perniciosa superbia ad humilitatem saluberrimam conuertantur.

Cepit Petrus ei dicere: Ecce nos dimisimus omnia et secuti sumus te. Grandis fiducia, Petrus piscator erat, diues non fuerat, cibos manu et arte querebat, et tamen loquitur confidenter, Dimisimus omnia. Et quia non sufficit tantum dimittere, iungit quod perfectum  est: Et secuti sumus te. Fecimus quod iussisti, quid ergo nobis dabis premii?

Respondens iehsu ait: Amen dico uobis: Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me, et propter Euangelium, qui non accipiat centies tantum nunc in tempore hoc, domos, et fratres, et sorores, et matres, et filios, et agros, cum persecutionibus, et in seculo futuro uitam eternam. Quidam ex occasione huiuscemodi sententie, Iudaicam mille annorum fabulam post resurrectionem iustorum dogmatizant, quando omnia que propter Deum dimisimus, multiplici nobis sint fenore reddenda, insuper et uita eterna donanda. Nec uident inepti, quod et si in ceteris digna sit repromissio, in uxoribus  tamen iuxta alios euangelistas centenis appareat turpitudo, presertim cum Dominus et in resurrectione nubendum non esse testetur, et ea que dimissa fuerint propter se, recipienda in hoc tempore cum persecutionibus asseueret. Quas utique persecutiones illi Chiliaste, sicut et cetera quoque contraria, mille annis suis omnimode abesse confirmant. Sensus ergo iste est: Qui propter Euangelium Christi carnalia reliquerit, spiritalia bona recipiet: que comparatione et merito sui ita erunt, quasi paruo numero centenarius numerus comparetur. Quia nimirum a fratribus atque consortibus propositi sui, qui ei spiritali glutino colligantur, multo gratiorem etiam in hac uita recipiet caritatem. Lege Actus  apostolorum, quod multitudinis credentium erat cor unum, et anima una, et erant illis omnia communia, nullusque egens erat inter eos , qui sua pro Domino reliquerant. De quibus et Apostolus ait, Tanquam nichil habentes, et omnia possidentes . Potest sane hoc quod ait, Accipiet centies tantum nunc in tempore hoc, domos, et fratres, et sorores, et matres, et filios, et agros cum persecutionibus , per significationem altius intelligi. Centenarius quippe numerus de leua translatus in dexteram, licet eamdem in flexu digitorum uideatur tenere figuram quam habuerat denarius in leua, nimium tamen quantitatis magnitudine supercrescit. Quia uidelicet omnes qui propter regnum Dei temporalia spernunt, etiam in hac uita persecutionibus plenissima, eiusdem regni  gaudium fide certa degustant, atque in exspectatione patrie celestis  omnium pariter electorum sincerissima dilectione fruuntur. uerum quia multi uirtutum studia non eadem qua incipiunt intentione pietatis consummant, sed uel accepto uirtutum amore tepescunt, uel ex integro ad scelerum uolutabra relabuntur, terribilis mox sententia subinfertur.

Multi autem erunt primi nouissimi, et nouissimi primi. uide enim Iudam de apostolo in apostatam uersum, et dicito, quod multi erunt primi nouissimi; uide latronem in cruce factum confessorem, eodemque die quo pro suis crucifixus est peccatis, gratia fidei cum Christo in paradiso gaudentem, et dicito quod et nouissimi erunt primi. Sed et quotidie uidemus  multos in laico habitu constitutos magnis uite meritis excellere, et alios a prima etate spiritali studio feruentes, ad extremum otio torpentes, flaccescere, atque inerti stultitia, quod spiritu ceperant, carne consummare.

Erant autem in uia ascendentes Ierosolymam, et precedebat illos iehsu, et stupebant, et sequentes timebant. Ideo Ierosolymam tendentes discipuli cum Domino, stupebant et timebant, quia meminerant sermonis eius quo se passurum multa a summis sacerdotibus et scribis, et occidendum predixerat esse, metuentes ne uel ipsi cum eo occiderentur, uel saltem ille cuius uita et magisterio gaudebant, inimicorum manibus occumberet.

 Et assumens iterum duodecim, cepit illis dicere que essent ei uentura. Quia ecce ascendimus Ierosolymam, et Filius hominis tradetur principibus sacerdotum, et scribis, et damnabunt eum morte, et tradent eum gentibus, et illudent ei, et conspuent eum, et flagellabunt eum, et interficient eum, et tertia die resurget. Redemptor noster preuidens ex passione sua discipulorum animos perturbandos, eis longe ante et eiusdem passionis penam, et resurrectionis sue gloriam predicit, ut cum morientem  cernerent, etiam resurrecturum non dubitarent. Ubi paganorum quoque dementiam, qua eius crucem deridere solent, apertissime confutat, cum proxime sue passionis et tempus quasi futurorum prescius ostendit, et locum mortis quasi intrepidus adiit.

 Et accedunt ad eum Iacobus et Ioannes filii Zebedei dicentes: Magister, uolumus ut quodcunque petierimus, facias nobis. At ille dixit eis: Quid uultis ut faciam uobis? Et dixerunt: Da nobis ut unus ad dexteram tuam, et alius ad sinistram tuam sedeamus in gloria tua. Mattheus scribit, hec matrem filiorum Zebedei Dominum postulasse pro illis; sed Marcus ipsorum desiderium atque consilium uolens aperire legentibus, tacet de interueniente matre, ipsos potius dicit postulare, quod ipsorum rogatu per matrem nouerat esse postulatum. Denique Dominus secundum utrumque Euangelistam, non matri, sed ipsis respondit:

Nescitis quid petatis. Potestis bibere calicem quem ego bibo, aut baptismo quo ego baptizor baptizari? At illi dixerunt ei: Possumus. Nesciunt quid petant, qui  sedem glorie a Domino quam nondum merebantur inquirunt. Iam enim delectabat eos culmen honoris, sed prius uiam habebant exercere laboris. Desiderabant regnare sublimiter cum Christo, sed prius erat pati humiliter pro Christo. Nomine enim calicis siue baptismi, passionem designat martyrii, qua et ipsum, et illos decebat consummari. Unde et alibi de sua passione loquitur: Baptismo autem habeo baptizari, et quomodo coarctor usque dum perficiatur ? Et eidem passioni appropians, orabat dicens: Pater, si uis, transfer calicem istum a me .

iehsu autem ait eis: Calicem quidem quem ego bibo, bibetis; et baptismo quo ego baptizor baptizabimini. Queritur, quo modo calicem martyrii Zebedei filii,  Iacobus uidelicet et Ioannes biberint, aut quomodo baptismo Domini fuerint baptizati, cum Scriptura narret, Iacobum tantum apostolum ab Herode capite truncatum; Ioannes autem propria morte uitam finierit. Sed si legamus ecclesiasticas historias, in quibus fertur quia et ipse propter martyrium sit missus in feruentis olei dolium, et inde ad suscipiendam coronam Christi athleta processerit, statimque exsilio relegatus in Pathmos insulam sit, uidebimus martyrio animum non defuisse, et bibisse Ioannem calicem confessionis, quem et tres pueri in camino ignis biberunt, licet persecutor non fuderit sanguinem. Quod autem subiungit:

Sedere autem ad dexteram meam uel ad sinistram, non est meum dare uobis, sed quibus paratum est, sic  intelligendum est: Regnum celorum non est dantis, sed accipientis. Non est enim personarum acceptio apud Deum , sed quicunque talem se prebuerit, ut regno celorum dignus sit, hic accipiet quod non persone, sed uite paratum est. Si itaque tales estis qui consequamini regnum celorum, quod Pater meus triumphantibus et uictoribus preparauit, uos quoque accipietis illud. Item, non est meum dare uobis, sed quibus paratum est. Non est meum dare superbis, hoc enim adhuc erant. Sed si uultis accipere illud, nolite esse quod estis. Aliis paratum est, et uos alii estote, et uobis paratum est. Quid est, alii estote? Prius humiliamini, qui iam uultis exaltari.

Et audientes decem ceperunt indignari de Iacobo et  Ioanne. Decem apostoli non indignantur matri filiorum Zebedei, nec ad mulierem audaciam referum postulationis, sed ad filios, qui ignorantes mensuram suam, immodica cupiditate exarserunt. Quibus et Dominus dixerat: Nescitis quid petatis.

iehsu autem uocans eos, ait illis: Scitis quia hi qui uidentur principari gentibus, dominantur eis, et principes eorum potestatem habent ipsorum. Non ita autem in uobis, etc. Humilis magister et mitis, nec cupiditatis immodice duos arguit postulantes, nec decem reliquos indignationis increpat et liuoris, sed tale ponit exemplum, quo doceat eum maiorem esse qui minor fuerit, et illum dominum fieri qui omnium seruus sit. Frustra igitur aut illi immoderata quesierunt, aut isti dolent super maiorum desiderio,  cum ad summitatem uirtutum non potentia, sed humilitate ueniatur. Denique sui proponit exemplum, ut si dicta parui penderent, erubescerent ad opera. Et dicit:

Nam et Filius hominis non uenit ut ministraretur ei, sed ut ministraret, et daret animam suam redemptionem pro multis. Nota quod crebro diximus, eum qui ministraret, Filium hominis appellari, et dare animam suam redemptionem pro multis; quando formam serui accepit, ut pro mundo sanguinem funderet. Et non dixit, dare animam suam redemptionem pro omnibus, sed pro multis, id est, pro eis qui credere uoluerunt.

Et ueniunt Iericho, et proficiscente eo de Iericho, et discipulis eius, et plurima multitudine, filius Timei  Bartimeus cecus sedebat iuxta uiam mendicans. Qui cum audisset, quia iehsu Nazarenus est, cepit clamare, etc. Mattheus hoc in loco duos iuxta uiam sedentes, et ad Dominum clamantes cecos dicit esse illuminatos. Lucas autem cum appropinquaret Iericho, pari ordine illuminatum ab eo cecum esse perhibet. Ubi nemo sapiens autumet Euangelistas sibimet contraria scribere, sed alium scribere plenius quod alter omisit. Quod uero Mattheo referente, quia Dominus duos illuminauerit cecos, Marcus unum maluit ponere illuminatum, cui tamen alterum adfuisse non negat, intelligendum est unum eorum fuisse notissimum. Quod ex hoc etiam satis apparet, quod et nomen eius et patris eius Marcus commemorauit, quod in tot superius sanatis a Domino  non facile occurrit, nisi cum Iairum archisynagogum etiam nomine expressit, cuius filiam resuscitauit iehsu. In quo etiam magis iste sensus apparet, quia et ille archisynagogus utique in loco illo nobilis fuit. Procul dubio itaque Bartimeus iste Timei filius, ex aliqua magna felicitate deiectus, notissime et famosissime miserie fuit, qui non solum cecus, uerum etiam mendicus sedebat. Hinc est ergo, quod ipsum solum uoluit commemorare Marcus, cuius illuminatio tam claram famam huic miraculo comparauit, quam erat illius nota calamitas. Ceci ergo quos Dominus ad se clamantes illuminauit, homines sunt uere lucis  inscii, sed ipso donante ad cognoscendam confitendamque suam  cecitatem ac petendam ueritatis lucem compuncti. Iericho autem que interpretari dicitur luna, defectum nostre mutabilitatis ac mortalitatis significat. Quod ex illa maxime Euangelii parabola claruit, ubi homo descendens a Ierusalem in Iericho incidit in latrones, et uulneratus ab eis ac despoliatus, per piam Samaritani industriam ad salutem reuocatus est, quia nimirum genus humanum a uisione summe pacis, in desideria seculi huius labe mortifera decidens, per Dominum Saluatorem ad uitam quam errando perdiderat, reducitur. Appropinquans ergo Dominus Iericho, ceco lumen reddidit, quia ueniens in carnem et passioni appropinquans multos ad fidem et confessionem diuine cognitionis adduxit. Non enim primis incarnationis sue temporibus, sed paucis  antequam pateretur annis, id est, postquam triginta esse ceperat annorum, ministerium uerbi mundo quo illuminaretur exhibuit. Sed et de Iericho proficiscens, cecos illuminauit: quia resurgens a mortuis atque ascendens in celum, misit Spiritum sanctum apostolis, eosque ad illustrationem omnium populorum dispersit in mundum. Quod autem appropinquans Iericho unum illuminauit, et proficiscens de Iericho duos, hoc intimauit typice, quod ante passionem suam uni tantum populo Iudeorum predicauit, post resurrectionem uero atque ascensionem suam manifestius per apostolos et Iudeis et gentibus, et eterne diuinitatis et assumpte a se humanitatis arcana patefecit. Quod uero Marcus unum illuminatum scribit, ad gentium salutem specialiter  respicit, qui omnimodis a luce ueritatis extorres fuerant. Et ideo quantum famosa infidelitatis eorum erat cecitas, tantum famosa facta est illuminantis eos gratia Saluatoris. Et bene Marcus, qui in gentibus scribebat Euangelium, unum dicit illuminatum, ut eorum quos instituebat ad fidem saluationi figura congrueret. Mattheus uero qui credentibus ex Hebreis suum scribebat Euangelium, quod in gentium quoque notitiam erat peruenturum, recte duos dicit illuminatos, ut ad utrumque populum unam eamdemque fidei gratiam pertinere doceret. Quod etiam in sequenti lectione de asino, in quo Dominus sedere dignatus est, eadem Euangelica seruare Scriptura curauit. Mattheus namque qui fidelibus ex Iudeis  euangelizabat, asinam simul et pullum adductos Domino refert. Porro ceteri tres Euangeliste qui congregate de nationibus Ecclesie scripserunt, asini solummodo ad Dominum adducti faciunt mentionem, de matre omnino reticent. Quia illi simpliciter fidem gentium figurant; iste autem natum ex fideli synagoga fidelem gentium populum proximo ordine sue narrationis intimare curauit. Proficiscente ergo Domino et discipulis eius et plurima multitudine de Iericho, cecus sedebat iuxta uiam mendicans; quia ascendente ad celos Domino, et multis fidelium sequentibus, imo cunctis ab initio mundi electis, una cum illo ianuam regni celestis ingredientibus, mox gentium populus diu perfidia cecus, audito Saluatoris aduentu cepit et ipse sue salutis atque  illuminationis spem habere. De quo bene dicitur, quia sedebat iuxta uiam mendicans. Mendicat enim iuxta uiam sedens, qui necdum iter ueritatis ingrediens, necdum cognoscens, sedula intentione atque inquisitione desiderii salutaris ad hoc peruenire contendit, et qui sit uerus religionis cultus inuestigare persistit. Quod in historia Cornelii centurionis precipue declaratum est, qui Deum quem colebat crebris precibus ut sese illuminare dignaretur, orabat. Quid est autem transeundo audire, stando lumen restituere, nisi quod per humanitatem suam misertus est, qui per diuinitatis potentiam a nobis mentis nostre tenebras exclusit? Qui enim propter nos natus et passus est, qui resurrexit et ascendit in celum, quasi transiit iehsu; quia hec nimirum actio  temporalis est. Sed stans cecum illuminauit, quia non sicut illa temporalis dispensatio, ita uerbi eternitas transit, que in se manens innouat omnia. Stare enim Dei, est incommutabili cogitatione mutabilia cuncta disponere. Qui ergo uoces petentis transiens audiuit, stans lumen reddidit. Quia etsi propter nos temporalia pertulit, inde tamen nobis lucem tribuit, unde habere mutabilitatis transitum nescit. Sed qui Deum quem colebat, crebris precibus, ut sese illuminare dignaretur, orabat.

Cum audisset quia iehsu Nazarenus est, cepit clamare ac dicere: Fili Dauid Iesu miserere mei. Et comminabantur ei multi ut taceret. At ille magis clamabat multo dicens, Fili Dauid miserere mei. Audiens Iesum cecus, misereri sui precatur, nec multis licet  prohibentibus a clamando desistit. Quia populus gentium agnita fama nominis Christi, particeps eius fieri querebat; contradicebant multi, primo Iudei, ut in apostolorum Actibus legimus, deinde etiam gentiles acriori ac fortiori persecutione frequenter instabant, ne illuminandus sanandusque Christum mundus inuocaret; nec tamen eos qui ad uitam erant preordinati eternam, uesanus impugnantium furor disposita ualebat salute priuare.

Et stans iehsu precepit illum uocari. Ecce stat qui ante transibat. Qua in re aliquid nobis Dominus innuit, quod intelligi de humanitate ac diuinitate illius utiliter possit. Clamantem etenim cecum transiens audiuit, sed stans miraculum illuminationis  exhibuit. Et uocant cecum, dicentes ei: Animequior esto: surge, uocat te. Clamantem ad se cecum Dominus uocat, cum populo gentium scientiam ueritatis desideranti per sanctos predicatores uerbum fidei committit. Qui nimirum uocantes cecum, animequiorem esse, et surgere atque ad Dominum uenire precipiunt, cum predicando uerbum indoctis, spem eos salutis habere ac de torpore uitiorum erigi, atque ad uirtutum studia, quibus illuminari mereantur, sese accingere iubent, dicentes cum propheta: Accedite ad eum, et illuminamini ; et iterum: Surge qui dormis, et exsurge a mortuis, et illuminabit te Christus . Et quia primitiua de gentibus Ecclesia tanto promissi in Christo luminis desiderio feruebat, ut plurimi, relictis mundi facultatibus,  nudi euangelicam uitam sequerentur, quo eternum in celis mererentur habere thesaurum, recte de illuminando ceco subditur:

Qui proiecto uestimento suo exsiliens uenit ad eum. Proiecto quippe uestimento exsilit, ut adueniens illuminetur a Christo, qui abiectis mundi retinaculis expedito mentis gressu ad largitorem eterne lucis properat.

Et respondens iehsu, dixit illi: Quid uis tibi faciam? Cecus autem dixit ei: Rabboni, ut uideam. Nunquid qui lumen reddere poterat, quid uellet cecus ignorabat? Sed peti uult hoc, quod et nos petere, et se concedere prenoscit. Importune namque ad orationem nos admonet et dicit: Scit namque Pater uester, quid opus sit uobis antequam petatis eum  . Ad hoc ergo requirit ut petatur, ad hoc requirit ut cor ad orationem excitet. Unde et cecus protinus adiungit: Rabboni, ut uideam. Ecce cecus a Domino non aurum, sed lucem requirit. Parui pendit extra lucem aliquid querere, quia etsi habere cecus quelibet potest, sine luce non potest uidere quod habet. Imitemur ergo eum quem et corpore et mente audiuimus saluatum. Non falsas diuitias, non terrena dona, non fugitiuos honores a Domino, sed lucem queramus. Illam uidelicet lucem quam uidere cum solis angelis possumus, quam nec initium inchoat, nec finis angustat. Ad quam profecto lucem uia fides est. Unde recte et illuminando ceco protinus respondetur.

uade, fides tua te saluum fecit. Et confestim, inquit,  uidit, et sequebatur eum in uia. uidet et sequitur, qui bonum quod intelligit operatur. uidet autem, sed non sequitur, qui bonum quidem intelligit, sed bene operari contemnit. Iesum enim Dominum sequitur, qui imitatur. Hinc namque dicit: Si quis mihi ministrat, me sequatur . Consideremus ergo qua graditur, ut sequi mereamur. Ecce cum sit Dominus et creator angelorum, suscepturus naturam nostram quam condidit, in uterum uirginis uenit. Nasci tamen in hoc mundo per diuites noluit, parentes pauperes elegit, unde et agnus qui pro illo offerretur defuit, columbarum pullos et par turturum ad sacrificium mater inuenit. Prosperari in hoc mundo uoluit, opprobria irrisionesque tolerauit,  sputa, flagella, alapas, spineam coronam, crucem sustinuit. Et quia rerum corporalium delectatione a gaudio interno cecidimus, cum qua amaritudine illuc redeatur ostendit.



CAPUT XI.

Et cum appropinquarent Ierosolyme, et Bethanie ad montem Oliuarum, mittit duos ex discipulis suis, et ait illis: Ite in castellum quod contra uos est. Bethania est uillula siue ciuitas in latere montis Oliueti, quasi stadiis quindecim a Ierusalem, sicut Ioannes euangelista manifestat, ubi Lazarus est suscitatus a mortuis, cuius et monumentum ecclesia nunc ibidem constructa demonstrat. Bethania autem domus obedientie dicitur. Et apte Dominus Ierosolymam uenturus,  ac mundum suo sanguine redempturus, primo Bethaniam presentie sue dignatione sublimauit, ibique a muliere deuota mystico chrismate perunctus est, quia nimirum multos ante passionem suam docendo, domum sibi obedientie, in qua per Spiritum gratie inhabitaret, effecit, quorum pia actione delectatus, ipse quasi odorifero delibutus est unguento. Hinc etenim ciuitas hec in monte Oliueti posita esse refertur, ut Ecclesiam per gratiam sui conditoris saluandam esse designet, qui nos unctione spiritalium carismatum, et scientie pietatisque perpetua luce, refouet. Unde alibi cum dixisset: Non potest ciuitas abscondi supra montem posita, continuo subiecit: Neque accendunt lucernam, et ponunt eam sub modio . Quia mons idem Oliueti, id est,  summus spiritalium distributor gratiarum, qui ciuitatem suam ut emineat exaltat, hanc quoque oleo exsultationis ut lucere possit, ne deficiat, impinguat. Et quia idem lumen sub modio poni noluit, misit discipulos in castellum quod contra eos erat, hoc est doctores qui indocta ac barbara totius orbis loca, quasi contra positi castelli menia, euangelizando penetrarent, destinauit. Recte autem duo mittuntur, siue propter scientiam ueritatis, et operationis munditiam, seu gemine dilectionis, Dei uidelicet et proximi, sacramentum toto orbe predicandum.

Et statim intreuntes illud, inuenietis pullum ligatum super quem nemo adhuc hominum sedit. Soluite illum, et adducite. Et si quis uobis dixerit: Quid facitis? dicite: Quia Domino necessarius est, et continuo  illum dimittet huc. Intreuntes mundum predicatores sancti inuenerunt populum nationum perfidie uinculis irretitum. Funiculis enim peccatorum suorum unusquisque constrictus erat; nec solum nationum, uerum etiam Iudeorum. Omnes enim peccauerunt, et egent gloria Dei . Unde bene apud Mattheum asina quoque cum pullo alligata reperitur. Asina quippe, que subiugalis fuit et edomita Synagogam que iugum legis traxerat, pullus asine lasciuus et liber populum nationum significat. Super quem nemo adhuc hominum sedit, quia nemo rationabilium doctorum frenum correptionis, quo uel linguam cohibere a malo, uel in arctam uite uiam ire cogeretur, nemo indumenta salutis quibus spiritaliter calefieret, populo gentium utilia suadendo contulerat.  Sederet namque super illum homo, si qui ratione utens eius stultitiam deprimendo corrigeret. Unde non immerito possunt duo discipuli ad exhibenda Domino animalia destinati duo predicatorum ordines, unus uidelicet in gentes, alter in circumcisionem directus, intelligi.

Et abeuntes inuenerunt pullum ligatum ante ianuam foris in biuio, et soluunt eum. Bene pullus ante ianuam foris inuenitur in biuio. Ianua enim ipse est qui ait: Ego sum ianua ouium. Per me si quis introierit saluabitur, et ingredietur, et egredietur, et pascua inueniet. Quibus uite pascuis pullus iste, id est, populus gentium carebat, cum adhuc extra hanc ianuam in biuio ligatus stabat. Et recte in biuio, quia non unam certus  uite fideique uiam tenebat, sed plures dubiosque sectarum calles sequebatur erroneus.

Et quidam de illic stantibus dicebant illis: Quid facitis soluentes pullum? In Euangelio Luce ita scriptum est: Abierunt autem qui missi erant, et inuenerunt, sicut dixit illis, stantem pullum. Soluentibus autem illis pullum, dixerunt domini eius ad illos: Quid soluitis pullum? Et apte satis. Multos quippe habebat dominos, quia non uni dogmati et superstitioni deditus, sed pro libitu immundorum spirituum ad uarios diuersosque miser raptabatur errores, ad simulacra muta prout ducebatur incedens. Denique uernacula quadam Scripture consuetudine commune esse dicitur, quod immundum est. Sicut et ad Petrum uox de celo dicit: Quod Deus mundauit, tu commune  ne dixeris . Quia qui sanctus est solius Dei est, et cum nullo communis est. Qui autem peccator est et immundus, multorum est. Multi enim demones possident eum, et ideo communis appellatur.

Qui dixerunt eis, sicut preceperat illis iehsu, et dimiserunt eis, et duxerunt pullum ad Iesum. Qui soluendo pullo contradixerant, audito Domini nomine quiescunt. Quia magistri errorum, qui, uenientibus ad salutem gentium doctoribus, obsistebant, eatenus suas tenebras defendere, donec, miraculis attestantibus, ueri possessoris ac Domini uirtus emicuit. At postquam fidei dominice potestas apparuit, cedentibus passim aduersariorum querelis, libere credentium cetus ad Deum quem corde portaret adducebatur.

 Et imponunt illi uestimenta sua, et sedit super eum. uestimenta apostolorum uel doctrina uirtutum, uel edissertio Scripturarum, uel certe ecclesiasticorum dogmatum uarietates intelligi possunt, quibus illa corda hominum ante nuda et frigida, quo Christo sessore digna fiant, operiunt.

Multi autem uestimenta sua strauerunt in uia. Portante Dominum asino, multi uestimenta sua in uia sternunt, quia sancti martyres proprie se carnis amictu exuentes, simplicioribus Dei famulis uiam suo sanguine parant, ut uidelicet inoffenso gressu mentis ad superne menia ciuitatis quo iehsu ducit incedant. Item Saluator noster asellum sedens Ierusalem  tendit, quando uniuscuiusque fidelis animam regens, uidelicet iumentum suum, ad pacis intime uisionem ducit. Iumentum sedet etiam cum sancte Ecclesie uniuersaliter presidet, eamque in superne pacis desiderium accendit. Multi autem uestimenta sua in uia sternunt, quia corpora sua per abstinentiam edomant, ut ei iter ad mentem parent, uel exempla bona sequentibus prebeant.

Alii autem frondes cedebant de arboribus, et sternebant in uia. Et qui preibant et qui sequebantur clamabant dicentes: Osanna, benedictus qui uenit in nomine Domini. Frondes uel ramos de arboribus cedunt, qui in doctrina ueritatis uerba atque sententias Patrum de eorum eloquio excerpunt, et hec in uia Dei ad auditoris animum uenientis humili predicatione submittunt.  Sed qui preibant et qui sequebantur clamabant dicentes: Osanna. Precessit quippe Iudaicus populus, secutus est gentilis. Et quia omnes electi, siue qui in Iudea esse poterant, siue qui nunc in Ecclesia existunt, in Mediatorem Dei et hominum crediderunt, et credunt, qui preeunt, et qui sequuntur, Osanna clamabant. Osanna autem Latina lingua salua nos dicitur. Ab ipso autem salutem et priores quesierunt, et presentes querunt. Et benedictum qui uenit in nomine Domini confitentur, quoniam una spes, una fides est precedentium atque sequentium populorum. Nam sicut illi spectata passione ac resurrectione eius sanati sunt, ita nos preterita passione illius ac permanente in secula resurrectione saluamur. Quem enim priores nostri ex Iudaico populo  crediderunt atque amauerunt uenturum, hunc nos et uenisse credimus et amamus, eiusque desiderio accendimur, ut eum facie ad faciem contemplemur.

Benedictum quod uenit regnum patris nostri Dauid, Osanna in excelsis. Et introiuit Ierosolymam in templum, etc. Legimus in Euangelio Ioannis quod refecte de quinque panibus et duobus piscibus turbe uoluerunt rapere Iesum et constituere eum regem; sed ne hoc perficere possent, ipse in montem fugiendo precauit. Nunc autem ubi passurus Ierosolymam uenit, non refugit eos qui se regem faciunt, qui agmine glorifico et hymnis Dei Filio ac rege dignis ad ciuitatem regiam ducunt; non reprimit uoces eorum qui regnum patriarche Dauid in eo restaurandum  et prisce benedictionis dona recuperanda concinunt. Ut quid ergo hoc quod prius fugiendo declinauit modo libens amplectitur, regnumque quod adhuc uicturus in mundo suscipere noluit iamiam exiturus per passionem crucis de mundo non negauit suscipere, nisi ut aperte doceret quod non temporalis et terreni, sed eterni in celis Rex esset imperii? Ad quod profecto regnum per contemptum mortis, gloriam resurrectionis, et triumphum ascensionis perueniret. Hinc est enim quod post resurrectionem apparens discipulis ait: Data est mihi omnis potestas in celo et in terra, et cetera eiusdem loci. Notandum sane quanta sit consonantia turbe Dominum collaudantis, cum uoce euangelizantis uirgini  matri Gabrielis qui ait: Hic enim erit magnus, et filius Altissimi uocabitur. Et dabit illi Dominus Deus sedem Dauid patris eius, et regnabit in domo Iacob in eternum . Accepit autem sedem siue regnum Dauid Dominus, ut gentem cui Dauid quondam temporalis regni gubernacula simul et exempla iustitie prebuit, quaque modulis hymnorum spiritalium ad fidem atque amorem sui conditoris accendere solebant, hanc ipse uerbis, donis, factis et promissis, tanto mediatore Dei et hominum dignis, ad regnum celeste et immortale uocaret, atque ad ipsam Dei Patris uisionem introduceret. In quo iungitur: Osanna in excelsis, id est salus. Quo perspicue ostenditur quod aduentus Christi non tantum hominum salus, sed totius mundi sit; terrena iungens celestibus, ut  omne genu flectatur ei, celestium, et terrestrium et infernorum. Notandum sane quod Osanna uerbum Hebraicum, compositum est ex duobus, corrupto et integro. Salua namque, siue saluifica apud eos dicitur Osi, at uero anna interiectio est deprecantis. Quomodo apud Latinos interiectio est dolentis heu, et interiectio admirantis pape. Denique in psalmo centesimo decimo septimo, ubi septuaginta Interpretes transtulerunt O Domine, saluum me fac, in Hebreo scriptum est: Anna Adonai, osi anna. Quod interpres noster Hieronymus diligentius elucidans ita transtulit: Obsecro, Domine, salua obsecro. Idem namque significat O Domine, per interiectionem obsecrantis, quod obsecro, Domine, per ipsum uerbum obsecrationis. Osanna itaque salua obsecro significat, consumpta  littera i uocali, que uerbum prius terminat, cum perfecte dicitur osi, per uirtutem littere uocalis a qua uerbum sequens incipit anna. Quod metrici in uersibus scandendis synalepham uocant, quamuis illi scriptam litteram scandentes transiliant; in hoc autem uerbo Osanna, i littera nec saltem scribatur, sed sensu loquentium saluo, funditus interimatur.

Et introiuit Ierosolymam in templum. Quod ingressus ciuitatem primo templum adiit, formam nobis religionis, quam sequamur, premonstrat. Ut cum forte uillam aut oppidum, aut alium quemlibet locum in quo sit domus orationis Deo consecrata, intramus, primo ad hanc diuertamus; et postquam nos Domino per orationum studia commendauerimus, sic deinde  ad agenda ea propter que uenimus temporalia negotia secedamus. Appropinquante autem tempore passionis, appropinquare uoluit Dominus loco passionis, ibique proximus manere, ubi constituto ac prefinito ante secula tempore inueniri posset ab eis per quos eadem erat passio complenda. Quo etiam per hoc cunctis intimaret audientibus quod non inuitus mortem, ut profani putauere, sed sua sponte subiret. Cuius hora proximante intrepidus locum adiit, in quo se passurum, et per seipsum, et per prophetarum suorum ora, longe ante predixerat. Notandum uero quod hic introitus eius in Ierusalem ante quinque dies Pasche, in quo mysterium sacrosancte passionis sue implere decreuerat, factus est. Narrat  enim Ioannes quod ante sex dies Pasche uenerit Bethaniam, ubi cena ei facta, et discumbentibus multis soror eum Lazari Maria unguento mystico perfuderit; atque in crastinum asino sedens, obuiante cum palmis plurima turba, uenerit Ierosolymam. Ubi non pretereunda silentio est non tantum concordia in rebus, uerum etiam in temporibus ueteris et Noui Testamenti, umbre et ueritatis, legis et Euangelii. Scriptum namque in lege est, dicente Domino ad Moysen et Aaron: Mensis iste uobis principium mensium, primus erit in mensibus anni. Loquimini ad uniuersum cetum filiorum Isrel, et dicite eis: Decima die mensis huius, tollat unusquisque agnum per familias et domos suas. Et paulo post: Et seruabitis eum usque ad quartam decimam diem mensis huius, immolabitque  eum uniuersa multitudo filiorum Isrel ad uesperam . Decima ergo die mensis primi, agnus qui in Pascha immolaretur, domum introduci iussus est, quia et Dominus decima die eiusdem mensis, hoc est ante quinque dies Pasche, in ciuitatem in qua pateretur erat ingressurus. Et sicut agnus de toto grege electus certum sue uictimationis diem exspectabat, ita et Dominus, coniurante aduersum se omni seniorum et principum concilio, certus prestolabatur horam, in qua seipsum pro salute mundi oblationem Deo et hostiam in odorem suauitatis offerret. Immolabatur agnus quarta decima die primi mensis ad uesperam, et Dominus eadem hora agnum cum discipulis manducans, ubi legalis Pasche decreta compleuit, egressus est cum eis statim ad locum orationis,  ubi comprehensus a Iudeis et ligatus, iam sacramenta beate sue uictimationis inchoaret.

Et circumspectis omnibus, cum iam uespere esset hora, exiit in Bethaniam cum duodecim. Non hoc semel fecit; sed per omnes quinque dies ex quo Ierosolymam ascenderat usque ad tempus passionis, hoc ipsum agere solebat, ut per diem in templo doceret, noctibus uero exiens moraretur in monte Oliueti, sicut in Luca legimus. Docendo enim incredulos, officium correctionis sedulus impendebat. Commanendo autem apud fideles, gratiam eis benignitatis propitius exhibebat. Bene autem dicitur quod, circumspectis omnibus, exiuit in Bethaniam. Inspicit quippe internus arbiter omnium corda, et cum in contradicentibus ac resistentibus ueritati non inuenit  ubi caput reclinet, secedit ad fideles, et in eis qui obediunt uerbo mansionem sibi una cum Patre facere gaudet. Bethania namque domus obedientie dicitur. Hoc quoque intelligendum est, quod tante Dominus fuerit paupertatis, et ita nulli sit adulatus, ut in urbe maxima nullum hospitem, nullam inuenerit mansionem, sed in agro paruulo apud Lazarum sororesque eius habitaret. Eorum quippe uicus Bethania est.

Et alia die cum exirent a Bethania, esuriit. Esuriit, uel ueritatem humane carnis ostendens, uel esuriens salutem credentium, estuans ad incredulitatem Isrel.

Cumque uidisset a longe ficum habentem folia, uenit si quid forte inueniret in ea. Et cum uenisset ad eam,  nichil inuenit preter folia. Non enim erat tempus ficorum. Et respondens iehsu dixit ei, Iam non amplius in eternum quisquam ex te fructum manducet. Quomodo Dominus multa in parabolis dicere, ita etiam nonnulla in parabolis facere solebat. Quid enim cause erat ut esuriens fructus in ficulnea quereret, quorum tempus nondum esse quilibet homo nouerat, arboremque quod fructum per id tempus non haberet, eterne sterilitatis maledictione damnaret, nisi quia plebem, quam uerbo docebat, hoc etiam facto terrebat, ne quis habendo folia, et fructum non habendo, hoc est uerba iustitie absque operibus pretendendo, excidi et in ignem mereretur proiici? Unaqueque enim arbor non de floribus, non de foliis, sed de fructu suo cognoscitur, id est, unusquisque  homo non de estimatione fame uel sermonum pompa, sed de suarum testimonio probatur actionum. Esuriens ergo Dominus uidit ficum habentem folia, et uenit querere fructum in illa, nec inuenit. Quia salutem desiderans humani generis, uidit Iudeam habentem eloquia legis et prophetarum, uenitque probare docendo, corripiendo, miracula faciendo, si quem forte in eorum corde fructum fidei et uite posset inuenire. Sed quia folia sine fructibus habere reperta est ficulnea, damnatur, quia Iudea que uerba Scripture sine operibus sonabat digna est ultione punita. Hoc autem dixerim, non quod tota Synagoga fuerit abiecta, ex qua utique constat quod primitiua fuerit Ecclesia constructa. Sed illa nimirum portio Synagoge damnari meruit, que esurientem Christum  pascere bene operando recusauit, que foliis uerborum spiritalium magis obumbrari, quam fructibus Spiritus uoluit honestari. Quibus ipse dicit alibi: Ego uado, et queritis me, et in peccato uestro moriemini . Congruit sane hic locus illi eius parabole, ubi ait: Arborem fici habebat quidam plantatam in uinea sua, et uenit querens fructum in illa, et non inuenit. Dixit autem ad cultorem uinee: Ecce anni tres sunt ex quo uenio querens fructum in ficulnea hac, et non inuenio. Succide ergo illam, ut quid etiam terram occupat? At ille respondens, dixit illi: Domine, dimitte illam et hoc anno, usque dum fodiam circa illam et mittam stercora. Et si quidem fecerit fructum: sin autem, in futurum succides illam .  Cultor autem uinee ordo est apostolorum doctorumque spiritalium qui Synagogam, nei periret, diligenter ad penitentiam uocare proque eius salute Domino supplicare studuerunt. Precipue Iacobus frater Domini, qui regende Ierosolymorum Ecclesie prelatus est. uerum quia illa nec in legalibus edictis, nec in propheticis contestationibus, nec in ipsa coruscantis Euangelii gratia fructum obedientie ferre consensit, quasi tribus annis ficus sterilis permanens, abiecta est a Domino, et eterna maledictione subuersa. Namque non solum ab electorum sorte repulsa, sed ab ipsa etiam quam inanis occupabat terra abscissa est. Sed et tu, si non uis audire in iudicio a Christo: Discede a me, maledicte, in ignem eternum, quia esuriui, et non dedisti mihi manducare  , arbor esse sterilis in hac uita caueto, quin potius pauperi Christo et esurienti fructum pietatis quo indiget offerto.

Et ueniunt Ierosolymam. Et cum introisset templum, cepit eiicere uendentes et ementes e templo, et mensas nummulariorum, et cathedras uendentium columbas euertit. Quod maledicendo ficum infructuosam per figuram fecit Dominus, hoc idem mox apertius ostendit, eiiciendo improbos e templo. Neque enim aliquid peccauit arbor, quod, esuriente Domino, poma non habuit, quorum necdum tempus aduenerat; sed peccare sacerdotes qui in domo Domini secularia negotia gerebant, et fructum pietatis quem debuerant, quemque in eis Dominus esuriebat, ferre supersederant. Arefecit Dominus arborem maledicto,  ut homines hec uidentes siue audientes, multo magis intelligerent sese diuino condemnandos esse iudicio, si absque operum fructu de plausu tantum sibi religiosi sermonis, uel ut de sonitu et tegumento blandirentur, uiridantium foliorum. uerum quia non intellexerunt, in ipsos consequenter districtionem merite ultionis exercuit. Et eiecit commercia rerum humanarum de domo illa, in qua diuinas tantum res agi, hostias et orationes Deo offerri, uerbum Dei legi, audiri et decantari, preceptum erat. Et quidem credendum est quia ea tantum uendi uel emi repererit in templo, que ad ministerium necessaria essent eiusdem templi, iuxta hoc quod alias factum legimus, cum idem templum ingrediens inuenit in eo uendentes et ementes oues et boues et columbas.  Quia nimirum hec omnia, nonnisi ut offerrentur in domo Domini, eos qui de longe uenerant ab indigenis comparare credendum est. Si ergo Dominus nec ea uolebat uenundari in templo, que in templo uolebat offerri, uidelicet propter studium auaritie, siue fraudis, quod proprium solet esse negotiantium facinus, quanta putas animaduersione puniret, si inuenisset ibi aliquos risui uel uaniloquio uacantes, aut alii cuilibet uitio mancipatos? Si enim ea que alibi liberi gerere poterant, Dominus in domo sua temporalia negotia geri non patitur, quanto magis ea que nusquam fieri licet plus celestis ire merentur, si in edibus Deo sacratis aguntur? uerum quia Spiritus sanctus in columba super Dominum apparuit, recte  per columbas sancti Spiritus carismata signantur. Qui autem sunt in templo Dei, hodie, qui columbas uendunt, nisi qui in Ecclesia pretium de impositione manus accipiunt? per quam uidelicet impositionem Spiritus sanctus celitus datur. Columba ergo uenditur, quando manus impositio, per quam Spiritus sanctus accipitur, ad pretium prebetur. Sed Redemptor noster cathedras uendentium columbas euertit, quia talium negotiatorum sacerdotium destruit. Hinc est quod sacri canones Simoniacam heresim damnant, et eos sacerdotio priuari precipiunt, qui de largiendis ordinibus pretium querunt. Cathedra ergo uendentium columbas euertitur, quia ii qui spiritalem gratiam uenundant, uel ante humanos, uel ante Dei oculos sacerdotio priuantur.

 Et non sinebat ut quisquam transferret uas per templum. De uasis dicit illis que mercandi gratia inferebant. Ceterum absit ut uasa Deo dicata Dominus eiiceret de templo, uel introferri prohiberet in templum, ubi futuri sui examinis insigne pretendit exemplum; sed potius immunda et profana eliminat uasa de templo, ac ne amplius inferantur prohibet, quando non solum de Ecclesia omnes repellit ac deturbat reprobos, uerum etiam, ne ultra ad turbandam Ecclesiam intrent, eterno eos uerbere compescit. Sed et in presenti hec est uera domus Domini, id est, cordis fidelium purificatio, ut non tantum peccata que inerant diuinitus immissa compunctio tollat, sed etiam ne hec ultra repetant, diuina in eis gratia perseuerans adiuuet.

 Et docebat, dicens eis: Nonne scriptum est quia domus mea domus orationis uocabitur omnibus gentibus? Omnibus, inquit, gentibus non uni genti Iudaice, nec in uno Ierosolyme urbis loco, sed in toto orbe terrarum, et nequaquam taurorum et hircorum et arietum, sed orationis.

uos autem fecistis eam speluncam latronum. Qui ad accipienda munera in templo residebant, profecto quin quibusdam non dantibus lesiones exquirerent, dubium non erat. Domus ergo orationis spelunca latronum facta fuerat, quia ad hoc in templo assistere nouerant, ut aut non dantes munera studerent corporaliter persequi, aut dantes spiritaliter necare. Templum quoque et domus Dei est ipsa mens atque conscientia fidelium, que si quando in lesione proximi  peruersas cogitationes profert, quasi in spelunca latronum resident. Et simpliciter gradientes interficiunt, quando in eos qui in nullo rei sunt lesionis gladios defigunt. Mens enim fidelium non iam domus orationis, sed spelunca latronum est, quando, relicta innocentia et simplicitate sanctitatis, illud conatur agere, unde ualeat proximis nocere.

Et cum mane transirent, uiderunt ficum aridam factam a radicibus. Non rami tantum aut stipites infructuose fici, sed ipsa etiam radix arefiendo, sententiam diuine in se reprobationis ostendit. Et Ioannes ait quia securis ad radicem arborum posita est . Arefacta est itaque ficus a radicibus, ut ostenderetur gens impia, non ad tempus uel ex parte corripienda externorum incursibus, et mox, miserante Domino,  post actam penitentiam prisce restituenda libertati, ut sepe factum sacra historia refert; sed eterna potius damnatione ferienda, arefacta est radicibus, ut intimaretur nefanda plebs non solum humana gloria forinsecus, uerum etiam diuino intus fauore funditus esse destituenda. Nam et salutem uitamque quam accipere poterat in celis, et quam iam perceperat patriam, perdidit in terris.

Et respondens iehsu, ait illis: Habete fidem Dei. Amen dico uobis, quia quicunque dixerit huic monti: Tollere et mittere in mare, et non hesitauerit in corde suo, sed crediderit quia quodcunque dixerit fiat, fiet ei. Solent gentiles qui contra Ecclesiam maledicta scripsere, improperare nostris quod non habuerint  plenam fidem Dei, quia nunquam montes transferre potuerint. Quibus respondendum est non omnia scripta esse que in Ecclesia sunt gesta, sicut etiam de factis ipsius Christi Dei et Domini nostri Scriptura nostra testatur. Unde et hoc quoque fieri potuisset, ut mons ablatus de terra mitteretur in mare, si necessitas id fieri poposcisset. Quomodo legimus factum precibus beati patris Gregorii Neocesaree Ponti antistitis, uiri meritis et uirtutibus eximii, ut mons in terra tantum loco cederet, quantum incole ciuitatis opus habebant. Cum enim uolens edificare Ecclesiam in loco apto, uideret eum angustiorem esse, quam res exigebat, eo quod ex una parte rupe maris, ex alia monte proximo coarctaretur, uenit nocte ad locum, et genibus flexis admonuit Dominum  promissionis sue, ut montem longius iuxta fidem petentis ageret. Et mane facto reuersus inuenit montem tantum spatii reliquisse structoribus ecclesie, quantum opus habuerant. Poterat ergo hic, poterat alius quis eiusdem meriti uir, si opportunitas exegisset, impetrare a Domino, merito fidei, ut etiam mons tolleretur et mitteretur in mare. uerum quia montis nomine nonnunquam diabolus significatur, uidelicet propter superbiam qua se contra Deum erigit, et esse uult similis Altissimo, mons ad preceptum eorum qui fortes fide sunt tollitur de terra, et in mare proiicitur, cum predicantibus uerbum doctoribus sanctis immundus Spiritus ab eorum corde repellitur, qui ad uitam sunt preordinati, et in turbulentis amarisque infidelium mentibus uesaniam sue  tyrannidis exercere permittitur. Non quod ibi etiam antea sedem regnumque non habuerit, sed quia tanto acrius in eos quos licet deseuit, quanto amplius se dolet a lesione piorum fuisse depulsum. Cui simile est illud Apocalypsis: Et secundus angelus tuba cecinit, et ecce tanquam mons magnus igne ardens missus est in mare . Canente etenim angelo tuba, mons igne ardens missus est in mare, quia, predicante uerbum doctore ueritatis, antiquus hostis inuidie facibus accensus, peruersorum animos grauius corrupturus adiit, ut dolorem expulsionis sue de fidelibus uindicaret in perfidis.

Et cum stabitis ad orandum dimittite si quid habetis aduersus aliquem, ut et pater uester, qui in celis est, dimittat uobis peccata uestra, etc. Notanda distinctio  deprecantium. Qui perfectam habet fidem, que per dilectionem operatur, ille orando, uel etiam iubendo, potest montes transferre spiritales. Quomodo fecit Paulus de Helyma mago, quem et oculis et arte nefanda priuauit. Quomodo de Pythonissa in Philippis, de qua spiritum malignum, montem uidelicet superbissimum, eiecit. Sed idem mons in mare proiectus quantum furibundi ignis huic intulerit, subsecuta confestim contra eum gentilium persecutio perdocuit. Qui uero tante fastigium perfectionis necdum conscendere queunt, postulent sibi peccata dimitti, quo ad uitam intrare mereantur perpetuam, et absque dubio impetrabunt quod petunt, si tamen in se peccantibus aliis primo ipsi dimittunt. Sin autem  hoc facere contemnunt, non solum orando uirtutes facere, sed nec suorum possunt ueniam consequi peccatorum.

Et cum ambularet in templo, accedunt ad eum summi sacerdotes, et scribe, et seniores, et dicunt illi: In qua potestate hec facis? Et quis tibi dedit hanc potestatem ut ista facias? Diuersis modis eamdem quam supra calumniam struunt, quando dixerunt: In Beelzebub principe demoniorum eiicit demonia. Quando enim dicunt, In qua potestate hec facis? de Dei dubitant potestate, et subintelligi uolunt diaboli esse que faciat. Addentes quoque: Quis tibi dedit hanc potestatem? manifestissime Dei Filium negant, quem putant non suis, sed alienis uiribus signa facere.

iehsu autem respondens ait: Interrogabo uos et ega  unum uerbum, et respondete mihi, et dicam uobis in qua potestate hec faciam. Baptismus Ioannis de celo erat, an ex hominibus? Respondete mihi. Poterat Dominus aperta responsione tentatorum calumniam confutare, sed prudenter interrogat, ut suo uel silentio uel sententia condemnentur.

At illi cogitabant secum dicentes: Si dixerimus, de celo, dicet nobis: Quare ergo non credidistis ei? Quem enim confitemini de celo habuisse prophetiam, mihi testimonium perhibuit, et ab illo audistis in qua ista faciam potestate.

Si dixerimus ex hominibus, Timemus populum. Omnes enim habebant Ioannem, quia uere propheta esset. uiderunt ergo quod utrumlibet horum respondissent, in laqueum se casuros, timentes lapidationem, sed  magis timentes ueritatis confessionem.

Et respondentes dicunt Iesu: Nescimus. Et respondens iehsu ait illis: Neque ego dico uobis in qua potestate hec faciam. Non uobis dico quod scio, quia non uultis fateri quod scitis. Iustissime repulsi, utique confusi abscesserunt. Et impletum est quod in psalmo per prophetam dicit Deus Pater: Paraui lucernam Christo meo, id est, ipsum Ioannem. Inimicos eius induam confusione . Notandum autem quod duas ob causas maxime scientia ueritatis est occultanda querentibus. Cum uidelicet is qui querit, aut minus capax est ad intelligendum quod querit, aut odio uel contemptu ipsius ueritatis indignus est cui debeat aperiri quod querit. Propter quorum unum Dominus ait: Adhuc multa habeo uobis  dicere, sed non potestis illa portare modo. Propter alterum uero discipulis precepit: Nolite dare sanctum canibus: neque mittatis margaritas uestras ante porcos.



CAPUT XII.

Et cepit illis in parabolis loqui: uineam pastinauit homo, et circumdedit sepem, et fodit lacum, et edificauit turrim. Homo iste qui pastinauit uineam ipse est qui in aliqua parabola conduxit operarios in uineam suam. Qui plantauit uineam de qua Isaias plenissime per canticum loquitur, ad extremum inferens: uinea Domini Sabaoth, domus est Isrel. Et in psalmo, uineam  de Aegypto transtulisti, eiecisti gentes et plantasti eam. Et sepem circumdedit ei, uel murum urbis, uel angelorum auxilia. Et fodit in ea lacum,  siue torcular, aut altare, aut illa torcularia quorum et tres psalmi titulo prenotantur, octauus, et octogesimus, et octogesimus tertius. Et edificauit turrim, haud dubium quin templum de quo dicitur per Micheam: Et tu turris nebulosa filie Sion.

Et locauit eam agricolis. Quos alibi uinee operarios appellauit, qui conducti fuerant hora prima, tertia, sexta et nona. Et peregre profectus est, non loci mutatione. Nam Deus unde abesse potest, quo complentur omnia? Et qui dicit per Ieremiam: Ego Deus appropinquans, et non de longe dicit Dominus? Sed abire uidetur a uinea, ut uinitoribus liberum operandi arbitrium derelinquat.

Et misit ad agricolas in tempore seruum, ut ab agricolis acciperet de fructu uinee. Qui apprehensum cum  ceciderunt, et dimiserunt uacuum. Bene tempus fructuum posuit, non prouentum. Nullus enim fructus exstitit populi contumacis, nullus huius uinee prouentus, tametsi crebre ac sollicite quereretur, inuentus est. Seruus ergo qui primo missus est, ipse legifer Moyses intelligitur, qui quadraginta annos continuos fructum aliquem legis quem dederat, a cultoribus inquirebat, sed cesum eum dimiserunt uacuum. Irritauerunt enim Moysen in castris, et Aaron sanctum Domini. Et uexatus est Moyses propter eos, quia exacerbauerunt Spiritum eius. Qui et ipse seruus quid de fructu uinee huius sentiat, palam carmine declarat dicens: Et uinea enim Sodomorum, uitis eorum, et propago eorum ex Gomorrha. Uua eorum uua fellis, et botrus amaritudinis in ipsis, furor draconum  uinum eorum, et furor aspidum insanabilis .

Et iterum misit ad illos alium seruum, et illum in capite uulnerauerunt, et contumeliis affecerunt. Seruus alter Dauid regem prophetamque et ceteros psalmistas significat, qui post Moysen missi sunt, ut colonos uinee post edicta legalia psalmodie modulatione et dulcedine cithare ad exercitium boni operis excitarent. Nam et ipse Dauid, qui cor populi ad celestia desideranda suspenderet, inter ritus carnalium uictimarum laudes Domini continuas, suaui melodia decantari constituit. Sed et hunc affectum contumeliis in capite uulnerauerunt, quia psalmistarum carmina que ad laudem Domini uocabant, parui pendentes, ipsum qui psalmodie caput in Spiritu sancto et fons  claruerat, Dauid abiecerunt. Dicentes enim: Que nobis pars in Dauid, aut que hereditas in filio Isai ? regnum simul eius ignobili stirpe, et religionem impietate mutauerunt. Attamen ipse pro hac uinea, que, de Aegypto translata, Palestine montes sua obumbratione protexerat, ne radicitus exterminaretur orabat: Domine Deus uirtutum, conuertere nunc, respice de celo, et uide, et uisita uineam istam, et dirige eam quam plantauit dextra tua . Ubi pariter exposuit quis sit homo ille qui hanc uineam plantauit, Dominus uidelicet Deus uirtutum.

Et rursum alium misit, et illum occiderunt, et plures alios, quosdam cedentes, alios uero occidentes. Tertium cum suis sociis seruum, prophetarum chorum intellige,  qui continuis attestationibus populum conuenerunt, et que huic uinee uentura imminerent mala predixerunt. Sed quem prophetarum non sunt persecuti? Et occiderunt eos qui prenuntiabant de aduentu Domini Saluatoris . Et hi omnes, multa de huius uinee sterilitate dixerunt, sed unius Ieremie planctum ponere sufficiat. Ego autem, inquit, plantaui te uineam electam, omne semen uerum, quomodo conuersa es in prauum uinee aliene ? His sane tribus seruorum gradibus omnium sub lege doctorum figuram posse comprehendi, Dominus alibi manifeste pronuntiat, dicens: Quoniam necesse est impleri omnia que scripta sunt in lege Moysi et prophetis et psalmis de me .

Adhuc ergo unum habens filium carissimum, et illum  misit ad eos nouissimum dicens: Quia reuerebuntur filium meum. Quod ait: Quia reuerebuntur filium meum, non de ignorantia uenit. Quid enim nesciat paterfamilias, qui hoc loco Deus pater intelligitur? Sed semper ambigere dicitur Deus, ut libera uoluntas homini reseruetur. Interrogemus Arium et Eunomium. Ecce pater dicitur ignorare, et sententiam temperat, et quantum in nobis est, probatur esse mentitus. Quidquid pro patre responderint, hoc intelligant pro filio, qui se dicit ignorare consummationis diem.

Coloni autem dixerunt ad inuicem: Hic est heres, uenite occidamus eum, et nostra erit hereditas. Manifestissime Dominus probat Iudeorum principes non per ignorantiam, sed per inuidiam crucifixisse Filium  Dei. Intellexerunt enim hunc esse cui dictum est: Postula a me, et dabo tibi gentes hereditatem tuam . Et propterea quasi sibi consulentes aiebant: Ecce mundus totus post eum abit. Et si dimittimus eum sic, omnes credent in eum . Hereditas ergo filii Ecclesia est, cunctis ei data de gentibus, quam non moriens ei pater reliquit, sed ipse sua morte mirabiliter acquisiuit, quam resurgendo possedit. Hanc autem, occiso eo, mali coloni preripere moliebantur, cum crucifigentes eum Iudei fidem que per eum exstinguere, et suam magis, que ex lege est iustitiam preferre, ac gentibus imbuendis conabantur inserere.

Et apprehendentes eum occiderunt, et eiecerunt extra uineam. Notat eos malitie pertinacis, qui nec  crucifixo ac resuscitato a mortuis Domino ad predicationem apostolorum credere uoluerint, sed quasi cadauer uile proiecerunt. Quia quantum in se erat a suis eum finibus excludentes gentibus suscipiendum dederunt.

Quid ergo faciet Dominus uinee? ueniet et perdet colonos, et dabit uineam aliis. Hunc uersiculum Dominus apud Mattheum mox exposuit ipse, dicens: Ideo dico uobis quia auferetur a uobis regnum Dei, et dabitur genti facienti fructus eius . Quod ita futurum etiam figuraliter ostenderat, cum in exemplum non credentium Iudeorum infructuoso fico malediceret. Qui e contrario postmodum credentes, siue de Iudeis, siue de gentibus, fructifere  atque eximie comparauit arbori, dicens: Ego sum uitis, uos palmites. Qui manet in me et ego in eo, hic fert fructum multum . Cum autem dixisset quia ueniens Dominus uinee post perditionem malorum agricolarum, uineam daturus esset aliis, hoc idem ita diuinitus fuisse procuratum, prophetico statim affirmauit exemplo, subiiciens:

Nec Scripturam hanc legistis: Lapidem quem reprobauerunt edificantes, hic factus est in caput anguli? A Domino factum est istud, et est mirabile in oculis nostris. Quomodo, inquit, implebitur hec prophetia, quod lapidem ab edificantibus reprobatum in caput anguli dicit esse ponendum, nisi quia Christus a uobis reprobatus, et occisus, credituris est gentibus predicandus, ut quasi lapis angularis duos condat  in semetipso, atque ex utroque populo unam sibi fidelium ciuitatem, unum templum edificet? Eosdem enim Synagoge magistros quos supra colonos dixerat, nunc edificantes appellat. Quia qui subditam sibi plebem ad ferendos uite fructus quasi uineam iubebantur excolere, ipsi quoque hanc Deo inhabitatore dignam quasi domum construere atque ornare precipiebantur. Unde et Apostolus fidelibus scribens, ait: Dei agricultura, Dei edificatio estis . Sed qui fructum uinee Dei quasi pessimi coloni reddere magno patrifamilias negabant, iidem quasi mali cementarii laborant domui Dei lapidem pretiosum et electum, qui uel in fundamentis, uel in angulo ponendus erat, subtrahere, hoc est fidem Christi auditoribus suis conabantur eripere.

 Et querebant eum tenere, et timuerunt turbam. Cognouerunt enim quoniam ad eos parabolam hanc dixerit, et relicto eo abierunt. Principes sacerdotum et scribe, quasi mentientem contra se Dominum querebant interficere. Sed hoc idem querendo, docebant uera esse que dixerat. Ipse quippe est heres, cuius iniustam necem aiebat esse uindicandam a patre. Illi nequam coloni, qui ab occidendo Dei Filio ad modicum quidem timore humano retardari, donec ueniret hora eius, nunquam uero diuino amore potuere cohiberi. Morali sane intellectu, cuique fidelium cum mysterium baptismi quod exerceat operando committitur, quasi uinea quam excolat locatur. Mittitur seruus unus, alter, et tertius, qui de fructu accipiant, cum lex, psalmodia, prophetia, quarum admonitionem  bene agendo sequatur, legitur. Sed missus seruus contumeliis affectus uel cesus eiicitur, cum sermo auditus contemnitur, uel  etiam blasphematur. Missum insuper heredem  occidit, qui et Filium Dei conculcauerit, et spiritui gratie, quo sanctificatus est, contumeliam fecerit. Perdito malo cultore, uinea dabitur alteri, cum dono gratie quod superbus spreuit, humilis quisque ditabitur. Sed et hoc quod principes sacerdotum, scribe, ac seniores manum mittere querentes in Iesum, timore turbe retinentur, quotidie geritur in Ecclesia, cum quilibet solo de nomine frater eam, quam non diligit ecclesiastice fidei ac pacis unitatem, propter cohabitantium fratrum bonorum multitudinem  aut erubescit, aut timet impugnare. Qui tamen sicut de stultissima auium struthione Dominus ait, cum tempus fuerit, in altum alas erigit, quia persequendo Ecclesiam quasi Dominum cruci addicere et ostentui gaudebit habere.

Et mittunt ad eum quosdam ex Phariseis et Herodianis, ut eum caperent in uerbo. Herodianos dicit milites Herodis tetrarche, qui et ipse tunc temporis erat Ierosolymis, atque in spernendo et irridendo Dominum Pilato et Iudeis consentiebat, ut Lucas euangelista testatur. Querentes ergo Dominum comprehendere summi sacerdotes, scribe, et seniores timuerunt turbam. Atque idea quia per se non poterant, terrene potestatis manibus efficere tentabant, ut uelut ipsi a morte eius uiderentur immunes. Nuper  enim sub Cesare Augusto Iudea subiecta Romanis, quando in toto orbe est celebrata descriptio, stipendiaria facta fuerat, et erat in populo magna seditio, dicentibus aliis pro securitate et quiete, qua Romani pro omnibus militabant, debere tributa persolui; Phariseis uero qui sibi applaudebant in iustitia, e contrario nitentibus, non debere populum Dei qui decimas solueret, et primitias daret, et cetera que in lege scripta sunt, humanis legibus subiacere. Cuius seditionis adeo fomes inualuit, ut post Domini resurrectionem, insistentibus Romanis, patriam gentem, et regnum, augustum quoque illud cum sua religione templum, insuper ipsam lucem, perdere, quam tributa pendere, maluerint.

Qui uenientes dicunt ei: Magister, scimus quia uerax  es, et non curas quemquam. Nec enim uides in faciem hominis, sed in ueritate uiam Domini doces. Licet dari tributum Cesari, an non dabimus? Blanda et fraudulenta interrogatio illuc prouocat respondentem, ut magis Deum quam Cesarem timeat, et dicat non debere tributa solui, ut statim audientes Herodiani, seditionis contra Romanos auctorem eum teneant.

Qui sciens uersutiam eorum, ait illis: Quid me tentatis? Afferte mihi denarium ut uideam. At illi attulerunt ei. Sapientia semper sapienter agit, ut suis potius tentatores sermonibus confutentur: Afferte mihi, inquit, denarium. Hoc est genus nummi, quod pro decem nummis imputabatur, et habebat imaginem Cesaris.

 Et ait illis: Cuius est imago hec et inscriptio? Qui putant interrogationem Saluatoris, ignorantiam esse, et non dispensationem, discant ex presenti loco quod utique potuerit scire iehsu cuius imago esset in nummo: sed interrogat, ut ad sermonem eorum competenter respondeat.

Dicunt illi: Cesaris. Respondens autem iehsu, ait illis: Reddite ergo que sunt Cesaris Cesari, et que sunt Dei, Deo. Quod ait: Reddite que sunt Cesaris Cesari, nummum, tributum, et pecuniam; et que sunt Dei, Deo, decimas, primitias et oblationes ac uictimas sentiamus. Quomodo et ipse reddit tributa pro se et Petro, et Deo reddidit que Dei sunt, patris faciens uoluntatem. Aliter: Reddite que Cesaris sunt Cesari, et que sunt Dei, Deo. Quemadmodum Cesar  a nobis exigit impressionem imaginis sue, sic et Deus, ut quemadmodum illi redditur nummus, sic Deo reddatur anima lumine uultus eius illustrata atque signata. Unde Psalmista: Signatum est, inquit, in nobis lumen uultus tui, Domine .

Hoc quoque lumen est totum hominis, et uerum bonum, quod non oculis sed mente conspicitur. Signatum autem dixit in nobis, tanquam denarius signatur regis imagine. Homo enim factus est ad imaginem et similitudinem Dei, quam peccando corrupit. Bonum ergo eius est uerum atque eternum si renascendo signetur.

Et mirabantur super eo. Qui credere debuerant ad tantam sapientiam, mirati sunt, quia calliditas eorum insidiandi non inuenisset locum. Et, sicut Mattheus  scribit, relicto eo abierunt, infidelitatem pariter cum miraculo reportantes.

Et uenerunt ad eum Sadducei, qui dicunt resurrectionem non esse. Due erant hereses in Iudeis, una Phariseorum, et altera Sadduceorum. Pharisei traditionum et obseruationum quas illi deuterosis uocant, iustitiam preferebant, unde et diuisi uocabantur a populo. Sadducei autem qui interpretantur iusti, et ipsi uendicabant sibi quod non erant. Prioribus et corporis et anime resurrectionem credentibus, confitentibusque et angelos et spiritus, sequentes, iuxta Acta apostolorum, omnia denegabant.

Et interrogabant eum dicentes: Magister, Moyses scripsit nobis ut si cuius frater mortuus fuerit, et dimiserit uxorem, et filios non reliquerit, accipiat frater  eius uxorem ipsius, et resuscitet semen fratri suo. Septem ergo fratres erant, et primus accepit uxorem, et mortuus est, non relicto semine, etc. Qui resurrectionem corporum non credebant, animas iudicantes interire cum corporibus, recte istiusmodi fingunt fabulam, que deliramenti arguat eos qui resurrectionem asserant corporum. Potest autem fieri ut uere in gente eorum aliquando hoc acciderit.

In resurrectione ergo cum resurrexerint, cuius de his erit uxor? Septem enim habuerunt eam uxorem. Turpitudinem fabule opponunt, ut resurrectionis denegent ueritatem; uerum mystice septem hi fratres sine filiis defuncti, reprobis quibusque congruunt, qui per totam huius seculi uitam que septem diebus uoluitur, a bonis operibus steriles existunt. Quibus  uiritim misera morte prereptis, ad ultimum et ipsa mundana conuersatio, quam illi absque fructu uitalis operis exegerant, quasi uxor infecunda transibit.

Et respondens iehsu, ait illis: Nonne ideo erratis, non scientes Scripturas neque uirtutem Dei? Propterea errant quia Scripturas nesciunt. Et quia Scripturas ignorant, consequenter nesciunt uirtutem Dei, hoc est Christum, qui est Dei uirtus et Dei sapientia .

Cum enim a mortuis resurrexerint, neque nubent, neque nubentur, sed sunt sicut angeli in celis. Latina consuetudo Greco idiomati non respondet. Nubere proprie dicuntur mulieres, et uiri uxores ducere. Sed nos simpliciter dictum intelligamus, quod nubere de uiris, et nubi de uxoribus dictum sit. Si in resurrectione  non nubent neque nubentur, resurgent ergo corpora que possunt nubere et nubi. Nemo quippe dicit de lapide et arbore, et his rebus que non habent membra genitalia, quia non nubant neque nubantur, sed de iis qui cum possint nubere, tamen aliqua ratione non nubant. Quod autem infertur: Sed sunt sicut angeli in celis, spiritalis repromittitur conuersatio. Sunt enim sicut angeli in celis, qui gloria resurrectionis innouati, absque ullo mortis metu, absque ulla labe corruptionis, absque ullo terreni status actu, perpetua Dei uisione fruuntur. Ad quam necesse est angelice dignitatis equalitatem quisquis ascendere desiderat, nunc minimis fratribus pie agendo condescendat.

 De mortuis autem quod resurgant non legistis in libro Moysi super rubum, quomodo dixerit illi Deus inquiens: Ego sum Deus Abraham, et Deus Isaac, et Deus Iacob? Ad comprobandam resurrectionis ueritatem multo aliis manifestioribus exemplis uti potuit, e quibus est et illud: Suscitabuntur mortui, et resurgent qui in sepulcris sunt. Et in alio loco: Multi dormientium de terre puluere consurgent, alii in uitam eternam, et alii in opprobrium, et confusionem eternam . Queritur itaque quid sibi uoluerit Dominus hoc proferens testimonium, quod uidetur ambiguum, uel non satis ad resurrectionis pertinet ueritatem. Supra diximus Sadduceos, nec angelos, nec spiritum, nec resurrectionem corporum confitentes, animarum quoque interitum predicasse. Hi quinque  tantum libros Moysi recipiebant, prophetarum uaticinia respuentes. Stultum ergo erat inde proferre testimonia, quorum auctoritatem non sequebantur. Porro ad eternitatem animarum probandam ponit exemplum: Ego sum Deus Abraham, et Deus Isaac, et Deus Iacob. Statimque infert:

Non est Deus mortuorum, sed uiuorum. Ut cum probauerit animas permanere post mortem  consequenter introduceretur et corporum resurrectio, que cum animabus bona malaue gesserunt.

Et accessit unus de scribis qui audierat illos conquirentes. Et uidens quoniam bene illis responderit, interrogauit eum quod esset primum omnium mandatum.  iehsu autem respondit ei quod primum omnium mandatum est: Audi, Isrel, Dominus Deus tuus, Deus unus est. Et diliges Dominum Deum tuum ex toto corde tuo, et ex tota anima tua, et ex tota mente tua, et ex tota uirtute tua. Hoc est primum mandatum. Secundum autem simile est illi: Diliges proximum tuum tanquam teipsum. Primum omnium et maximum mandatum dicit, hoc est quod ante omnia debeamus intimo in corde singuli, quasi unicum pietatis fundamen locare. Quod apertius in conclusione demonstrauit, cum ait: Maius horum aliud mandatum non est. Primum ergo omnium et maximum mandatum est, cognitio atque confessio diuine unitatis cum exsecutione bone operationis. Bona autem operatio in dilectione Dei et proximi perficitur. Quam breuiter  aliis uerbis commendat Apostolus, dicens: In Christo enim Iesu neque circumcisio aliquid ualet, neque preputium, sed fides que per dilectionem operatur .

Et ait illi scriba: Bene, magister, in ueritate dixisti quia unus est Deus, et non est alius preter eum. Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tanquam seipsum, maius est omnibus holocaustomatis et sacrificiis. Ostenditur ex hac responsione scribe grauem sepe inter scribas et Phariseos questionem esse uersatam quod esset mandatum primum siue maximum diuine legis, quibusdam uidelicet hostias et sacrificia laudantibus, aliis uero maiore auctoritate  fidei et dilectionis opera preferentibus, eo quod plurimi patrum ante legem absque omni uictimarum et sacrificiorum consuetudine ex fide tantum, que per dilectionem operatur, placerent Deo, summique apud ipsum loci haberentur; nemo autem unquam absque fide ac dilectione per holocausta solum et sacrificia Deo placuisse inueniretur. In qua sententia scriba iste etiam se fuisse declarauit.

iehsu autem uidens quod sapienter respondisset, dixit illi: Non es longe a regno Dei. Non longe fuit a regno Dei, quia sententie illius que Noui Testamenti et euangelice perfectionis est propria, fautor exstitisse probatus est. Unde solertius inquirendum quomodo dicat Mattheus quod scriba hic siue legis doctor  tentans Dominum, de mandato  primo siue maximo interrogauerit, quem secundum hunc euangelistam Dominus non longe esse a regno Dei asseuerat, cum constet eos qui tentando sapientiam querunt hanc inuenire non posse, ideoque nec regni celestis que sapientibus solum panditur appropinquare ianue. Dicit enim Scriptura: Et in simplicitate cordis querite illum, quoniam inuenitur ab iis, qui non tentant illum . Nisi forte dicamus quod tentaturus quidem Dominum adierit, sed audito eius responso, correptus, mox ad pietatis gratiam redierit; et quem prius tentando decipiendum putabat, postmodum amplectendo sequendum esse cognouerit. Aut certe ipsam tentationem non accipiamus malam, tanquam decipere uolentis inimicum, sed cautam potius, tanquam experiri amplius  uolentis ignotum. Neque enim frustra scriptum est: Qui facile credit, leuis corde minorabitur .

Et nemo iam audebat eum interrogare. Pharisei et Sadducei, et ceteri principes Iudeorum querentes occasionem calumnie, et uerbum aliquod inuenire quod pateret insidiis, quia in sermonibus confutati sunt, ultra non interrogant, sed apertissime comprehensum Romane tradunt potestati. Ex quo intelligimus uenena inuidie posse quidem superari, sed difficile conquiescere.

Et respondens iehsu, dicebat docens in templo: Quomodo dicunt scribe Christum Filium Dauid esse? Ipse enim dicit in Spiritu sancto: Dixit Dominus Domino meo, sede a dextris meis, donec ponam inimicos tuos scabellum pedum tuorum. Ipse enim Dauid dicit  eum Dominum, et unde est filius eius? Interrogatio Iesu nobis proficit usque hodie contra Iudeos. Et hi enim qui confitentur Christum esse uenturum, hominem simplicem et sanctum asserunt de genere Dauid. Interrogemus ergo eos docti a Domino, si simplex est homo, et tantum filius Dauid, quomodo uocet eum Dauid Dominum suum, non erroris incerto, nec propria uoluntate, sed in Spiritu sancto. Non autem reprehenduntur, quia Dauid filium dicunt, sed quia Dei Filium eum esse non credunt: siquidem ipse et Dominus Dauid, Deus ante tempora manendo, et filius Dauid apparuit homo in temporis fine nascendo. Quod autem a Patre subiiciuntur ei inimici, non infirmitatem Filii, sed unitatem nature, quia in altero alter operatur, significat. Nam et Filius subiicit  inimicos Patri, quia Patrem clarificat super terram.

Et dicebat eis in doctrina sua: Cauete a scribis qui uolunt in stolis ambulare, et salutari in foro, et in primis cathedris sedere in synagogis, et primos discubitus in cenis. Ambulare in stolis, cultioribus uestimentis indutos ad publicum procedere significat, in quo inter cetera diues ille qui epulabatur quotidie splendide peccasse describitur. Notandum autem quod non salutari in foro, non primos sedere uel discumbere uetat eos quibus hoc officii ordine competit, sed eos nimirum qui hec siue habita, seu certe non habita, indebite amant, a fidelibus quibusque quasi improbos docet esse cauendos, animum, uidelicet, non gradum iusta districtione redarguens: quamuis  et hoc culpa non careat, si iidem in foro litibus intersint, qui in cathedra Moysi Synagoge magistri cupiunt appellari. Duplici sane ratione a uane glorie cupidis attendere iubemur, estimantes bona esse et facienda que faciunt, uel emulatione inflammemur, frustra gaudentes in bonis laudari que simulant.

Qui deuorant domos uiduarum sub obtentu prolixe orationis, hi accipient prolixius iudicium. Non tantum ait, Accipient iudicium, sed adiunxit prolixiu, ut insinuet etiam illos qui in angulis stantes orant ut uideantur ab hominibus damnationem mereri, sed eos qui hec prolixius quasi religiosiores agendo non solum laudes ab hominibus, uerum etiam pecunias querunt, grauiori esse iudicio plectendos. Sunt  enim qui se iustos et magni apud Deum meriti simulantes, ab infimis quibuslibet et peccatorum suorum conscientia turbatis, quasi patroni pro eis in iudicio futuri, pecunias accipere non dubitant: et cum porrecte manus pauperi preces iuuare soleant, illi ob hoc maxime in precibus, ut pauperi nummum tollant, pernoctant. Quibus illa Iude maledictio non immerito congruit: Cum iudicatur, exeat condemnatus, et oratio eius fiat in peccatum . Condemnatus quippe cum iudicatur, exit, et orationem suam in peccatum recipit, qui magne nunc estimationis apud homines habitus, in diuino tunc examine non solum se pro aliis interuenire non posse, sed nec sua sibi merita sufficere posse deprehendit,  immo ipsarum quibus humanum iudicium fefellerat precum, inter crimina penas luit.

Et sedens iehsu contra gazophylacium, aspiciebat quomodo turba iactaret es in gazophylacium. Quia sermone Greco seruare dicitur, et gaza lingua Persica diuitie uocantur, gazophylacium locus appellari solet quo diuitie seruantur. Quo nomine et arcam in qua donaria populi congregabantur, ad usus templi necessarios, et porticus in quibus seruabantur appellabant. Habes exemplum de porticibus in Euangelio. Hec, inquit, uerba locutus est iehsu in gazophylacio, docens in templo . Habes de arca in libro Regum: Et tulit Ioiada pontifex gazophylacium unum, aperuitque foramen desuper et  posuit illud iuxta altare ad dexteram ingredientibus domum Domini. Mittebantque in eo sacerdotes, qui custodiebant ostia, omnem pecuniam que deferebatur ad templum Domini. Cumque uiderent nimiam pecuniam esse in gazophylacio, ascendebat scriba regis et pontifex, effundebant, et numerabant pecuniam que imueniebatur in domo Domini . Itaque Dominus qui appetitores primatus et uane glorie cauendos esse monuerat, qui simulatis orationibus prolixius iudicium predixerat esse rependendum, etiam dona ferentes in domum Domini certo examine discernit, ut retribuat singulis secundum cor et opera eorum, quia eodem modo semper in Ecclesia idem internus arbiter agere non cessat.

Et multi diuites iactabant multa. Cum uenisset autem  una uidua pauper, misit duo minuta, quod est quadrans. Quadrantem uocant calculatores quartam partem cuiuscunque rei, uidelicet aut loci, aut temporis, aut pecunie. Forsitan ergo hoc loco quartam partem sicli, id est, quinque obolos significat.

Et conuocans discipulos ait illis: Amen dico uobis quoniam uidua hec pauper plus omnibus misit qui miserunt in gazophylacium. Hic nobis locus moraliter quidem intimat quod sit acceptabile Deo quidquid bono animo obtulerimus, qui non substantiam offerentium, sed conscientiam pensat, nec perpendit quantum in eius sacrificio, sed ex quanto proferatur. Iuxta uero leges allegorie, diuites qui in gazophylacium munera mittebant, Iudeos de iustitie legis elatos, porro uidua pauper Ecclesie simplicitatem  designat. Que recte pauper appellatur, quia uel superbie spiritum uel concupiscentias temporalium rerum, quasi mundi diuitias abiecit. uidua uero, quia uir eius pro ea mortem pertulit, et nunc in celi penetralibus, ab eius oculis occultus, quasi in parte alterius regionis uiuit. Hec in gazophylacium minuta duo mittit, quia in conspectum diuine Maiestatis, qua oblationes deuote nostre operationis quasi certo numero conscripte et consignate seruantur, siue dilectionem Dei et proximi, seu fidei orationisque sue munera defert. Que consideratu proprie fragilitatis minuta, sed merito pie intentionis accepta, cunctis superbientium Iudeorum operibus prestant.

 Omnes enim ex eo quod abundabat illis miserunt. Hec uero de penuria sua omnia que habuit misit totum uictum suum. Ex abundantia sibi Iudeus mittit in munera Dei qui, de iustitia sua presumens, hec apud se orat: Deus, gratias ago tibi, quoniam non sum sicut ceteri hominum, raptores, iniusti, etc. . Omnem autem uictum suum in Dei munera mittit Ecclesia, quia omne quod uiuit, non sui esse meriti, sed diuini muneris intelligit, dicens: Deus propitius esto mihi peccatori . Et iterum: Fortitudinem meam ad te custodiam, quia tu Deus susceptor meus es, Deus meus? misericordia eius preueniet me .



LIBER QUARTUS.



CAPUT XIII.


Et cum egrederetur de templo, ait illi unus ex discipulis suis, Magister, aspice quales lapides et quales structure. Et respondens iehsu ait illi: uides has omnes magnas edificationes? Non relinquetur lapis super lapidem, qui non destruatur. Iuxta historiam manifestus est sensus. Recedente autem Domino de templo, omnia legis edificia et compositio mandatorum ita destructa est, ut nichil posset a Iudeis impleri; et capite sublato, uniuersa inter se membra compuguant. Et quia fundata in gentibus fide, et Ecclesia Christi, Iudea dignas sue perfidie penas erat luitura, apte Dominus post laudatam in paupere uidua deuotionem Ecclesie, egreditur de templo, ruinamque eius futuram atque edificia tunc admiranda non  multo post complananda esse predixit. Diuinitus autem procuratum est ut patefacta per orbem fidei euangelice gratia, templum ipsum quondam augustum cum suis cerimoniis tolleretur, ne quis forte adhuc paruulus ac lactens in fide, si uideret illa permanere que a prophetis sanctis facta, que a Domino sunt instituta, admirando sanctum seculare, paulatim a sinceritate fidei, que est in Christo Iesu, ad carnalem laberetur iudaismum. Prouidens ergo Deus infirmitati nostre, et Ecclesiam suam multiplicari desiderans, omnia illa subuerti fecit ac penitus auferri, quatenus umbra et typo cessante, ueriorem ipsa iam ueritas per orbem declarata palmam teneret.

Et cum sederet in monte Oliuarum contra templum,  interrogabant eum separatim Petrus, Iacobus, et Ioannes et Andreas. Dic nobis quando ista fient, et quod signum erit quando hec omnia incipient consummari? Quia laudantibus quibusdam edificationes templi, Dominus palam responderat hec esse omnia destruenda, discipuli secreto tempus et signa predicte destructionis interrogant. Sedet autem Dominus in monte Oliuarum contra templum, cum de ruina templi et excidio gentis disputat, ut etiam ipso corporis situ uerbis que loquitur congruat, mystice designans quia quietus manens in sanctis, superborum detestatur amentiam. Quis enim non uideat quod mons Oliueti fructiferam designet sancte Ecclesie celsitudinem, quam Dominus semper inhabitare delectatur? Quia uidelicet mons ille non infructuosas  habere arbores, et siluam sterilem, sed oliuas gignere solebat, quibus ad repellendas noctium umbras lumen alitur, soluuntur infirmitates et requies lassis tribuitur. Que cuncta specialiter in Ecclesia fieri probat ipsa cum dicit: Ego autem sicut oliua fructifera in domo Domini sperabo in misericordia Dei mei .

Et respondens iehsu cepit dicere illis: uidete ne quis uos seducat. Multi enim uenient in nomine meo dicentes, Quia ego sum, et multos seducent. Multi  imminente Ierosolymorum excidio principes exstitere qui se esse christos dicerent, tempusque libertatis iam iamque appropinquare referrent. Multi in Ecclesia ipsis etiam temporibus apostolorum heresiarche prodiere, qui, inter alia plurima, ueritati contraria, diem Domini predicarent instare. Quos Apostolus in Epistola ad Thessalonicenses damnat. Multi in nomine Christi uenere Antichristi, quorum primus est Simon Magus: cui, sicut in Actibus apostolorum legimus, auscultabant omnes qui in Samaria erant a minimo usque ad maximum, dicentes: Hic est uirtus Dei que uocatur magna, eo quod multo tempore magicis artibus suis dementasset eos .

Cum audieritis autem bella et opiniones bellorum, ne  timueritis. Oportet enim fieri, sed nondum finis. Bella ad hostes pertinent, seditiones ad ciues. Que utraque a tempore Dominice passionis in populo Iudeorum, qui sibi pro Saluatore Christo seditiosum latronem elegit, satis superque constat abundasse. Sed his aduentantibus apostoli ne terreantur, ne Ierosolymam, Iudeamque deserant, admonentur, quia uidelicet statim finis, que in quadragesimum potius differenda sit annum, id est desolatio prouincie, ultimumque urbis ac templi sequatur excidium.

Exsurget autem gens contra gentem, et regnum super regnum, et erunt terremotus per loca, et pestilentie et fames. Initium dolorum hec. In Euangelio Luce ita scriptum est: Et terremotus magni erunt per loca, et  pestilentie et fames . Constat autem hec ante ultimos acerbissimosque dolores, quibus omnis est uastata, imo erasa prouincia, hoc est tempore Iudaice seditionis, ad litteram contigisse. Potest uero regnum super regnum, et pestilentia eorum quorum sermo serpit ut cancer, et fames audiendi uerbum Dei, et commotio uniuerse terre, et a uera fide separatio, in hereticis magis intelligi, qui, contra se inuicem dimicantes, Ecclesie uictoriam faciunt. Quod autem merito Ierosolymis ac prouincie Iudeorum uniuerse tot eroganda fuerint aduersa, Dominus subdendo manifestat cum dicit:

uidete autem uosmetipsos, tradent enim uos in conciliis, et in synagogis uapulabitis, et ante reges et presides stabitis propter me in testimonium illis. Ea  quippe Iudaice genti, uel sola uel maxima causa erat exitii, quia post occisionem Domini Saluatoris, nominis quoque ac fidei eius precones simul et confessores impia crudelitate uexabat.

Et in omnes gentes primum oportet predicari Euangelium Dei. Hoc ita fuisse completum Ecclesiastice testantur historie, in quibus refertur quod apostoli omnes multo ante excidium Iudee prouincie ad predicandum Euangelium toto fuerint orbe dispersi, excepto Iacobo Zebedei, et Iacobo fratre Domini,  qui prius in Iudea pro uerbo Euangelii sanguinem fuderant. Quoniam ergo nouerat Dominus corda discipulorum de excidio ac perditione sue gentis esse contristanda, hoc eos solatio alleuat, ut nossent sibi etiam Iudeis abiectis, socios non defore gaudii regnique celestis, imo plures multo quam de Iudea perirent ex omnibus toto orbe nationibus esse colligendos.

Et cum duxerint uos tradentes, nolite precogitare quid loquamini, sed quod datum uobis fuerit in illa hora id loquimini. Non enim estis uos loquentes, sed Spiritus sanctus. Cum propter Christum ducimur ad iudices, uoluntatem tantum nostram pro Christo debemus efferre. Ceterum ipse Christus qui in nobis habitat, loquitur, et Spiritus sancti in respondendo  gratia ministratur.

Tradet autem frater fratrem in mortem, et pater filium, et consurgent filii in parentes, et morte afficient eos. Et eritis odio omnibus, propter nomen meum. Qui autem, etc. Hoc in persecutionibus crebro fieri uidimus nec ullus est inter eos fidus affectus, quorum diuersa fides est.

Cum autem uideritis abominationem desolationis stantem ubi non debet, qui legit intelligat. Pro eo quod Marcus ait: Stantem ubi non debet, in Mattheo scriptum est: Stantem in loco sancto ; qui unum omnimodis idemque significat, quoniam nimirum in sancto loco non debet abominatio stare desolationis. Quando autem ad intelligentiam prouocamur, mysticum monstratur esse quod dictum est.  Potest autem simpliciter aut de Antichristo accipi, aut de imagine Cesaris quam Pilatus posuit in templo, aut de Adriani equestri statua, que in ipso sancto sanctorum loco multo tempore stetit. Abominatio quoque secundum ueterem Scripturam idolum nuncupatur. Et idcirco additur, desolationis, quod in desolato templo atque deserto idolum positum sit.

Tunc qui in Iudea sunt fugiant in montes. Et qui super tectum, ne descendat in domum, nec intreat tollere aliquid de domo sua. Et qui in agro erit, non reuertatur retro tollere uestimentum suum. Hec iuxta litteram facta esse constat, cum appropinquante Romano bello et exterminio Iudaice gentis, oraculo admoniti, omnes qui erant in prouincia Christiani  longius discesserant, ut ecclesiastica narrat Historia, et trans Iordanem sedentes, manebant ad tempus in ciuitate Pella sub tutela Agrippe regis Iudeorum, cuius in Actibus apostolorum mentio est, qui cum ea que sibi obtemperare uolebat parte Iudeorum, semper Romanorum imperio subditus agebat. Iuxta uero sensus spiritales, cum uiderimus abominationem desolationis stare ubi non debet, hoc est hereses et flagitia regnare inter eos qui celestibus mysteriis uidebantur esse consecrati, cum operantes iniquitatem, loquentes mendacium, uiros sanguinum et dolosos quos abominabitur Dominus, pacem fidelium turbare perpenderimus, tunc quicunque in Iudea, hoc est in confessione uere fidei persistimus, non terrenis infirmisque actibus mancipari, sed tanto altius  uirtutum eulmen debemus ascendere, quanto plures ampla et errabunda uitiorum sequi itinera uidemus. Tunc qui super tectum est, hoc est qui excedens animo carnalia, tanquam in aura libera spiritualiter uiuit, ne descendat ad infimos actus pristine conuersationis, neque ea que reliquerat mundi carnisue desideria repetat. Domus namque nostra, uel mundus hic, uel ipsa in qua degimus, nostra intelligenda est caro, de qua dicit Apostolus: Scimus enim quod si terrestris domus nostra huius habitationis dissoluatur, quod edificationem ex Deo habemus . Et qui operatur in Ecclesia, ac sicut Paulus et Apollo plantat et rigat , non respiciat spem secularem, cui renuntiauit, nec retinacula uite labentis, quibus se iam iamque, ut nudus Christus sequeretur,  exuerat, resumere incautus presumat.

ue autem pregnantibus et nutrientibus in illis diebus. ue presenti captiuitate pregnantibus et nutrientibus, quarum uel uteri uel manus filiorum sarcina pregrauate, fuge necessitatem non minimum impediunt. Lege Regum historiam, ubi uxor Ionathe malum captiuitatis prepropera fuga uitando lapsum sinu filium perpetua claudum recepit.

Orate uero ut hieme non fiant. In Mattheo scriptum est: Orate autem ut non fiat fuga uestra hieme uel sabbato. Si de captiuitate Ierusalem uoluerimus accipere, quando a Tito et uespasiano capta est, orare debent ne fuga eorum hieme uel sabbato fiat, quia in altero duritia frigoris prohibet ad solitudinem pergere, et in montibus desertisque latitare; in altero  aut transgressio legis est, si fugere uoluerint, aut mors imminens, si remanserint. Si autem de consummatione mundi intelligitur, hoc precipit ut non refrigescat fides nostra et in Christum caritas, neque otiosi in opere Dei torpeamus uirtutum sabbato. Hec enim Domini locutio partim ad captiuitatem Iudaicam que a Romanis facta est, partim ad diem iudicii pertinet. Nam et apud Mattheum ita discipuli Dominum, cum hec esset locuturus, interrogasse leguntur: Dic nobis quando hec erunt et quod signum aduentus tui, et consummationis seculi?

Erunt enim dies illi tribulationis tales, quales non fuerunt ab initio creature quam condidit Deus usque nunc, neque fient. Hec temporibus Antichristi proprie congruunt, quando non solum tormenta crebriora  quam prius consueuerunt, ingerenda sunt fidelibus, sed  signorum quoque operatio eos qui tormenta ingerunt, comitabitur: teste Apostolo, qui ait, Cuius est aduentus secundum operationem Satane, in omni seductione, signis, et prodigiis mendacii . Quanta enim sepe miracula, quot uirtutes sancti martyres coram persecutoribus fecerunt, nec tamen credere illi neque a persequendo cessare uoluerunt. Quis ergo ad fidem conuertitur incredulus, cuius iam credentis non pauet et concutitur fides, quando persecutor pietatis fit etiam operator uirtutis, idemque ipse qui tormentis seuit ut Christus negetur, prouocat miraculis ut Antichristo credatur? Quod ergo in his suffugium,  que spes remanebit electis, nisi ut superna gratia que uirtutem patientie piis largitur, potentiam persequendi ac tribulandi citius demat impiis? Unde prouida pietate subiungitur.

Et nisi breuiasset Dominus dies, non fuisset salua omnis caro. Sed propter electos quos elegit, breuiauit dies. Hec etenim tribulatio quanto ceteris que precessere pressurarum pondere grauior, tanto est temporis breuitate moderatior futura. Namque tribus annis ac dimidio, quantum de prophetia Danielis et Apocalypsi S. Ioannis coniici potest, Ecclesiam per orbem impugnatura esse creditur.

Et tunc si quis uobis dixerit: Ecce hic est Christus, ecce illic, ne credideritis. Exsurgent enim pseudochristi et pseudoprophete, et dabunt signa et portenta ad seducendos,  si fieri potest, etiam electos. Quidam hec ad captiuitatis iudaice tempus referunt, ubi multi christos se esse dicentes, deceptas post se cateruas populi trahebant. Sed notandum, quod in illa miserabilis et misere ciuitatis obsidione nullus erat fidelis, ad quem diuina exhortatio, ne peruersos magistros sequeretur, fieri deberet: uerum omnes pariter, et minores et maiores, et obsessi et obsidentes, alieni a Christo durabant. Unde melius de hereticis est accipiendum, qui contra Ecclesiam uenientes christos se esse mentirentur. Quorum primus Simon Magus fuit, extremus autem ille maior ceteris, est Antichristus.

Sed in illis diebus post tribulationem illam sol contenebrabitur, et luna non dabit splendorem suum, stelle  celi erunt decidentes. Sidera in die iudicii uidebuntur obscura, non diminutione sue lucis accedente, sed superueniente claritate ueri luminis, hoc est summi iudicis, cum uenerit in maiestate sua, et Patris, et sanctorum angelorum; quamuis nil prohibeat intelligi ueraciter solem tunc et lunam cum sideribus ceteris ad tempus suo lumine priuari, quomodo factum de sole constat tempore dominice passionis. Luna enim tunc temporis cum esset plena, sub abdito terre latebat. Unde imperfecta restat usque hodie prophetia illa Iel, qui cum dixisset: Sol conuertetur in tenebras, addidit: Et luna in sanguinem, antequam ueniat dies Domini magnus et manifestus . Et quod de die iudicii loquens Isaias: Et erubescet  luna et confundetur sol,  cum regnauerit Dominus exercituum in monte Sion et in Hierusalem, et in conspectu senum suorum fuerit glorificatus . Ceterum peracto die iudicii et clarescente future gloria uite, cum fuerit celum nouum et terra noua, tunc fiet quod idem propheta dicit alibi: Et erit lux luna sicut lux solis, et lux solis erit septempliciter sicut lux septem dierum.

Et uirtutes que sunt in celis mouebuntur. Quid mirum homines, qui et natura sunt et sensu terrestres, ad hoc iudicium perturbari, cuius aspectum et ipse celorum uirtutes, hoc est angelice trement potestates? Beato quoque Iob attestante, qui ait: Columne celi contremiscunt, et pauent ad nutum eius . Quid ergo facient tabule, quando trement columne?  Quid uirgula deserti patitur, cum cedrus paradisi concutitur?

Et tunc mittet angelos suos, et congregabit electos suos a quatuor uentis, a summo terre, usque ad summum celi. A quatuor uentis, a quatuor mundi climatibus dicit, Oriente, Occidente, Aquilone et Austro. Et ne quisquam putaret a quatuor solummodo plagis terre, et non potius a cunctis eius finibus simul et mediterraneis regionibus electos esse congregandos, apte subiunxit: A summo terre, usque ad summum celi, id est, ab extremis terre finibus per directum, usque ad ultimos terminos eius, ubi longe aspectantibus circulus celi terre uidetur indicere. Nullus ergo in die illa remanebit electus, qui non uenienti ad iudicium Domino in era occurrat, siue  uiuens adhuc in corpore repertus, seu de morte iam resuscitatus ad uitam. ueniunt ad iudicium reprobi et ipsi, alii in corpore uiuentes inuenti, alii ad uitam a morte suscitati. Sed ea nimirum distantia, quod iusti congregantur in gaudium Domini sui; inimici autem eius peracto iudicio dissipentur, et pereant a facie Dei.

A ficu autem discite parabolam: cum iam ramus eius tener fuerit, et nata fuerint folia, cognoscitis quod in proximo sit estas. Sic et uos, etc. Sub exemplo arboris, docuit consummationis aduentum. Quomodo, inquit, cum teneri fuerint in arbore ficus cauliculi, et gemma erumpit in florem, cortexque folia parturit, intelligitis estatis aduentum, et fauonii ac ueris introitum; ita cum omnia hec que scripta sunt  uideritis, nolite putare iam adesse consummationem mundi, sed quasi proemia et precursores quosdam uenire, ut ostendant quod prope sit et in ianuis. Potest autem hec fructificatio fici iuxta mysticos sensus altius intelligi, uidelicet super statu Synagoge, que quondam ueniente ad se Domino, quia fructum iustitie non habebat, in eis qui tunc increduli erant, eterna sterilitate damnata est. Sed quoniam dixit Apostolus, quia cecitas ex parte facta est in Isrel, donec plenitudo gentium intraret, et sic omnis Isrel saluus erit . Cum hoc adfuerit tempus, ut ablata diutina cecitate perfidie, omnis Isrel lucem recipiat et salutem, quid nisi diu sterilis arbor fici fructum quem negauerat reddet? iuxta illud beati Iob: Lignum habet spem, si precisum fuerit,  rursum uirescit, et rami eius pullulant. Si senuerit in terra radix eius, et in puluere mortuus fuerit truncus illius, ad odorem aque germinabit, et faciet comam, quasi cum primum plantatum est. Quod ubi factum uideris, diem extremi discriminis, et estatem uere pacis ac lucis esse in proximo non ambiges.

Amen dico uobis, quoniam non transibit generatio hec donec omnia ista fiant. Nomine generationis aut omne hominum significat genus, aut specialiter Iudeorum. Celum et terra transibunt, uerba autem mea non transibunt. Celum quod transibit, non ethereum siue sidereum, sed ereum, a quo et aues celi et nubila celi cognominantur, intelligere debemus, Petro attestante qui dicit: Quod celi erant prius et  terra de aqua, et per aquam, consistens Dei uerbo; per que ille tunc mundus aqua inundatus periit. Celi autem qui nunc sunt, et terra, eodem uerbo depositi sunt, igni reseruati in diem iudicii, et perditionis hominum impiorum , aperte docens quia non alii celi sunt igne perituri, quam qui aqua perditi, hoc est inania hec et nebulosa uentosi eris spatia. Neque enim aqua diluuii, que quindecim tantum cubitis montium cacumina transcendit, ultra eris etherisque confinia peruenisse credenda est. Quocunque autem peruenire potuit, eo nimirum, iuxta prefatam beati Petri sententiam, ignis quoque iudicii perueniet. Si autem celum et terra transibunt, moueri potest quomodo dicat Ecclesiastes: Generatio preterit et generatio aduenit, terra uero in eternum stat  . Sed aperta ratione celum et terra per eam, quam nunc habent imaginem transeunt, attamen per essentiam sine fine subsistunt. Preterit enim figura huius mundi . Et ad Ioannem angelus: Erit, inquit, celum nouum et terra noua ; que quidem non alia condenda sunt, sed hec ipsa renouanda. Celum ergo et terra et transit et erit, quia et ab ea quam nunc habet specie, per ignem tergitur, et tamen in sua semper natura seruatur. Unde et per Psalmistam dicitur: Mutabis ea, et mutabuntur . Quam quidem ultimam commutationem suam, ipsis nobis nunc uicissitudinibus nuntiant, quibus nostris usibus indesinenter alternant. Nam terra a sua specie hiemali ariditate  deficit, uernali humore uirescit. Celum quotidie caligine noctis obducitur, et diuina claritate renouatur. Hinc ergo, hinc fidelis quisque colligat, et interire hec, et tamen per innouationem refici, que constat nunc assidue uelut ex defectu reparari.

De die autem illo uel hora nemo scit, neque angeli in celo, neque Filius, nisi Pater. Gaudet Arius et Eunomius, quasi ignorantia magistri, gloria discipulorum sit: et dicunt: Non potest equalis esse qui nouit, et qui ignorat. Cum uero omnia tempora fecerit iehsu, hoc est uerbum Dei (omnia enim per ipsum facta sunt, et sine ipso factum est nichil, in omnibus autem temporibus etiam dies iudicii sit, quia consequentia potest eius ignorare partem, cuius totum nouerit? Causa ergo reddenda est, cur  ignorare dicatur. Apostolus super Saluatore scripsit: In quo sunt omnes thesauri sapientie et scientie absconditi . Quare absconditi? Post resurrectionem interrogatus ab apostolis de die iudicii, manifestius respondit: Non est uestrum scire tempora et momenta, que Pater posuit in sua potestate . Quando dicit, non est uestrum scire, ostendit quod ipse sciat, sed non expediat nosse apostolis, ut semper incerti de aduentu Iudicis, sic quotidie uiuant quasi die illa iudicandi sint. Denique et consequens Euangelii sermo idipsum cogit intelligi. Docens quoque patrem solum nosse, in patre comprehendit et filium. Omnis enim pater, filii nomen est.

uidete, uigilate, et orate. Nescitis enim quando tempus sit. Sicut homo qui peregre profectus reliquit domum  suam, et dedit seruis suis potestatem, etc. Perspicue ostendit Dominus quare dixerit: De die autem illo uel hora nemo scit, neque angeli in celo, neque Filius, nisi Pater. Quia non expediat scire apostolis, ut pendule exspectationis incerto semper eum credant esse uenturum, quem ignorant quando uenturus sit. Et non dixit, quia nescimus, qua hora Dominus uenturus sit, sed nescitis. Premissoque patrisfamilias exemplo, cur reticeat consummationis diem, manifestius docet, dicens:

uigilate ergo; nescitis enim quando Dominus ueniat, sero, an media nocte, an galli cantu, an mane. Ne cum uenerit repente, inueniat uos dormientes. Homo autem qui peregre profectus reliquit domum suam, haud dubium quin Christus sit, qui ad Patrem post  resurrectionem uictor ascendens, Ecclesiam corporaliter reliquit: quam tamen nunquam diuine presidio presentie destituit, manens in illa omnibus diebus usque ad consummationem seculi. Carnis enim locus proprie terra est, que uelut ad peregrina ducta est, cum per Redemptorem nostrum est in celo collocata. Dedit autem seruis suis potestatem cuiusque operis: quia fidelibus suis, concessa sancti Spiritus gratia, facultatem tribuit bonis operibus seruiendi. Ianitori quoque precepit ut uigilaret: quia ordini pastorum ac rectorum spiritalium, commisse sibi Ecclesie curam solerti obseruantia iubet impendere.

Quod autem uobis dico, omnibus dico: uigilate.  Non apostoli tantum et successores eorum, rectores nimirum Ecclesie, sed et omnes uigilare precipimur. Uniuersi ianuas cordium nostrorum, ne hostis antiquus mala suggerendo irrumpat, instanter seruare iubemur. Ne nos dormientes Dominus ueniens inueniat, sedulo singuli precauere debemus. Unusquisque enim pro se reddet rationem Deo. uigilat autem, qui ad aspectum ueri luminis, mentis oculos apertos tenet. uigilat, qui seruat operando quod credit. uigilat, qui a se torporis et negligentie tenebras repellit. Hinc etenim Paulus dicit: Euigilate, iusti, et nolite peccare . Hinc rursus ait: Hora est iam nos de somno surgere .



CAPUT XIu.

Erat autem Pascha, et azyma post biduum. Pascha,  quod Hebraice dicitur phase, non a passione ut plerique arbitrantur, sed a transitu nominatur, eo quod exterminator uidens sanguinem in foribus Isrelitarum, pertransierit, nec percusserit eos, uel ipse Dominus prebens auxilium populo suo, desuper ambulauerit. Cuius sacramentum uocabuli sublimius exponens euangelista Ioannes ait: Ante diem autem festum Pasche sciens iehsu quia uenit hora eius, ut transeat ex hoc mundo ad Patrem . Ubi manifeste declarat, ideo solemnitatis huius diem per legem mystice transitum esse uocatum, quod Agnus Dei qui peccata mundi tolleret, in eo, de hoc mundo siue ipse transiturus, siue nos salubri transitu, quasi de Aegyptia esset seruitute ducturus. Hoc sane iuxta ueteris Instrumenti scripturam inter pascha et azyma  distat, quod pascha ipse solus dies appellatur, in quo agnus occidebatur ad uesperam, hoc est quartadecima luna primi mensis. Quintadecima autem luna, quando egressum est de Aegypto, succedebat festiuitas azymorum, que septem diebus, id est, usque ad uigesimum primum diem eiusdem mensis ad uesperam est statuta solemnitas. uerum euangeliste indifferenter, et diem azymorum pro Pascha, et pro diebus azymorum Pascha ponere solent. Dicit enim Marcus: Erat autem Pascha et Azyma post biduum . Dicit Lucas: Dies festus azymorum, qui dicitur Pascha . Item Ioannes, cum primo azymorum die, id est, quindecima luna res ageretur, ait: Et ipsi non introierunt in pretorium, ut non contaminarentur, sed manducarent pascha .  Quod ideo fecere, quia et pasche dies in azymis panibus est celebrari preceptus, et nos quasi pascha perpetuum facientes, semper ex hoc mundo transire precipimur. Uno quippe die agno immolato ad uesperam, septem ex ordine dies sequuntur azymorum, quia Christus iehsu semel pro nobis in plenitudine temporum passus in carne, per totum huius seculi tempus , in azymis sinceritatis et ueritatis  precepit esse uiuendum, omnique semper nisu, nos desideria terrena quasi Aegypti retinacula fugere, et uelut a mundana conuersatione secretam solitudinem iter admonet subire uirtutum.

Et querebant summi sacerdotes et scribe, quomodo eum dolo tenerent et occiderent. Dicebant autem, Non  in die festo, ne forte tumultus fieret in populo. Qui debuerant Pascha uicino parare uictimas, leuigare templi parietes, pauimenta uerrere, uasa mundare, et secundum ritum legis purificari, ut esu agni digni fierent, congregantur ineuntes consilium quomodo occidant Dominum, non timentes seditionem, ut simplex sermo demonstrat, sed cauentes, ne auxilio populi de suis manibus tolleretur.

Et cum esset Bethanie in domo Simonis leprosi, et recumberet. Passurus pro omni mundo, et uniuersas nationes suo sanguine redempturus, moratur in Bethania in domo obedientie, que quondam fuit Simonis leprosi; non quod leprosus illo tempore permaneret, sed quia ante leprosus, postea a Saluatore  mundatus est, nomine pristino permanente, ut uirtus curantis appareat. Nam et in catalogo apostolorum cum pristino uitio et officio Mattheus publicanus appellatur, qui certe publicanus esse desierat. Quidam Simonem leprosum uolunt intelligere partem populi que crediderit Domino, et ab eo curata sit. Simon quoque obediens dicitur.

uenit mulier habens alabastrum unguenti nardi spicati pretiosi, et fracto alabastro effudit super caput eius. Mulier ista Maria erat Magdalene, soror Lazari, quem suscitauit iehsu a mortuis, ut Ioannes aperte commemorat, qui hoc etiam factum ante sex dies pasche testatur pridie quam asino sedens cum palmis et laude turbarum Ierosolymam ueniret. Ipsa est autem, non alia, que quondam   peccatrix adhuc, ueniens pedes Domini lacrymis penitentie rigauit, et unguento pie confessionis liniuit, et quia multum dilexit, multorum ueniam peccatorum a pio iudice promeruit. Nunc uero iustificata et familiaris effecta Domino, non tantum pedes eius  uerum etiam caput  oleo sancto perfudit. Est autem alabastrum genus marmoris candidi, uariisque maculis intertincti, quod ad uasa unguentaria cauari solet, eo quod optime seruare ea incorrupta dicatur. Nascitur circa Thebas Aegyptias, et Damascum Syrie ceteris candidius, probatissimum uero in India. Nardus uero est frutex aromatica, graui  et crassa radice, sed breui ac nigra fragilique, quamuis pingui, sinum redolente, aut  cypressum, aspero sapore, folio paruo densoque, cuius cacumina in aristas se spargunt. Ideoque gemina dote pigmentarii nardi spicas ac folia celebrant. Et hoc est quod ait Marcus: Unguenti nardi spicati pretiosi. Quia uidelicet unguentum illud quod attulit Maria Domino, non solum de radice confectum nardi, uerum etiam, quo pretiosius esset, spicarum quoque et foliorum eius adiectione odoris ac uirtutis illius erat accumulata gratia. Ferunt autem de nardo physiologi, quod principalis sit in unguentis. Unde merito unctioni capitis et pedum Domini oblata est. Sunt quidem multa eius genera, sed omnia hebetiora preter Indicum, quod pretiosius est. Mystice autem deuotio hec Marie Domino ministrantis fidem ac pietatem designat Ecclesie sancte, que loquitur  in amoris cantico dicens: Dum esset rex in accubitu suo, nardus mea dedit odorem suum . Que nimirum uerba, et semel iuxta litteram manibus Marie compleuit, et quotidie in omnibus suis membris spiritaliter implere non desinit, que toto diffusa orbe gloriantur, et dicunt: Deo autem gratias qui semper triumphat nos, in Christo Iesu, et odorem notitie sue manifestat per nos in omni loco. Quia Christi bonus odor sumus Deo . Que cum potentiam diuine uirtutis eius, que illi una cum Patre est, digna reuerentia confitetur, laudat, et predicat, caput profecto illius unguento perfundit pretioso. Cum uero assumpte mysteria humanitatis eque digna reuerentia suspicit, in pedes utique Domini unguentum  nardi pisticum, id est fidele ac uerum perfundit, quia illam eius naturam qua terram contingere, hoc est inter homines conuersari dignatus est, pia predicatione commendat, ac deuotis ueneratur obsequiis.

Erant autem quidam indigne ferentes intra semetipsos, et dicentes: Ut quid perditio ista unguenti facta est? Poterat enim unguentum istud uenundari plus quam trecentis denariis, et dari pauperibus. Marcus quoque hec, quomodo et Mattheus, synecdochics loquitur, pluralem uidelicet numerum pro singulari ponens. Nam Ioannes distinctius loquens, Iudam hec locutum esse testatur, et hoc gratia cupiditatis, eo quod fur fuisset, et loculos habens ea que mittebantur, portaret. Potest etiam intelligi quod et alii discipuli aut  senserint hoc, aut dixerint, aut eis Iuda dicente persuasum sit, atque omnium uoluntatem Mattheus et Marcus etiam uerbis expresserint, sed de Iuda propterea dixit, quia fur erat, letari [Al. ceteri] uero propter pauperum curam; Ioannem autem de solo illo id commemorare uoluisse, cuius ex hac occasione furandi consuetudinem credidit intimandam. Quod uero sequitur:

Et fremebant in eam, nequaquam de bonis ac diligentibus Christum apostolis dictum crediderim; sed de illo potius sub numero plurali, qui nec Domino nec discipulis eius fideliter adhesisse, neque pauperum curam habuisse probatus est.

iehsu autem dixit: Sinite illam. Quid illi molesti estis? Bonum opus operata est in me. Semper enim  pauperes habetis uobiscum, et cum uolueritis, potestis illis benefacere; me autem non semper habebitis. Alia oboritur questio, quare iehsu post resurrectionem dixerit ad discipulos: Ecce ego uobiscum sum usque ad consummationem mundi ; et nunc loquitur, Me autem non semper habebitis. Sed mihi uidetur in hoc loco de presentia dicere corporali: quia nequaquam cum eis ita futurus sit post resurrectionem, quomodo nunc in omni conuictu et familiaritate. Cuius rei memor Apostolus ait: Et si noueramus Iesum Christum secundum carnem, sed nunc iam non nouimus eum .

Quod habuit, hoc fecit; preuenit ungere corpus meum in sepulturam. Quod uos putatis perditionem esse unguenti, officium sepulture est. Nec mirum, si  mihi bonum odorem sue fidei dederit, cum ego pro ea fusurus sim sanguinem meum.

Amen dico uobis, ubicunque predicatum fuerit Euangelium istud in uniuersum mundum, et quod fecit hec narrabitur in memoriam eius. Attende notitiam futurorum, quod passurus post dies paucos sciat, Euangelium suum toto orbe celebrandum. Notandum autem quod sicut Maria gloriam adepta est toto orbe, quocunque Ecclesia sancta diffusa est, de obsequio quod Domino pie deuotionis exhibuit, ita e contrario ille qui obsequio eius detrahere temeraria lingua non timuit, perfidie nota longe lateque infamatus, et Deo simul atque hominibus merito factus est exosus. Sed Dominus bonum laude digna remunerans, futuras  impii contumelias tacendo preteriit.

Et Iudas Scariothis unus de duodecim abiit ad summos sacerdotes, ut proderet eum illis. Infelix Iudas! damnum quod ex effusione unguenti se fecisse credebat, uult magistri pretio compensare, nec certam iam postulat summam, ut saltem lucrosa uideretur proditio, sed quasi uile tradens mancipium, in potestate ementium posuit, quantum uellent dare. Quod autem dixit, Abiit ad summum sacerdotem, ut proderet eum illis, ostendit eum non a principibus inuitatum, non ulla necessitate constrictum, sed sponte propria scelerate mentis inisse consilium.

Quod audientes gauisi sunt, et promiserunt ei pecuniam se daturos. Et querebat quomodo illum opportune traderet. Multi hodie Iude scelus quod Dominum  ac magistrum Deumque suum pecunia uendiderit, uelut immane et nefarium exhorrent, nec tamen cauent. Nam cum pro mulieribus falsum contra quemlibet testimonium dicunt, profecto quia ueritatem pro pecunia negant, Deum pecunia uendunt. Ipse enim dixit: Ego sum ueritas. Cum societatem fraternitatis aliqua discordie peste commaculant, Dominum produnt, quia Deus caritas est. Qui ergo caritatis et ueritatis iussa spernunt, Deum utique, qui est caritas et ueritas, produnt, maxime cum non infirmitate uel ignorantia peccant, sed in similitudinem Iude querunt opportunitatem qualiter arbitris absentibus, mendacio ueritatem, uirtutem crimine mutent.

Et primo die azymorum quando pascha immolabant,  dicunt ei discipuli: Quo uis eamus, et paremus tibi comedere pascha? Primum diem azymorum quartumdecimum primum mensis appellat, quando fermento abiecto pascha immolare, id est agnum occidere solebant ad uesperam. Quod exponens Apostolus, ait: Etenim Pascha nostrum immolatus est Christus . Qui licet die sequenti, hoc est quintadecima sit luna crucifixus, hac tamen nocte qua agnus immolabatur, et carnis sanguinisque sui discipulis tradidit mysteria celebranda, et a Iudeis tentus ac ligatus ipsius immolationis, hoc est passionis sue sacrauit exordium.

Et mittit duos ex discipulis suis et dicit eis: Ite in ciuitatem et occurret uobis homo lagenam aque baiulans. Indicium quidem prescie diuinitatis est, quia  cum discipulis loquens quid alibi futurum sit nouit. Pulchre autem paraturis pascha discipulis, homo lagenam, siue iuxta alium euangelistam, amphoram aque baiulans occurrit, ut ostendatur huius pasche mysterium pro ablutione perfecta mundi totius esse celebrandum. Aqua quippe lauacrum gratie, lagena fragilitatem designat eorum, per quos eadem erat gratia mundo ministranda. Unde aiunt: Habemus autem thesaurum istum in uasis fictilibus . Parant ergo pascha discipuli ubi aque infertur lagena, ut adesse tempus insinuent quo cultoribus ueri Pasche typicus de limine ac postibus cruor auferatur, et ad tollenda mundi crimina uiuifici fontis baptisma consecretur.

 Sequimini eum, et quocunque introierit, dicite domino domus, quia magister dicit: Ubi est refectio mea, ubi pascha cum discipulis meis manducem? Consulte tam aque baiuli quam domini domus, sunt pretermissa uocabula, ut omnibus uerum pascha celebrare uolentibus, hoc est Christi sacramentis imbui, eumque sue mentis hospitio suscipere querentibus, facultas danda signetur.

Et ipse uobis demonstrabit cenaculum grande stratum, et ibi parate nobis, etc. Cenaculum magnum lex spiritalis est, que de angustiis littere egrediens, in sublimi loco recipit Saluatorem. Nam qui adhuc occidentem litteram seruauerit, qui non aliud in agno quam pecus intellexerit, iste nimirum minus pascha facit: quia maiestatem spiritus in uerbis Dei comprehendere  necdum didicit. At qui aque baiulum, hoc est gratie preconem, in domum Ecclesie fuerit secutus, hic per spiritum illustrantem superficiem littere transcendendo in alto mentis solario Christo refectionem preparat, quia cuncta uel pasche sacramenta, uel cetera legis decreta, eius esse sacramenta cognoscit.

uespere autem facto, uenit cum duodecim. Et discumbentibus eis, et manducantibus, ait iehsu: Amen dico uobis quia unus ex uobis tradet me, qui manducat mecum. Qui de passione predixerat, et de proditore predicit, dans locum penitentie, ut cum intellexisset sciri cogitationes suas, et occulta conscientie, peniteret eum facti sui. Et tamen non designat specialiter, ne manifeste coargutus impudentior fieret. Mittit  crimen in numero, ut agat conscius penitentiam.

At illi ceperunt contristari, et dicere ei singillatim: Nunquid ego? Et certe nouerant undecim apostoli quod nichil tale contra Dominum cogitarent, sed plus crederent magistro quam sibi; et timentes fragilitatem suam, tristes interrogabant de peccato cuius conscientiam non habebant.

Qui ait illis: Unus ex duodecim qui intingit mecum manum in catino. O mira Domini potentia! Primum dixerat, unus ex uobis me tradet, perseuerat proditor in malo, manifestius arguit, et tamen nomen proprie non designat. Iudas ceteris contristatis et retrahentibus manum, et interdicentibus cibos ori suo, temeritate et impudentia qua magistrum proditurus  erat, etiam manum cum magistro mittit in catinum, ut audacia bonam conscientiam mentiretur.

Et Filius quidem hominis uadit, sicut scriptum est de eo. ue autem homini illi, per quem Filius hominis tradetur. Nec primo, nec secundo correptus a proditione retrahit pedem, sed patientia Domini nutrit impudentiam suam, et thesaurizat sibi iram in die ire. Penam predicit, ut quem pudor non uicerat, corrigant denuntiata supplicia. Sed et hodie quoque et in sempiternum ue illi homini qui ad mensam Domini malignus accedit, qui insidiis mente conditis, qui precordiis aliquo scelere pollutis, mysteriorum Christi oblationibus sacrosanctis participare non  metuit. Et ille enim in exemplum Iude Filium hominis tradit, non quidem Iudeis peccatoribus, sed tamen peccatoribus, membris uidelicet suis, quibus illud inestimabile et inuiolabile dominici corporis ac sanguinis sacramentum temerare presumit. Ille Deum uendit, qui eius timore atque amore neglecto, terrena pro illo et caduca, imo etiam criminosa, diligere et curare conuincitur.

Bonum esset ei, si non esset natus homo ille. Non ideo putandus est ante fuisse quam nasceretur, quia nulli possit esse bene, nisi ei qui fuerit. Sed simpliciter dictum est, multo melius esse non subsistere, quam male subsistere.

Et manducantibus illis, accepit iehsu panem, et benedicens fregit, et dedit eis, et ait: Sumite, hoc est  corpus meum. Finitis pasche ueteris solemnibus, que in commemoratione antique de Aegypto liberationis populi Dei agebantur, transiit ad nouum quod in sue redemptionis memoriam Ecclesiam frequentare uolebat, ut uidelicet pro carne agni ac sanguine, sui corporis sanguinisque sacramentum substitueret, ipsumque se esse monstraret: Cui iurauit Dominus et non penitebit eum: Tu es sacerdos in eternum secundum ordinem Melchisedech . Frangit autem ipse panem quem discipulis porrigit, ut ostendat corporis sui fractionem non absque sua sponte ac procuratione uenturam, sed sicut alibi dicit, potestatem se habere ponendi animam suam, et potestatem se habere iterum sumendi eam. Quem uidelicet panem certi quoque gratia sacramenti, priusquam  frangeret benedixit, quia naturam humanam quam passurus assumpsit, ipse una cum Patre et Spiritu sancto gratia diuine uirtutis impleuit. Benedixit panem et fregit, quia hominem assumptum ita morti subdere dignatus est, ut ei diuine immortalitatis ueraciter inesse potentiam demonstraret, ideoque uelocius eum a morte resuscitandum esse doceret.

Et accepto calice gratias agens dedit eis, et biberunt ex illo omnes. Cum appropinquare passioni dicitur, accepto pane gratias egisse perhibetur. Gratias itaque agit, qui flagella aliene iniquitatis suscipit. Et qui nichil dignum percussione exhibuit, humiliter in percussione benedicit, ut hinc uidelicet ostendat, quid unusquisque in flagello culpe proprie facere  debeat, si ipse equanimiter flagella culpe portat aliene; ut hinc ostendat quid in correptione faciat subditus, si in flagello positus patri gratias agit equales.

Et ait illis: Hic est sanguis meus noui testamenti, qui pro multis effundetur. Quia panis corpus confirmat, uinum uero sanguinem operatur in carne: hic ad corpus Christi mystice, illud refertur ad sanguinem. uerum quia et nos in Christo, et in nobis Christum manere oportet, uino dominici calicis aqua miscetur. Attestante enim Ioanne, aque populi sunt. Et neque aquam solam, neque solum uinum, sicut nec granum frumenti solum sine aque admistione et confectione in panem cuipiam licet offerre, ne talis uidelicet oblatio quasi caput a membris secernendum  esse significet, et uel Christum sine nostre redemptionis amore pati potuisse, uel nos sine illius passione saluari ac Patri offerri posse contingat. Quod autem dicit: Hic est sanguis meus noui testamenti , ad distinctionem respicit ueteris testamenti, quod hircorum et uitulorum est sanguine dedicatum, dicente inter aspergendum legislatore: Hic est sanguis testamenti, quod mandauit ad uos Deus . Necesse est enim exemplaria quidem uerorum his mundari; ipsa autem celestia melioribus hostiis quam istis; iuxta quod Apostolus per totam ad Hebreos epistolam, inter legem distinguens et Euangelium, pulcherrima expositione ac plenaria ratione declarat.

 Amen dico uobis, quod iam non bibam de genimine uitis, usque in diem illum, cum illud bibam nouum in regno Dei. uitem siue uineam Domini appellatam esse Synagogam, et omnis sparsim Scriptura, et apertius testatur Isaias in cantico de illa cantato: uinea, inquiens, Domini Sabaoth, domus Isrel est . De qua nimirum uinea Dominus multo tempore bibebat, quamuis pluribus ramis in amaritudinem uitis aliene conuersis, quia tametsi multis in illa plebe exorbitantibus a recto fidei itinere, non defuere plurimi toto legis tempore, quorum piis cogitationibus summisque uirtutibus delectaretur Deus. uerum passo in carne Domino ac resurgente a mortuis, tempus fuit ut legalis illa, et figuralis obseruatio cessaret, atque ea que secundum litteram gerebantur,  in spiritualem translata sensum, melius in nouo testamento, iuuante sancti Spiritus gratia, tenerentur. Iturus ergo ad passionem Dominus ait: Iam non bibam de genimine uitis usque in diem illum, cum illud bibam nouum in regno Dei. Ac si aperte dicat: Non ultra carnalibus Synagoge ceremoniis delectabor, in quibus etiam ista paschalis agni sacra locum tenuere precipuum. Aderit enim tempus mee resurrectionis, aderit dies ille, cum ipse in regno Dei positus, id est, gloria uite immortalis sublimatus, de salute eiusdem populi fonte gratie spiritus regenerati, nouo uobiscum gaudio perfundar.

Et hymno dicto, exierunt in montem Oliuarum. Hoc est, quod in psalmo legimus: Edent pauperes et saturabuntur,  et laudabunt Dominum, qui requirunt eum . Potest autem hymnus etiam ille intelligi quem Dominus, secundum Ioannem, Patri gratias agens, decantabat, in quo et pro seipso, et pro discipulis, et pro eis qui per uerba eorum credituri erant, eleuatis sursum oculis precabatur. Et pulchre discipulos sacramentis sui corporis ac sanguinis imbutos, et hymno pie intercessionis Patri commendatos, in montem educit Oliuarum, ut typice designet nos per acceptionem sacramentorum suorum, perque opem sue intercessionis, ad altiora uirtutum dona et carismata sancti Spiritus, quibus in corde perungamur, conscendere debere.

Et ait eis iehsu: Omnes scandalizabimini in nocte ista. Predicit quod passuri sunt, ut cum passi fuerint, non  desperent salutem, sed agentes penitentiam liberentur. Et signanter addidit in nocte ista scandalizabimini, quia quomodo qui inebriantur nocte inebriantur, sic et qui scandalum patiuntur, in nocte et in tenebris sustinent. Nos uero dicamus: Nox preterit, dies autem appropinquauit .

Quia scriptum est: Percutiam pastorem, et dispergentur oues. Hoc aliis uerbis in Zacaria propheta scriptum est; et, nisi fallor, ex persona prophete ad Deum dicitur: Percute pastorem, et dispergentur oues . Sexagesimo quoque octauo psalmo, qui totus a Domino canitur, huic sensui congruente: Quoniam quem tu percussisti, ipsi persecuti sunt. Percutitur autem pastor bonus, ut ponat animam suam  pro ouibus suis, et de multis gregibus erronum fiat unus grex et unus pastor.

Petrus autem ait ei: Et si omnes scandalizati fuerint, sed non ego. Non est temeritas nec mendacium, sed fides est apostoli Petri, et ardens affectus erga Dominum Saluatorem.

Et ait illi iehsu: Amen dico tibi quia tu hodie, in nocte hac, priusquam bis gallus uocem dederit, ter me es negaturus. Et Petrus de ardore fidei promittebat, et Saluator quasi Deus futura nouerat. Et nota quod Petrus in nocte neget, et neget tertio. Postquam autem gallus cecinit, et decrescentibus tenebris, uicina lux nuntiata est, conuersus fleuit amare, terne negationis sordes lacrymis lauans. Non est sane arbitrandum esse contrarium quod Marco dicente:  Priusquam gallus bis uocem dederit, ter me es negaturus, ceteri euangeliste simpliciter dixerunt: Priusquam gallus cantet, ter me negabis. Tota enim Petri negatio trina negatio est. In eadem namque permansit negatione, animo propositoque mendacii, donec, admonitus quid ei predictum sit, amaro fletu et cordis dolore sanaretur. Hec autem tota, id est, trina negatio, si post primum galli cantum inciperet, falsum dixisse uiderentur tres qui dixerunt dixisse Dominum quia antequam gallus cantaret, ter eum Petrus esset negaturus. Rursus si totam trinam negationem ante peregisset quam cantare gallus inciperet, superfluo dixisse Marcus deprehenderetur ex persona Domini: Amen dico tibi quia tu in nocte hac  priusquam gallus bis uocem dederit ter me negaturus es. Sed quia ante primum galli cantum cepta est illa trina negatio, attenderunt illi tres non quando eam completurus esset Petrus, sed quanta futura esset, quandoque ceptura, id est, que trina ante galli cantum, quanquam in animo eius et ante primum galli cantum tota possit intelligi. Quamuis enim uerbis negantis ante primum cepta, ante secundum autem galli cantum peracta sit tota illa trina negatio, tamen affectione animi et timore Petri ante primum tota concepta est. Nec interest quantis morarum interuallis trina uoce enuntiata sit, cum cor eius etiam ante primum galli cantum totam possideret, tam magna scilicet formidine imbibita, ut posset Dominum, non solum semel, sed iterum et tertio interrogatus negare,  ut rectius diligentiusque attendentibus quomodo iam mechatus est mulierem in corde suo qui eam uiderit ad concupiscendum, sic Petrus, quandocunque uerbis ederet timorem, quem tam uehementem animo conceperat, ut perdurare posset usque ad tertiam Domini negationem, tota trina negatio ei tempori deputanda est, quando eum trine negationi sufficiens timor inuasit.

Et ueniunt in predium, cui nomen Gethsemani. Monstratur usque hodie locus Gethsemani, in quo Dominus orauit, ad radices montis Oliueti, nunc ecclesia desuper edificata. Interpretatur autem Gethsemani uallis pinguium siue pinguedinum. Quod uero non solum dicta uel opera nostri Saluatoris, uerum etiam loca et tempora in quibus operatur et loquitur,  mysticis  sint plena figuris, cum in monte orat Dominus, quasi tacite nos admonet sublimia tantum orando inquiri, et pro celestibus bonis supplicari debere. At cum in ualle orat, et hoc in ualle pinguium siue pinguedinis, ipsius eque insinuat nobis humilitatem semper in orationibus, et interne pinguedine dilectionis esse seruandam, ne quis uidelicet orans Deum, iactare sua merita in exemplum Pharisei superbientis audeat, quin potius humili uoce ac mente proclamet: Deus, propitius esto mihi peccatori . Ne aridum a dilectione proximi cor gestans, ad placandam sibi conditoris gratiam genuflectat, iuxta eum qui centum denarios fratri, quos sibi debebat, dimittere nolens, decem millia talenta sibi a domino frustra precabatur  remitti. Ne ieiunum ab amore conditoris pectus habens, temporalia quelibet potius in oratione quam eius uisionem requirat, annumerandus in eis de quibus ait ipse: Quia receperunt mercedem suam . In imo quippe cogitationem ponere, quid est aliud quam quedam ariditas mentis? Qui autem intellectu celestium iam per sancta desideria de supernis intime delectationis cibo pascuntur, quasi largiori alimento pinguescunt. Hec enim pinguedine saginari Psalmista concupierat, cum dicebat: Sicut adipe et pinguedine repleatur anima mea . Quantum uero ad ipsam dominice passionis dispensationem pertinet, apte approprians morti Dominus, in ualle pinguedinis orauit, quia per uallem humilitatis et pinguedinem caritatis pro nobis mortem  subiit. Humiliauit enim semetipsum, factus obediens Patri usque ad mortem . Et maiorem hac dilectionem nemo habet, ut animam suam ponat quis pro amicis suis .

Et assumit Petrum, et Iacobum, et Ioannem secum, et cepit pauere et tedere. Et ait illis: Tristis est anima mea usque ad mortem. Timet Christus, cum Petrus non timeat. Christus timet; Petrus dicit: Animam meam pro te ponam . Christus dicit: Anima mea turbatur. Utrumque uerum est, et plenum utrumque ratione, quia et ille qui est inferior non timet, et ille qui est superior gerit timentis affectum. Ille enim quasi homo uim mortis ignorat. Iste autem, quasi Deus in corpore constitutus, fragilitatem carnis exponit, ut eorum qui sacramentum  Incarnationis abiurant excluderetur impietas. Denique et hoc dixit, et Manicheus non credidit, ualentinus negauit, Marcion phantasma iudicauit. Eo autem usque hominem, quem ueritate corporis demonstrabat, equabat affectu, ut diceret: Sed tamen non sicut ego uolo, sed sicut tu uis . Suscepit ergo uoluntatem meam, suscepit tristitiam meam. Confidenter tristitiam nomino, quia crucem predico. Mea est uoluntas, quam suam dixit. Quia ut homo suscepit tristitiam meam, ut homo locutus

Et ideo ait: Non sicut ego uolo, sed sicut tu uis . Mea est tristitia, quam meo suscepit affectu. Ergo pro me doluit, qui pro se nichil habuit quod dolere Et sequestrata delectatione diuinitatis eterne,  tedio mee infirmitatis afficitur. Tristis est, inquit, anima mea usque ad mortem. Non propter mortem tristis est Dominus, quia eum conditio corporalis affectus, non formido mortis offendit. Nam qui corpus suscepit, omnia debuit subire que corporis sunt, ut esuriret, sitiret, angeretur, contristaretur. Diuinitas autem commutari per hos nescit affectus.

Sustinete hic, et uigilate. Et cum processisset paululum, procidit super terram. Quod precipit, sustinete hic, et uigilate, non a somno prohibet, cuius tempus non erat imminente discrimine, sed a somno infidelitatis et torpore mentis. Dato autem eis precepto, ut sustinerent uigilarentque secum, paululum procedens ruit in faciem suam, et humilitatem mentis habitu carnis ostendit.

 Et orabat ut si fieri posset transiret ab eo hora, et dixit: Abba, etc. Quid erat illa uox, nisi sonus infirmitatis nostre? Multi adhuc infirmi contristantur futura morte; sed habeant rectum cor, uitent mortem quantum possint; sed si non possunt, dicant quod ipse Dominus, non propter se, sed propter nos dixit. Quid enim dixit? Pater, si fieri potest, transeat a me calix iste. Ecce habes uoluntatem humanam expressam. uide iam rectum cor.

Sed non quod ego uolo, sed quod tu. Non ueni  facere uoluntatem meam, sed uoluntatem eius qui misit me . Suam uoluntatem dixit, quam temporaliter sumpsit ex uirgine; uoluntatem uero eius qui eum misit, eam, uidelicet, signans, quam intemporaliter eternus habuit cum Patre  communem. Orat transire calicem, ut ostendat uere, quod et homo erat. Reminiscens autem et propter quod missus est, perficit dispensationem ad quam missus est, et clamat: Sed non quod ego uolo, sed quod tu. Si moritur mors, me non moriente, secundum carnem uidelicet, transeat, ait, calix iste. uerum quia non aliter hoc fiet, ait: Non quod ego uolo, sed quod tu. Quod autem Patrem inuocans duplici nomine dicit Abba Pater, utriusque populi illum, et Iudei, scilicet, et gentilis, Deum esse ac Saluatorem ostendit. Item namque abba quod et pater significat. Sed abba Hebreum, pater Grecum est et Latinum. Ut ergo utrumque populum in eum crediturum, ab utroque eum inuocandum esse doceret,  utraque lingua eum primus ipse inuocat. Ipse est enim bonus pastor, qui, animam dando pro ouibus suis, unum de duobus gregibus ouile perficit. Ideoque utriusque uoce gregis auxilium Patris flagitat, ut nos utrique exemplo illius informati, ubi aduersa imminere senserimus, nos, Patrem Deum, Hebrei, Abba, inuocantes, una fidei et caritatis deuotione presidium celeste queramus. Unde doctor egregius formam docendi a Domino sumens, ita suos alloquitur auditores: Accepistis Spiritum adoptionis filiorum, in quo clamamus: Abba pater . Abba nimirum illi, qui de Isrelitico populo, nos Pater, qui de gentibus ad fidem Christi uenimus.

Et ueniens inuenit eos dormientes, et ait Petro: Simon, dormis? Non potuisti una hora uigilare? Ille qui  supra dixerat: Etiamsi omnes scandalizati fuerint, ego nunquam scandalizabor, nunc tristitie magnitudine somnum uincere non potest.

uigilate et orate, ut non intretis in tentationem. Impossibile est humanam animam non tentari. Unde et in Oratione Dominica dicimus: Et ne nos inducas in tentationem ; quam ferre non possumus: non tentationem penitus refutantes, sed uires sustinendi in tentationibus deprecantes. Ergo in presentiarum non ait: uigilate et orate, ne tentemini, sed, ne intretis in tentationem. Hoc est, ne tentatio uos superet ultima, et intra suos casses teneat. uerbi gratia, martyr, qui pro confessione Domini sanguinem fudit, tentatus quidem est, sed tentationis retibus non est ligatus. Qui autem negat, in plagas tentationis  incurrit.

Spiritus quidem promptus est, caro uero infirma. Hoc aduersum temerarios dictum est, qui quidquid crediderint, putant se posse consequi. Itaque quantum de ardore mentis confidimus, tantum de carnis fragilitate timeamus. Sed tamen, iuxta Apostolum, spiritu carnis opera mortificemus. Facit hic locus et aduersus Eutychianos, qui dicunt unam in mediatore Dei et hominum Domino ac Saluatore nostro operationem, unam fuisse uoluntatem. Cum enim dicit: Spiritus quidem promptus est, caro uero infirma, duas uoluntates ostendit: humanam, uidelicet, que est carnis, et diuinam, que est deitatis. Ubi humana quidem propter infirmitatem carnis recusat passionem.  Diuina autem eius est promptissima. Quoniam formidare quidem in passione, humane fragilitatis est; suscipere autem dispensationem passionis, diuine uoluntatis atque uirtutis est.

Et iterum abiens, orauit eumdem sermonem dicens; et reuersus denuo, inuenit eos dormientes. Solus orat pro omnibus, sicut et solus patitur pro uniuersis. Languescebant autem et opprimebantur apostolorum oculi, negatione uicina.

Et uenit tertio, et ait illis: Dormite iam, et requiescite; sufficit, etc. Cum dixisset: Dormite iam, et requiescite, et adiungeret: Sufficit, ac deinde inferret: uenit hora, ecce tradetur Filius hominis, et cetera, utique intelligitur post illud, quod eis dictum est, Dormite et requiescite, siluisse Dominum aliquantum  ut hoc fieret quod premiserat, et tunc intulisse: Ecce appropinquat hora, siue uenit hora. Ideo post illa uerba positum est sufficit, id est, quod requieuistis iam sufficit. Sed quia commemorata ipsa non est interpositio silentii Domini, propterea coarctat intellectum, ut in illis uerbis alia pronuntiatio requiratur.

Surgite, eamus. Ecce qui me tradet, prope est. Postquam tertio orauerat, et apostolorum timorem, sequente penitentia, imperauerat corrigendum, securus de passione sua pergit ad persecutores, et ultro se interficiendum prebet, dixitque discipulis: Surgite, eamus. Ecce qui me tradet, prope est. Non nos inueniat quasi timentes et retractantes, ultro pergamus  ad mortem, ut confidentiam et gaudium passuri uideant.

Dederat autem traditor eis signum, dicens: Quemcunque osculatus fuero, etc. Impudens quidem et scelerata confidentia, magistrum uocare, et osculum ei ingerere, quem tradebat. Tamen adhuc aliquid habet de uerecundia discipuli, cum non eum palam tradidit persecutoribus, sed per signum osculi. Suscepit autem Dominus osculum traditoris, non quo simulare nos doceat, sed ne proditorem fugere uideatur, simul et illud Dauidicum complens: Cum his qui oderunt pacem eram pacificus .

Unus autem quidam de circumstantibus educens gladium, percussit seruum summi sacerdotis, et amputauit illi auriculam. Petrus hoc fecit, ut Ioannes  euangelista declarat, eodem nimirum mentis ardore quo cetera fecerat. Sciebat enim quomodo Phinees puniendo sacrilegos mercedem iustitie sacerdotii perennis acceperat. Lucas autem addit quod Dominus tangens auriculam serui, sanauerit eum. Nunquam ergo pietatis sue Dominus obliuiscitur, qui etiam hostes suos non patitur uulnerari. Illi iusto mortem inferunt, ipse persecutorum uulnera sanat. Mystice docens etiam eos qui in sue mortis consensione uulnus anime contraxerant, si fructum penitentie facerent dignum, salutem posse mereri.

Et respondens iehsu, ait illis: Tanquam ad latronem existis cum gladiis et lignis comprehendere me, etc. Stultum est, inquit, eum cum gladiis et fustibus querere, qui ultro se uestris tradat manibus; et in nocte quasi  latitantem, et uestros oculos declinantem, per proditorem inuestigare, qui quotidie in templo doceat. Sed ideo aduersum me in tenebris congregamini, quia potestas uestra in tenebris est.

Tunc discipuli eius, relinquentes eum, omnes fugerunt. Impletur sermo Domini quem dixerat, quod omnes discipuli scandalizarentur in illo in ipsa nocte. Nam etsi turba permittente ad petitionem Domini fugerunt, ut Ioannes scribit, pauorem tamen ac timiditatem sue mentis ostendebant, quod ad fuge presidium promptiores quam ad fiduciam patiendi cum Christo exstiterant.

Adolescens autem quidam sequebatur eum, amictus sindone super nudo, et tenuerunt eum. At ille reiecta  sindone nudus profugit ab eis. Quod ait amictus sindone super nudo, subauditur corpore, id est, corpore super nudo, quia non aliud indumenti quam solam habebat sindonem. Quis autem fuerit iste adolescens, euangelista non dicit. Quisquis uero fuit, maiorem in se quam in ceteris amorem Domini permansisse comprobat, qui, illis iam fugientibus, ipse, donec ab hostibus comprehenderetur, uinculo caritatis astrictus, eum prosequi non omisit. Quamuis necdum perfectam habuerit caritatem, qui a comitatu Saluatoris uel tentus profugere potuit. Quia sicut perfecta caritas foras mittit timorem , ita timor mentem obsidens, imperfectam arguit caritatem.

Sed notandum solertius quod de hoc adolescente  scribens euangelista, non ait quia fugit a comitatu, uel fugit a sequendo Dominum, sed, reiecta, inquit, sindone, nudus profugit ab eis. Fugit enim ab hostibus, quorum et presentiam detestabatur et facta; non fugit a Domino Saluatore ac magistro suo, cuius amorem etiam corpore absens fixum in corde seruauit. Neque aliquid uetat intelligi Ioannem hunc fuisse adolescentem, dilectum pre ceteris magistro discipulum. Nam et illum eo tempore fuisse adolescentem, longa post hec in carne uita eius indicio est. Potuit namque fieri ut ad horam tenentium manibus elapsus, mox resumpto indumento, redierit, et sub dubia noctis luce sese turbis ducentium Iesum, quasi unus de ipsis immiscuerit, donec ad atrium pontificis cui erat notus perueniret. Iuxta quod in suo ipse  Euangelio commemorat. Sicut autem Petrus, qui culpam negationis penitentie lacrymis abluit, et confessione dominici amoris funditus exstirpauit, recuperationem ostendit eorum qui in martyrio labuntur, ita ceteri discipuli, qui articulum comprehensionis fugiendo preuenerant, cautelam fugiendi docent eos qui se minus idoneos ad toleranda supplicia sentiunt. Quibus tutius est multo presidia latebrarum petere, quam se discrimini certaminum exponere. Ita etiam iste adolescens qui, reiecta sindone, nudus profugit ab impiis, illorum et opus designat et animum qui, ut securiores ab incursibus hostium fiant, quidquid in hoc mundo possidere uidentur abiiciunt, ac nudi potius Domino famulari, quam adherendo mundi rebus materiam tentandi  atque a Deo reuocandi aduersariis dare didicerunt: iuxta exemplum beati Ioseph, qui, relicto in manibus adultere pallio, foras exsiliuit, malens Deo nudus, quam indutus cupiditatibus mundi meretrici, seruire.

Et adduxerunt Iesum ad summum sacerdotem. Summum sacerdotem Caipham significat, qui  erat pontifex anni illius. De quo consentanea testatur Iosephus, quia pontificatum sibi absque merito dignitatis emerit a principe Romano. Non ergo mirum est si iniquus pontifex inique iudicat.

Petrus autem a longe secutus est, etc. Merito a longe sequebatur, qui iam proxime erat negaturus.  Neque enim negare posset, si Christo proximus adhesisset. uerum in hoc maxima nobis est admiratione uenerandus, quia Dominum non reliquit etiam cum timeret. Quod enim timet, nature est; quod sequitur, deuotionis; quod negat, obreptionis; quod penitet, fidei. Aliter: quod ad passionem eumdem Dominum a longe sequitur Petrus, significabat Ecclesiam secuturam quidem, hoc est imitaturam passionem Domini, sed longe differenter. Ecclesia enim pro se patitur, at ille pro Ecclesia.

Et sedebat cum ministris, et calefaciebat se ad ignem. Est dilectionis ignis, est et cupiditatis. De hoc dicitur: Ignem ueni mittere in terram, et quid uolo nisi ut ardeat ? De illo autem: Omnes adulterantes, uelut clibanus corda eorum . Iste  super credentes in cenaculo Sion descendens, uariis linguis eos Deum laudare docuit. Ille in atrio Caiphe instinctu maligni spiritus accensus, ad negandum ac blasphemandum Dominum noxias perfidorum linguas armabat. Quod enim intus in domo principis sacerdotum synodus maligna gerebat, hoc ignis in atrio foris inter frigora noctis materialiter accensus, typice premonstrabat. Quicunque ergo uitiosum noxiumque in se exstinguit incendium, potest dicere cum propheta Domino: Quia factus sum sicut uter in pruina, iustificationes tuas non sum oblitus . In quibuscunque autem flammam caritatis turbida uitiorum flumina obruerunt, audiunt a Domino: quoniam abundauit iniquitas, refrigescit caritas multorum . Quo frigore torpens ad  horam apostolus Petrus, quasi prunis ministrorum Caiphe calefieri cupiebat, quia temporalis commodi solatium, perfidorum societate querebat. Sed non mora, respectus a Domino cum ignem prauorum corpore, tum infidelitatem in corde reliquit. Ac, post resurrectionem Domini, sancto igni recreatus, funditus excessum trine negationis trina dilectionis confessione purgauit. Tunc etenim completa illa memorabili piscium captura, cum uenisset ad Dominum cum condiscipulis suis, prunas positas, et piscem superpositum et panem mox uidens, sub cordis arcana prunis inflammauit amoris.

Et quidam surgentes, falsum testimonium ferebant aduersum eum dicentes: Quoniam nos audiuimus eum dicentem: Ego dissoluam templum hoc manu factum,  et post triduum aliud non manufactum edificabo. Quomodo falsi testes sunt, si ea dicunt que Dominum dixisse legimus? Sed falsus testis est, qui non eodem sensu dicta intelligit quo dicuntur. Dominus enim dixerat de templo corporis sui. Sed et in ipsis uerbis calumniantur, et paucis additis uel mutatis, quasi iustam calumniam faciunt. Saluator dixerat: Soluite templum hoc. Isti commutant et aiunt: Ego dissoluam templum hoc manu factum. uos, inquit, soluite, non ego. Quia illicitum est ut ipsi nobis inferamus mortem. Deinde illi uertunt: et post triduum aliud non manu factum edificabo, ut proprie de templo Iudaico dixisse uideatur. Dominus autem ut ostenderet animal uiuum et spirans templum, dixerat: Et ego in  triduo suscitabo illud. Aliud est edificare, aliud suscitare.

Et exsurgens summus sacerdos in medium, interrogauit Iesum dicens: Non respondes quidquam ad ea que tibi obiiciuntur ab his? Ille autem tacebat, et nichil respondit. Ira preceps et impatiens non inueniens calumnie locum, excutit de solio pontificem, ut insaniam mentis motu corporis demonstraret. Quanto plus iehsu tacebat ad indignos responsione sua falsos testes et sacerdotes impios, tanto magis pontifex, furore superatus, eum ad respondendum prouocat, ut ex qualibet occasione sermonis locum inueniat accusandi. Nihilominus iehsu tacet. Sciebat enim, quasi Deus, quidquid respondisset, torquendum ad calumniam.

 Rursum summus sacerdos interrogabat eum, et dicit ei: Tu es Christus filius Dei benedicti. iehsu autem dixit illi: Ego sum. In Mattheo scriptum est quod interroganti et adiuranti se pontifici si esset Christus, respondit: Tu dixisti . Pro quo Marcus posuit: Ego sum, ut, uidelicet, ostenderet tantum ualere quod ei dicit iehsu: Tu dixisti, quantum si diceret: Ego sum.

Et uidebitis Filium hominis a dextris sedentem uirtutis, et uenientem cum nubibus celi. Si ergo tibi in Christo, o Iudee, pagane, et heretice, contemptus, infirmitas et crux contumelia est, uide quia per hec Filius hominis ad dexteram Dei Patris sessurus, et ex partu uirginis homo natus, in sua celi cum nubibus est maiestate uenturus. Unde et Apostolus, cum  crucis abiecta descripsisset, dicens quod humiliauit seipsum, factus obediens, usque ad mortem, mortem autem crucis, adiunxit atque ait: Propter quod et Deus illum exaltauit, et donauit illi nomen quod est super omne nomen, ut in nomine Iesu omne genu flectatur, celestium, terrestrium et infernorum, et omnis lingua confiteatur quia iehsu Christus in gloria est Dei Patris .

Summus autem sacerdos scindens uestimenta sua ait: Quid adhuc desideramus testes? Audistis blasphemiam. Quam de solio sacerdotali furor excusserat, eadem rabies ad scindendas uestes prouocat. Scindit uestimenta sua, ut ostendat Iudeos sacerdotalem gloriam perdidisse, et uacuam sedem habere pontificis. Sed et consuetudinis Iudaice est, cum aliquid blasphemie  et quasi contra Deum audierint, scindere uestimenta sua. Quod Paulum quoque et Barnabam, quando in Lycaonia deorum cultu honorabantur, fecisse legimus. Herodes autem quia non dedit honorem Deo, sed acquieuit immoderato fauori populi, statim ab angelo percussus est. Altiore autem mysterio factum est ut in passione Domini pontifex Iudeorum sua ipse uestimenta disciderit, cum tunica Domini, nec ab ipsis qui eum crucifixere militibus scindi potuerit. Figurabatur enim quod sacerdotium Iudeorum pro sceleribus ipsorum pontificum esset scindendum, et a sue statu integritatis omnimodis soluendum; soliditas uero sancte uniuersalis Ecclesie, que uestis sui Redemptoris solet appellari, nunquam ualeat  disrumpi. Quin potius et si Iudei, si gentiles, si heretici, si mali catholici humilitatem Domini Saluatoris contemnant, eius tamen usque ad consummationem seculi, in illis quos foris electionis inuenerit, inuiolata sit permansura castitas.

Et ceperunt quidam conspuere eum, et uelare faciem eius, et colaphis eum cedere, et dicere ei: Prophetiza. Et ministri alapis eum cedebant. Impleta est hoc loco prophetia que ait: Dedi maxillas meas alapis, et faciem meam non auerti a confusione sputorum . Sed qui tunc cesus est colaphis siue alapis Iudeorum, ceditur etiam nunc blasphemiis falsorum Christianorum.

Qui tunc consputus est saliuis infidelium, nunc usque uesanis nomine tenus fidelium exhonoratur  atque irritatur opprobriis. uelauerunt autem faciem eius, non ut eorum ille scelera non uideat, sed ut a seipsis, sicut quondam Moysi fecerunt, gratiam cognitionis eius abscondant. Si enim crederent Moysi, crederent forsitan et Domino. Quod uelamentum usque hodie manet super cor eorum non reuelatum. Nobis autem in Christum credentibus ablatum est. Neque enim frustra eo moriente uelum templi scissum est medium, et ea que toto legis tempore latuerant, et abscondita carnali Isrel fuerant, Noui Testamenti cultoribus sunt patefacta sancta sanctorum arcana. Quod uero dicunt ei: Prophetiza, et iuxta alios euangelistas: Prophetiza quis est qui te percussit; quasi in contumeliam faciunt eius, qui se a populis prophetam uoluerit haberi. Sed ipso dispensante  que patitur, omnia pro nobis fiunt, sicut Petrus hortatur: Christo in carne passo nos eadem cogitatione armemur, atque ad toleranda pro nomine eius irrisionum opprobria preparemur.

Et cum esset Petrus in atrio deorsum, uenit una ex ancillis summi sacerdotis. Et cum uidisset Petrum calefacientem se, aspiciens illum ait: Et tu cum Iesu Nazareno eras, etc. Quid sibi uult quod prima eum prodit ancilla, cum uiri utique magis eum potuerint recognoscere? nisi ut et iste sexus peccasse in necem Domini uideretur et iste sexus redimeretur, per Domini passionem. Et ideo mulier resurrectionis accipit prima mysterium, et mandata custodit ut ueterem preuaricationis oboleret errorem.

Et exiuit foras ante atrium, et gallus cantauit. De  hoc galli cantu ceteri euangeliste tacent, non tamen factum esse negant, sicut et multa alia alii silentio pretereunt, que alii narrant.

Rursus autem cum uidisset illum ancilla, cepit dicere circumstantibus: Quia hic ex illis est. At ille iterum negauit. Non hec eadem que prius accusabat, illa esse credenda est. Dicit namque Mattheus apertissime: Exeunte illo ianuam, uidit eum alia, et ait iis qui erant ibi , etc. In hac autem negatione Petri discimus non solum abnegari Christum ab eo qui dicit eum non esse Christum, sed ab illo etiam qui, cum sit, negat se esse Christianum. Dominus autem non ait Petro: discipulum meum te negabis, sed: Me negabis. Negauit ergo ipsum, cum  se negauit eius esse discipulum.

Et post pusillum, rursus qui astabant dicebant Petro: uere tu ex illis es. Nam et Galileus es. Non quod alia lingua Galilei quam Ierosolymite loquerentur, qui utrique fuerint Hebrei, sed quod unaquaque prouincia et regio suas habeat proprietates, ac uernaculum loquendi sonum uitare non possit. Unde in Actibus apostolorum, cum ii quibus Spiritus sanctus insederat, omnium gentium linguis loquerentur, inter alios qui de diuersis mundi plagis aduenerant, etiam illi qui habitabant Iudeam dixisse referuntur: Nonne ecce omnes isti qui loquuntur, Galilei sunt? Et quomodo nos audiuimus unusquisque linguam nostram in qua nati sumus ? Et Petrus fratribus loquens in Ierusalem: Et notum, inquit, factum est  omnibus habitantibus in Ierusalem, ita ut appellaretur ager ille lingua eorum Haceldama . Quare lingua eorum, nisi quia idem nomen aliter illi, hoc est Ierosolyme, aliter sonabant Galilei?

Ille autem cepit anathematizare et iurare: Quia nescio hominem istum quem dicitis. Et statim iterum gallus cantauit. Solet Scriptura sacramentum causarum per statum designare temporum. Unde Petrus, qui media nocte negauit, ad galli cantum penituit. Qui etiam post resurrectionem Domini diurna sub luce illum quem tertio negauerat tertio eque se amare professus est. Quia nimirum quod in tenebris obliuionis errauit, et sperate iam lucis rememoratione correxit, et eiusdem uere lucis adepta presentia plene totum quidquid nutauerat erexit. Hunc opinor gallum  aliquem doctorum intelligendum, qui nos iacentes excitans, et somnolentos increpans dicat: Euigilate iusti, et nolite peccare.

Et recordatus est Petrus uerbi quod dixerat ei iehsu: Priusquam gallus cantet bis, ter me negabis. Et cepit flere. Quam nociua prauorum colloquia? Petrus ipse inter infideles uel hominem se nosse negauit, quem inter condiscipulos iam Dei Filium fuerat confessus. Sed nec in atrio Caiphe retentus poterat agere penitentiam. Egreditur foras, ut alii narrant euangeliste, quatenus, ab impiorum concilio secretus, sordes pauide negationis liberis fletibus abluat.



CAPUT Xu.

Et confestim consilium facientes mane summi sacerdotes  cum senioribus et scribis et uniuerso concilio, uincientes Iesum duxerunt et tradiderunt Pilato. Non solum ad Pilatum, sed etiam ad Herodem ductus est, ut uterque Domino illuderet. Et cerne sollicitudinem sacerdotum in malo. Tota nocte uigilauerunt ut homicidium facerent, et uinctum tradiderunt Pilato. Habebant enim hunc morem, ut quem adiudicassent morti, ligatum iudici traderent. Attamen notandum quod non tunc primum ligauerunt eum, sed mox comprehensum nocte in horto, ut Ioannes declarat, ligauerunt, et sic adduxerunt eum ad Annam primum.

Et interrogauit eum Pilatus: Tu es rex Iudeorum? Pilato nichil aliud criminis interrogante nisi utrum rex  Iudeorum sit, arguuntur impietatis Iudei, quod ne falso quidem inuenire potuerint quod obiicerent Saluatori.

At ille respondens ait illi: Tu dicis. Sic respondit ut et uerum diceret, et sermo eius calumnie non pateret. Et attende quod Pilato, qui inuitus ferebat sententiam, aliqua in parte responderit, sacerdotibus autem et principibus respondere noluerit, indignosque suo sermone iudicarit.

Pilatus autem rursus interrogauit eum dicens: Non respondes quidquam? uide in quantis te accusant. iehsu autem amplius nichil respondit. Ethnicus quidem est qui condemnat Iesum, sed causam refert in populum Iudeorum: uide in quantis te accusant. iehsu autem nichil respondere uoluit, ne crimen diluens  dimitteretur a preside, et crucis utilitas differretur.

Pontifices autem concitauerunt turbam ut magis Barrabam dimitteret eis. Heret Iudeis usque hodie sua petitio, quam tanto labore impetrarunt. Quod enim data sibi optione, pro Iesu latronem, pro Saluatore interfectorem, pro datore uite elegerunt ademptorem, merito salutem perdiderunt et uitam, et latrociniis sese ac seditionibus in tantum subdiderunt, ut et patriam regnumque suum, quod plus Christo amauere, perdiderint, et hactenus eam quam uendidere siue anime siue corporis libertatem recipere non meruerint.

Pilatus autem iterum respondens ait illis: Quid ergo uultis ut faciam regi Iudeorum? At illi iterum clamauerunt:  Crucifige eum. Pilatus uero dicebat eis: Quid enim mali fecit? Multas liberandi Saluatorem Pilatus occasiones dedit: primum latronem iusto conferens, deinde inferens: Quid ergo uultis, ut faciam regi Iudeorum? Cumque responderent Crucifigatur, non statim acquieuit, sed, iuxta suggestionem uxoris, que mandauerat ei, ut Mattheus scribit: Nihil tibi et iusto illi , ipse serioque [Al. quoque] respondens: Quid enim, ait, mali fecit? Hoc dicendo Pilatus absoluit Iesum.

At illi magis clamabant: Crucifige eum. Ut impleretur quod in uigesimo primo psalmo dixerat: Circumdederunt me canes multi, congregatio malignantium obsedit me ; et illud Ieremie: Facta est mihi hereditas mea sicut leo in silua, dederunt super  me uocem suam . Isaia quoque in hac sententia congruente: Et exspectaui ut facerent iudicium, fecerunt autem iniquitatem et non iustitiam, sed clamorem .

Pilatus autem uolens populo satisfacere, dimisit illis Barrabam et tradidit Iesum flagellis cesum, ut crucifigeretur. iehsu autem flagellatus non ab alio, quam ab ipso Pilato intelligendus est. Scribit namque aperte Ioannes: Clamauerunt rursum omnes dicentes: Non hunc, sed Barrabam. Erat autem Barrabas latro. Tunc ergo apprehendit Pilatus Iesum et flagellauit . Ac deinde subiungit: Et milites plectentes coronam de spinis, imposuerunt capiti eius, etc. . Quod quidem ideo fecisse atque ideo credendus  est militibus eum illudendum tradidisse, ut satiati penis et opprobriis eius, mortem eius ultro sitire desisterent. Hoc autem factum est ut quia scriptum erat: Multa flagella peccatorum , illo flagellato, nos a uerberibus liberaremur, dicente Scriptura: Fagellum non appropinquabit tabernaculo tuo .

Milites autem duxerunt eum in atrium pretorii, et conuocant totam cohortem, et induunt eum purpura, et imponunt ei plectentes spineam coronam, et ceperunt salutare eum: Aue rex Iudeorum. Milites quidem quod rex Iudeorum fuerat appellatus, et hoc ei scribe et sacerdotes crimen obiecerant, quod sibi in populo Isrelitico usurparet imperium, illudentes hoc faciunt, ut nudatum pristinis uestibus induant purpura, qua  reges ueteres utebantur, ut pro diademate imponant ei coronam spineam, pro sceptro regali dent calamum, ut Mattheus scribit, et adorent quasi regem. Nos autem omnia hec intelligamus mystice. Quomodo enim Caiphas dixit: Oportet unum hominem mori pro omnibus , nesciens quid diceret ; et isti quodcunque fecerunt, licet alia mente fecerint, tamen nobis qui credimus sacramenta tribuebant. Notandum autem quod pro eo quod Marcus ait: Et induunt eum purpura, Mattheus ita posuit: Et exuentes eum, chlamydem coccineam circumdederunt ei . Ubi intelligitur quod Mattheus ait: Chlamydem coccineam circumdederunt ei, hoc Marcus dixisse, Indutum purpura. Pro regia enim purpura chlamys illa coccinea illudentibus adhibita erat, et est  rubra quedam purpura cocco simillima. Potest etiam fieri ut purpuram etiam Marcus commemorauerit, quam chlamys habebat, quamuis esset coccinea. Mystice ergo in purpura qua indutus est Dominus, ipsa eius caro quam passionibus obiecit, insinuatur. De qua premissa dixerat prophetia: Quare ergo rubrum est indumentum tuum, et uestimenta tua quasi calcantium in torculari ? In corona uero quam portabat spinea, nostrorum susceptio peccatorum, pro qua mortalis fieri dignatus est, ostenditur. Iuxta quod precursor ipsius testimonium ei perhibens ait: Ecce agnus Dei, qui tollit peccata mundi . Namque spinas in significatione peccatorum poni solere testatur ipse Dominus, qui protoplasto in peccatum prolapso dicebat: Terra tua spinas et tribulos germinabit  tibi . Quod est aperte dicere: Conscientia tua punctiones tibi et aculeos uitiorum procreare non desistet. Quod uero, iuxta Euangelium Luce, Dominus apud Herodem alba ueste induitur, in ceteris uero euangelistis a militibus Pilati sub coccineo siue purpureo habitu illusus esse perhibetur, collata utraque narratione, in uno innocentia et castitas assumpte humanitatis, in altero autem ueritas passionis per quam ad gloriam regni immortalis esset peruenturus, exprimitur. Sicut enim purpura colorem sanguinis, qui pro nobis effusus est, imitatur, ita et habitus regni quod post passionem intrauit nobisque intrandum patescit, insinuat. uerum quia dicit Apostolus: Quotquot enim in Christo baptizati estis, Christum  induistis ; et Isaias Domino de electis omnibus: His, inquit, uelut ornamento uestieris , potest in hoc utroque Domini habitu inimicorum quidem sententia probroso, sed ipsius Domini electione gloriosissimo, omnis electorum eius multitudo, que in martyres uenerandos, et ceteram fidelium plebem distinguitur, aptissime designari. Alba etenim ueste induitur, cum munda iustorum confessione circumdatur.

Purpura siue cocco uestitur, cum in triumpho uictoriosorum martyrum gloriatur.

Et percutiebant caput eius arundine, et conspuebant eum. Et ponentes genua adorabant eum. Hec tunc fecere milites Pilati, hec usque hodie faciunt heretici et pagani, milites utique diaboli. Quia enim caput  Christi Deus, caput eius percutiunt qui eum Deum esse uerum denegant. Et quia per arundinem scriptura solet confici, quasi arundine caput Christi feriunt, qui, diuinitati illius contradicentes, errorem suum confirmare auctoritate sacre Scripture conantur. Spuunt in faciem eius, qui eius presentiam gratie uerbis exsecrandis ex interne cece mentis insania conceptis respuunt, et Iesum Christum in carne uenisse denegant.

Et quidem milites eum, quasi qui Deum se ipse falso dixisset, illudentes adorabant. Sed sunt hodie, quod est grauioris uesanie, qui eum certa fide ut Deum uerum adorant, sed peruersis actibus mox uerba eius quasi fabulosa despiciunt, ac promissa regni illius temporalibus illecebris longe postponunt.

 Et educunt illum ut crucifigerent eum. Et angaria uerunt pretereuntem quempiam Simonem Cyreneum, uenientem de uilla, patrem Alexandri et Rufi, ut tolleret crucem eius. Magne tunc opinionis fuisse Simon iste uidetur, cum filii quoque eius quasi iam noti omnibus designentur ex nomine. Sed cauendum ne cui uideatur contrarium, quod Ioannes scribit, ipsum Dominum sibi crucem portasse; ceteri uero euangeliste hunc Simonem Cyreneum eam baiulasse referunt.

Primo namque a Domino portata, ac deinde Simoni, quem exeuntes forte obuium habuerunt, portanda imposita est. Et hoc congruo satis ordine mysterii. Quia nimirum ipse passus est pro nobis, relinquens nobis exemplum, ut sequamur uestigia eius.

 Et quia Simon iste non Ierosolymita, sed Cyreneus esse perhibetur , recte per eum populi gentium designantur, qui quondam peregrini et hospites testamentorum, nunc obediendo ciues sunt et domestici Dei, et, sicut alibi dicitur, Heredes quidem Dei, coheredes autem Christi . Unde apte Simon obediens, Cyrene, heres interpretatur. Nec pretereundum quod idem Simon de uilla uenisse refertur. uilla enim Grece dicitur. Unde paganos appellamus eos quos a ciuitate Dei alienos, et quasi urbane conuersationis uidemus esse expertes. Sed de pago Simon egrediens crucem portat post Iesum, cum populus nationum, paganis ritibus  derelictis, uestigia dominice passionis obedienter amplectitur.

Et perducunt illum in Golgotha locum, quod est interpretatum, Caluarie locus. Extra urbis portam loca sunt in quibus truncantur capita damnatorum, et Caluarie, id est, decollatorum sumpsere nomen. Propterea autem ibi crucifixus est Dominus, ut ubi prius erat area damnatorum, erigerentur uexilla martyrii.

Et quomodo pro nobis maledictum crucis factum est, et flagellatus et crucifixus; sic pro omnium salute quasi noxius inter noxios crucifigitur.

Et dabant ei bibere myrrhatum uinum, et non accepit. Deus loquitur ad Ierusalem: Ego te plantaui uineam meam ueram; quomodo facta es in amaritudine  uitis aliena ? Amara uitis amarum uinum fecit: quod propinatur Domino Iesu, ut impleatur quod scriptum est: Dederunt in cibum meum fel, et in siti mea potauerunt me aceto . Quod autem dicitur: Et non accepit, uel secundum Mattheum: Cum gustasset, noluit bibere , hoc indicat, quod gustauerit quidem pro nobis mortis amaritudinem, sed tertia die resurrexit.

Quod enim ait Marcus: non accepit, intelligitur: non accepit ut biberet. Gustauit autem, sicut Mattheus testis est, ut, quod idem Mattheus ait, Noluit bibere, hoc Marcus dixerit Non accepit, tacuerit autem quod gustauerit. Sed et hoc quod ait Marcus, Myrrhatum uinum, intelligendum est Mattheum dixisse cum felle mistum . Fel quippe  pro amaritudine posuit. Et myrrhatum uinum amarissimum est, quanquam fieri possit ut et felle et myrrha uinum amarissimum reddetur.

Et crucifigentes eum, diuiserunt uestimenta eius, mittentes sortem super eis, quis quid tolleret. Hec Ioannes euangelista plenius exponit: quod scilicet milites cetera in quatuor partes, iuxta suum numerum, diuidentes, de tunica, que inconsutilis erat desuper contexta per totum, sortem miserint.

Quadripertita autem uestis Domini quadripertitam eius figurauit Ecclesiam, toto scilicet orbe  terrarum diffusam, et omnibus eisdem partibus equaliter, id est, concorditer distributam. Tunica uero illa sortita omnium partium  significat unitatem, que caritatis uinculo continetur. Si enim caritas iuxta Apostolum, et supereminentiorem habet uiam, et supereminet scientie, et super omnia precepta est, merito uestis qua significatur desuper contexta perhibetur. In sorte autem quid nisi gratia Dei commendata est? Sic quippe in uno ad omnes peruenit, cum sors omnibus placuit, quia et Dei gratia in unitate ad omnes peruenit. Et cum sors mittitur, non persone cuiuscunque uel meritis, sed occulto Dei iudicio creditur. Et quia, sicut dicit Apostolus, uetus homo noster simul affixus est cruci cum illo, ut euacuetur corpus peccati, ut ultra non seruiamus peccato , quandiu id agunt opera nostra, ut euacuetur corpus peccati, et quandiu exterior homo corrumpitur, ut interior renouetur de  die in diem, tempus est crucis. Hec sunt etiam bona opera quidem, tamen adhuc laboriosa, quorum merces requies est. Sed ideo dicitur, Spe gaudentes , ut requiem futuram cum hilaritate in laboribus operemur. Hanc hilaritatem significat crucis latitudo in transuerso ligno ubi figuntur manus. Per manus enim opera intelligimus, per latitudinem hilaritatem operantis, quia tristitia facit angustias. Per altitudinem autem, cui caput adiungitur, exspectatio retributionis de sublimi iustitia Dei qui reddet unicuique secundum opera sua , his quidem secundum tolerantiam boni operis, gloriam et honorem, et incorruptionem querentibus uitam eternam. Itaque etiam longitudo, qua totum corpus extenditur, ipsam tolerantiam significat, unde  longanimes dicuntur qui tolerant. Profundum autem, quod terre infixum est, secretum sacramenti prefigurat. Recordaris, nisi fallor, quod uerba Apostoli in ista designatione crucis expediantur, ubi ait: In caritate radicati et fundati, ut possitis comprehendere cum omnibus sanctis que sit longitudo, latitudo, altitudo, et profundum 

Erat autem hora tertia, et crucifixerunt eum. Sunt qui arbitrentur hora quidem tertia Dominum crucifixum, a sexta autem hora tenebras factas usque ad nonam, ut consumpte intelligantur tres hore, ex quo crucifixus est, usque ad tenebras factas. Et posset quidem hoc rectissime intelligi, nisi Ioannes diceret hora quasi sexta Pilatum sedisse pro tribunali in loco qui dicitur Lithostrotos, Hebraice autem Gabbatha  . Sequitur enim: Parasceue pasche hora quasi sexta. Et dicit Iudeis: Ecce rex uester, etc. Si ergo hora quasi sexta Pilato sedente pro tribunali traditus est crucifigendus Iudeis, quomodo hora tertia crucifixus est, sicut uerba Marci non intelligentes quidam putauerunt? Iam certe dixerat Marcus: Et crucifigentes eum, diuiserunt uestimenta eius. Si ergo eis rei geste tempus uoluit commemorare, sufficeret dicere: Erat autem hora tertia; ut quid adiunxit: Et crucifixerunt eum, nisi quia uoluit aliquid recapitulando significare, quod quesitum inueniretur, cum Scriptura ipsa illis temporibus legeretur, quibus uniuerse Ecclesie notum erat qua hora Dominus ligno suspensus est, unde posset huius uel error corrigi, uel mendacium refutari? Sed quia sciebat a militibus  Dominum crucifixum non a Iudeis, occulte ostendere uoluit eos magis crucifixisse qui clamauerunt ut crucifigeretur, quam illos qui ministerium principi suo secundum suum officium prebuerunt. Intelligitur ergo fuisse hora tertia cum clamauerunt Iudei ut Dominus crucifigeretur. Et ueracissime demonstratur tunc eos crucifixisse quando clamauerunt, maxime quia nolebant uideri se hoc fecisse, et propterea eum Pilato tradiderant, quod eorum uerba satis indicant secundum Ioannem. Quod ergo maxime uideri fecisse nolebant, hoc eos hora tertia fecisse Marcus ostendit, uerissime indicans magis fuisse Domini necatricem linguam Iudeorum quam militum manus.

Et erat titulus cause eius inscriptus: Rex Iudeorum.  Titulus positus supra crucem eius in quo scriptum erat: Rex Iudeorum, illud ostendit, quod nec occidendo efficere potuerunt, ut eum regem non haberent qui eis manifestissima et eminentissima potestate secundum sua opera redditurus est. Unde in psalmo canitur: Ego autem constitutus sum rex ab eo super Sion, montem sanctum eius . Qui apte etiam quoniam rex simul et pontifex est, cum eximiam Patri sue carnis hostiam in altari crucis offerret, regis quoque qua preditus erat dignitate, titulo pretendit, ut cunctis legere, hoc est audire et credere uolentibus insinuaret quod per crucis patibulum non perdiderit suum, sed confirmarit potius et corroborarit imperium.

Et cum eo crucifigunt duos tatrones, unum a dextris,  et alium a sinistris eius. Latrones qui cum Domino sunt hinc inde crucifixi, significant eos qui sub fide et confessione Christi uel agonem martyrii, uel quemlibet continentie arctioris instituta subeunt. Sed quicunque hec pro eterna solum celestique gloria gerunt, hi profecto dextri latronis merito ac fide designantur. At qui siue humane laudis intuitu, seu qualibet minus digna intentione mundo abrenuntiant, non immerito blasphematoris ac sinistri latronis mentem imitantur et actus.

De quibus dicit Apostolus: Si tradidero corpus meum ut ardeam, si dedero omnes facultates meas in cibos pauperum, si alia plura aut pietatis opera facere, aut dona gratie spiritalis accepisse uidear, caritatem autem non habeam, nichil mihi prodest . Beati autem qui sua propter Dominum, et propter Euangelium relinquunt. Beati qui persecutionem patiuntur propter iustitiam, quoniam ipsorum est regnum celorum .

Similiter et summi sacerdotes illudentes ad alterutrum cum scribis dicebant: Alios, etc. Etiam nolentes confitentur scribe et pontifices quod alios saluos fecerit. Itaque uos uestra condemnat sententia. Qui enim alios saluos fecit, utique si uellet, seipsum saluare poterat.

Christus rex Isrel descendat nunc de cruce, ut uideamus et credamus. Fraudulenta promissio. Quid est plus de cruce adhuc uiuentem descendere, aut e sepulcro mortuum resurgere? Surrexit, et non  creditis; ergo etiam si de cruce descenderit, similiter non credetis.

Et qui cum eo crucifixi erant, conuiciabantur ei. Quomodo qui cum eo crucifixi erant conuiciabantur ei, quando quidem unus eorum conuiciatus est, secundum Luce testimonium, alter et compescuit eum, et in Deum credidit? nisi intelligamus Mattheum et Marcum, breuiter perstringentes, hoc loco pluralem numerum pro singulari posuisse, sicut in Epistola ad Hebreos legimus pluraliter dictum: Clauserunt ora leonum , cum solus Daniel significari intelligatur. Et pluraliter dictum: Secti sunt , cum de solo Isaia tradatur. Quid autem usitatius, uerbi gratia, quam ut dicat aliquis: Et rustici mihi insultant, etiam si unus insultet? Tunc  enim esset contrarium quod Lucas de uno manifestauit, si illi dixissent ambos latrones conuiciatos Domino, cum non posset sub numero plurali unus intelligi. Cum uero dictum est latrones, uel, qui cum eo crucifixi erant, nec additum est ambo, non solum si ambo fecissent posset hoc dici, sed etiam quia unus hoc fecit, potuit usitato locutionis modo per pluralem numerum significari. Quod uero Luca testante unus latro Dominum blasphemat dicens: Si tu es Christus; saluum fac temetipsum, et nos , alter uero illum digna inuectione redarguit, et Dominum fideli supplicatione precatur dicens: Domine, memento mei, cum ueneris in regnum tuum , usque hodie geri in Ecclesia uidemus, cum mundanis tacti afflictionibus ueri simul et falsi  Christiani, illi quidem qui ficta mente dominice passionis sacramenta gestant, ad presentis uite gaudia cupiunt liberari a Domino. At qui simplici intentione cum Apostolo non gloriantur, nisi in cruce Domini nostri, ita potius a presentibus erumnis optant erui, ut spiritum suum in manus sui commendent auctoris, unaque cum ipso regni celestis desiderant esse participes. Unde bene ille, qui fide dubia Dominum precabatur funditus est contemptus a Domino, neque ulla responsione dignus habitus. At uero preces illius, qui eternam a se salutem querebat, pia mox Dominus exauditione suscipere dignatus est. Quia nimirum, quicunque in tribulationibus positi temporalia tantum a Domino solatia requirunt, temporalibus se pariter et eternis  gaudiis priuant. Qui autem ueraciter bona patrie celestis suspirant, ad hec absque ulla dubietate Christo miserante perueniunt.

Et facta hora sexta, tenebre facte sunt per totam terram usque in horam nonam. Clarissimum mundi lumen retraxit radios suos, ne aut pendentem uideret Dominum, aut impii blasphemantes sua luce fruerentur. Et notandum, quod Dominus sexta hora, hoc est, recessuro a centro mundi sole crucifixus sit; diluculo autem, hoc est, oriente iam sole resurrectionis sue mysteria celebrarit. Statu enim temporis signauit, quod effectu operis exhibuit. Quia mortuus est propter peccata nostra, et resurrexit propter iustificationem nostram. Nam et de Adam peccante scriptum est quod audierit uocem  Domini Dei deambulantis in paradiso ad auram post meridiem . Post meridiem, nempe inclinata luce fidei; ad auram uero, refrigescente feruore caritatis. Deambulans autem audiebatur, quia ab homine peccante recesserat. Rationis ergo, imo diuine pietatis ordo poscebat ut eodem temporis articulo quo tunc Ade preuaricanti occluserat, nunc latroni Dominus penitenti ianuam paradisi reseraret, et qua hora primus Adam peccando mortem huic mundo inuexerat, eadem hora secundus Adam mortem moriendo destrueret.

Et hora nona exclamauit iehsu uoce magna, dicens: Heloi, Heloi lama sabacthani, quod est interpretatum, Deus meus, Deus meus, ut quid dereliquisti me? Principio uigesimi primi psalmi usus est. Illud quod  in medio uersiculi legitur: Respice in me, superfluum est. Legitur enim in Hebreo, Deus meus, Deus meus, quare me dereliquisti? Nec mireris uerborum humilitatem, querimonias derelicti, cum, formam serui sciens, scandalum crucis uideas. Sicut enim esurire, et sitire, et fatigari, non erant propria diuinitatis, sed corporales passiones, ita et quod dicitur, Ut quid me dereliquisti? corporalis uocis erat proprium, quia solet secundum naturam corpus nullatenus uelle a sibi coniuncta uita fraudari. Licet enim et ipse Saluator hoc dicebat, sed proprie ostendebat corporis fragilitatem, manens uirtus et sapientia Dei. Ut homo ergo loquitur, meos circumferens motus, quod in periculis positi, a Deo  nos deseri putamus; ut homo turbatur, ut homo flet, ut homo crucifigitur.

Et quidam de circumstantibus audientes dicebant: Ecce Eliam uocat. Non omnes, sed quidam. Quos arbitror milites fuisse Romanos, non intelligentes sermonis Hebraici proprietatem, sed ex eo quod dixit Heloi, Heloi, putantes Eliam ab eo inuocatum. Siu autem Iudeos, qui hoc dixerint, intelligere uolueris, et hoc more sibi solito faciunt, ut Dominum imbecillitate infament, qui Elie auxilium deprecetur.

Currens autem unus, et implens spongiam aceto, circumponensque calamo potum, dabat ei, dicens: Sine, uideamus si ueniat Elias ad deponendum eum.  Quam ob causam Domino acetum sit potui datum, Ioannes ostendit plenius, dicens: Postea sciens iehsu quia iam omnia consummata sunt, ut consummaretur Scriptura, dicit: Sitio. uas autem positum erat aceto plenum. Illi ergo spongiam plenam aceto, hyssopo circumponentes, obtulerunt ori eius. uidit ergo quoniam consummata sunt omnia que oportebat ut fierent, antequam acciperet acetum, et traderet spiritum, atque ut hoc etiam consummaretur quod ait: Et in siti mea potauerunt me aceto , Sitio, inquit. Tanquam hoc diceret: Hoc minus fecistis, date quod estis. Iudei quippe ipsi erant acetum, degenerantes a uino patriarcharum et prophetarum; tanquam de pleno uase, de iniquitate mundi huius impleto, cor habentes uelut spongiam  cauernosis quodammodo atque tortuosis latibulis fraudulentum. Hyssopum, cui circumposuerunt spongiam aceto plenam, quoniam herba est humilis, et pecus purgat, ipsius Christi humilitatem congruenter accipimus, quam circumdederunt, et se circumuenisse putauerunt. Unde illud in psalmo: Asperges me hyssopo, et mundabor ; Christi namque humilitate mundamur, quia nisi humiliasset semetipsum, factus obediens Patri usque ad mortem crucis , non utique sanguis eius in peccatorum remissionem, hoc est, in nostri mundationem fuisset effusus. Per arundinem uero, cui imposita est spongia, Scriptura significatur, que implebatur hoc facto. Sicut enim lingua dicitur uel Greca, uel Latina, uel alia quelibet, sonum significans qui lingua  promitur, sic arundo dici potest littera que arundine scribitur. Sed significantius sonos uocis humane usitatissime dicimus linguas; scripturam uero arundinem dici, quo minus usitatum, eo magis est mystice figuratum.

iehsu autem emissa uoce magna expirauit. Quid hac uoce magna dixerit Dominus, Lucas aperte designat, dicens: Pater, in manus tuas commendo spiritum meum. Et hec, inquit, dicens exspirauit . Quod uero scribit Ioannes, quia cum accepisset iehsu acetum, dixit: Consummatum est, et inclinato capite tradidit spiritum , inter illud quod ait: Consummatum est, et illud, Et inclinato capite tradidit spiritum, emissa est illa uox  magna, quam tacuit Ioannes, ceteri autem tres commemorauerunt.

Et uelum templi scissum est in duo a sursum usque deorsum. Scinditur uelum templi, ut arca testamenti et omnia legis sacramenta, que tegebantur, appareant, atque ad populum transeant nationum. Ante etenim dictum fuerat: Notus in Iudea Deus, in Isrel magnum nomen eius . Nunc autem: Exaltare super celos Deus, et super omnem terram, inquit, gloria tua . Et in Euangelio prius dixit: In uiam gentium ne abieritis . Post passionem uero suam: Euntes, inquit, docete omnes gentes .

uidens autem centurio, qui ex aduerso stabat,  quia sic clamans exspirasset, ait: uere homo hic Filius Dei erat. Manifesta causa miraculi centurionis exponitur, quod uidens Dominum sic expirasse, hoc est, spiritum emisisse, dixerit: uere homo hic Filius Dei erat. Nullus enim habet potestatem emittendi spiritum, nisi qui animarum conditor est. Et hoc considerandum est, quod centurio ante crucem in ipso scandalo passionis, uere Dei Filium confiteatur, et Arius in Ecclesia predicet creaturam. Unde merito per centurionem fides Ecclesie designatur, que uelo mysteriorum celestium, per mortem Domini reserato, continuo Iesum et uere iustum hominem, et uere Dei Filium, Synagoga tacente, confirmat.

Erant autem et mulieres de longe aspicientes, inter  quas erat Maria Magdalene, et Maria Iacobi minoris, et Ioseph mater, et Salome. Et cum esset in Galilea, sequebantur eum et ministrabant ei. Iacobum minorem dicit Iacobum Alphei, qui et frater Domini dicebatur, eo quod esset filius Marie matertere Domini, cuius in Euangelio suo meminit Ioannes, dicens: Stabat autem iuxta crucem Iesu mater eius, et soror matris eius Maria Cleophe . Maria autem Cleophe uidetur eam dicere a patre, siue a cognatione. uocabatur uero minor Iacobus, ad distinctionem maioris Iacobi, uidelicet filii Zebedei, qui inter primos apostolos uocatus est, et electus a Domino. Consuetudinis autem Iudaice fuit, nec ducebatur in culpam more gentis antiquo, ut mulieres de substantia sua uictum atque uestitum preceptoribus  ministrarent; hoc qui scandalum facere poterat in nationibus, Paulus abiecisse se memorat: Nunquid non habemus potestatem sorores mulieres circumducendi, sicut et ceteri apostoli faciunt ? Ministrabant autem Domino de substantia sua, ut meteret earum carnalia, cuius ille metebant spiritalia. Non quo indigeret cibis Dominus creaturarum, sed ut typum ostenderet magistrorum, quod uictu atque uestitu ex discipulis deberent esse contenti. Sed uideamus, quales comites habuerit. Mariam scilicet Magdalenen, a qua septem demonia eiecerat, et Mariam Iacobi et Ioseph matrem, materteram suam, et alias, quas in ceteris Euangeliis legimus.

 Et cum iam sero esset factum, quia erat parasceue, quod est ante Sabbatum, uenit Ioseph ab Arimathia nobilis decurio. Decurio uocatur, quod sit de ordine curie, et officium curie administret. Qui etiam curialis, a procurando munera ciuilia, solet appellari. Arimathia autem ipsa est Ramathaim, ciuitas Helchane et Samuelis in regione Thamnitica iuxta Diospolim. uero Grece, Latine preparatio dicitur. Quo nomine Iudei, qui inter Grecos morabantur, sextam Sabbati appellabant, eo quod in illo ea que requiei Sabbati necessaria essent, preparare solerent. Iuxta hoc quod de manna quondam preceptum est: Sexta autem die colligetis duplum, etc. Quia ergo sexta die factus est homo, et tota est mundi creatura perfecta, septima autem  conditor ab opere suo requieuit, unde et hanc Sabbatum, hoc est requiem, uoluit appellari, recte Saluator eadem sexta die crucifixus, humane restaurationis impleuit arcanum. Ideoque cum accepisset acetum, dixit: Consummatum est, hoc est, sexte diei, quod pro mundi refectione suscepi, iam totum est opus expletum. Sabbato autem in sepulcro requiescens, resurrectionis que octaua die uentura erat, exspectabat euentum. Ubi nostre simul deuotionis ac beate retributionis prelucet exemplum, quos in hac quidem sexta seculi etate pro Domino pati, et uelut mundo necesse est crucifigi. In septima uero etate, id est, cum lethi quis debitum soluit, corpora quidem in tumulis, animas autem secreta in pace cum Domino manere, et post bona  oportet opera quiescere, donec, octaua tandem ueniente etate, etiam corpora ipsa resurrectione glorificata cum animabus simul incorruptionem eterne hereditatis accipiant.

uenit, inquit, Ioseph ab Arimathia nobilis decurio, qui et ipse erat exspectans regnum Dei. Et audacter introiuit ad Pilatum, et petiit corpus Iesu. Magne quidem Ioseph iste dignitatis ad seculum, sed maioris apud Deum meriti fuisse laudatur. Talem namque existere decebat eum qui corpus Domini sepeliret, qui et per iustitiam meritorum tali ministerio dignus esset, et per nobilitatem potentie secularis facultatem posset obtinere ministrandi. Non enim quilibet ignotus aut mediocris ad presidem accedere  et crucifixi corpus poterat impetrare.

Ioseph autem mercatus est sindonem, et deponens eum, inuoluit sindone. Et ex simplici sepultura Domini ambitio diuitum condemnatur, qui ne in tumulis quidem possunt carere diuitiis. Possumus autem iuxta intelligentiam spiritalem hoc sentire, quod corpus Domini non auro, non gemmis, et serico, sed linteamine puro obuoluendum sit, quanquam et hoc significet, quod ille in sindone munda inuoluat Iesum, qui pura eum mente susceperit. Hinc Ecclesie mos obtinuit ut sacrificium altaris non in serico, neque in panno tincto, sed in lino terreno celebretur, sicut corpus est Domini in sindone munda sepultum, iuxta quod in gestis  pontificalibus a beato papa Siluestro legimus esse statutum.

Et posuit eum in monumento, quod erat excisum de petra, et aduoluit lapidem ad ostium monumenti. De monumento Domini ferunt, qui nostra etate de Ierosolymis in Britanniam uenere, quod domus fuerit rotunda de subiacente rupe excisa, tante altitudinis, ut intro consistens homo uix manu extenta culmen possit attingere, que habet introitum ab Oriente, cui lapis ille magnus aduolutus atque impositus est. In cuius monumenti parte Aquilonari sepulcrum ipsum, hoc est, locus Dominici corporis de eadem petra factus est, septem habens pedes longitudinis, trium uero palmorum mensura cetero pauimento altius eminens. Qui uidelicet locus non  desuper, sed a latere meridiano per totum patulus est, unde corpus inferebatur. Color autem eiusdem monumenti ac loculi rubicundo et albo dicitur esse permistus.

Maria autem Magdalene, et Maria Ioseph aspiciebant ubi poneretur. In Luca legimus quia stabant omnes noti eius a longe et mulieres, que secute erant eum. His ergo notis Iesu, post depositum eius corpus ad sua remeantibus, sole mulieres, que arctius amabant, funus subsecute, quomodo poneretur, inspicere curabant, ut ei tempore congruo munus possent deuotionis offerre. Sed et hactenus sancte mulieres die Parasceues, id est, preparationis idem faciunt, cum anime humiles, et quo maioris sibi conscie fragilitatis, eo maiori Saluatoris  amore feruentes, passionis eius uestigiis in hoc seculo, quo requies est preparanda futura, diligenter obsequuntur, et si forte ualeant imitari pia curiositate, quo ordine sit eadem passio completa perpendunt.



CAPUT XuI.

Et cum transisset Sabbatum, Maria Magdalene, et Maria Iacobi, et Salome, emerunt aromata, ut uenientes ungerent Iesum. In Euangelio Luce scriptum est quod reuertentes a monumento parauerunt aromata et unguenta, et Sabbato quidem siluerunt propter mandatum. Mandatum ergo legis erat ut Sabbati silentium a uespera usque ad uesperam seruaretur; ideoque religiose mulieres, sepulto Domino, quandiu licebat operari, id est, usque ad solis occasum,  in unguentis preparandis erant occupate, ut Lucas scribit. Et quia tunc, pre angustia temporis, opus explere nequibant, festinauerunt mox, transacto Sabbato, id est, occidente sole, ubi operandi licentia remeauerat, emere aromata, sicut Marcus refert, ut uenientes mane ungerent corpus eius. Neque enim uespere Sabbati preoccupante iam noctis articulo monumentum adire uoluerunt.

Et ualde mane una Sabbatorum ueniunt ad monumentum, orto iam sole. Prima Sabbatorum prima dies est a die Sabbatorum, id est, requietionum, quam nunc diem Dominicam propter resurrectionem Domini Saluatoris mos ecclesiasticus appellat. Idipsum autem est, cum una Sabbati, siue una Sabbatorum  legimus, id est, una dies a Sabbatorum die, hoc est, requietionum, que in Sabbatis custodiebantur. Sancte autem mulieres, que Dominum fuerant secute, cum aromatibus ad monumentum uenerunt, et ei, quem uiuentem dilexerant, etiam mortuo studio humanitatis obsequuntur. Et nos ergo in eum qui est mortuus credentes, si, odore uirtutum referti, cum opinione bonorum operum Dominum querimus, ad monumentum profecto illius cum aromatibus uenimus. Quod autem ualde mane mulieres uenerunt ad monumentum orto iam sole, id est, cum iam celum ab Orientis parte albesceret, quod non fit utique, nisi solis orientis uicinitate, iuxta historiam quidem magnus querendi et inueniendi Dominum feruor caritatis ostenditur. Iuxta intellectum uero mysticum nobis  datur exemplum, illuminata facie, decussisque uitiorum tenebris, odorem bonorum operum Domino et orationum suauitatem offerre.

Et dicebant ad inuicem: Quis reuoluet nobis lapidem ab ostio monumenti? Et respicientes uiderunt reuolutum lapidem. Erat quippe magnus ualde. Quomodo lapis per angelum reuolutus sit, Mattheus sufficienter exponit. Sed reuolutio lapidis mystice reserationem sacramentorum Christi, que uelamine littere legalis tegebantur, insinuat. Lex enim in lapide scripta est, cuius ablato tegmine, gloria resurrectionis ostensa, et abolitio mortis antique, ac uita nobis speranda perpetua, toto cepit orbe predicari.

Et intreuntes in monumentum, uiderunt iuuenem  sedentem in dextris coopertum stola candida, et obstupuerunt. Intreuntes ab Oriente in domum illam rotundam, que in petra est excisa, uiderunt angelum sedentem ad meridianam partem loci illius, ubi positum fuerat corpus Iesu, hoc namque erat in dextris. Quia nimirum corpus, quod supinum iacens caput habebat ad occasum, dexteram necesse est haberet ad Austrum. Scribit autem Mattheus quod angelum qui reuoluit lapidem ab ostio monumenti primo uiderunt super ipsum lapidem sedentem qui eas intrare in locum ubi Dominus erat positus iusserit, et uidere quod iam resurrexisset a mortuis. Scribit Lucas, quod intrantes in monumentum, duos angelos inibi stantes inuenerint. Ille ergo mulieres angelos uident que cum aromatibus uenerunt,  quia uidelicet ille mentes supernos ciues aspiciunt, que cum uirtutibus ad Deum per sancta desideria proficiscuntur. Notandum uero nobis est, quidnam sit quod in dextris sedere angelus cernitur. Quid namque per sinistram nisi uita presens? Quid uero per dexteram nisi perpetua uita signatur? Unde scriptum est: Leua eius sub capite meo, et dextera illius amplexabitur me . Sinistram namque Dei Ecclesia, prosperitatem uidelicet uite presentis quasi sub capite posuit, quam intentione summi amoris premit. Dextra uero Dei eam amplectitur, quia sub eterna eius beatitudine tota deuotione continetur. Quia ergo Redemptor noster iam presentis uite corruptionem transierat, recte angelus qui nuntiare perennem eius uitam uenerat, in dextera sedebat. Qui  stola candida coopertus apparuit, quia festiuitatis nostre gaudia nuntiauit. Candor etenim uestis, splendorem nostre denuntiat festiuitatis. Nostre dicamus an sue? Sed ut fateamur uerius, et sue dicamus et nostre. Illa quippe Redemptoris nostri resurrectio, et nostra festiuitas fuit, quia nos ad immortalitatem reduxit, et angelorum festiuitas exstitit, quia nos reuocando ad celestia, eorum numerum impleuit. In sua ergo ac nostra festiuitate angelus in albis uestibus apparuit, quia dum nos per resurrectionem dominicam ad superna reducimur, celestis patrie damna reparantur. Sed iam qui uenientes feminas affatur audiamus.

Nolite expauescere, Iesum queritis Nazarenum crucifixum; surrexit, non est hic. Ecce locus ubi posuerunt  eum. Nolite, inquit, expauescere. Ac si aperte dicat: Paueant illi qui non amant aduentum supernorum ciuium. Pertimescant qui carnalibus desideriis pressi, ad eorum se societatem pertingere posse desperant. uos autem cur pertimescitis, qui uestros conciues uidetis? Unde et Mattheus angelum apparuisse describens ait: Erat autem aspectus eius sicut fulgur, et uestimenta eius sicut nix . In fulgure etenim terror timoris est, in niue autem blandimentum candoris. Quia uero omnipotens Deus et terribilis est peccatoribus, et blandus iustis, recte testis resurrectionis eius angelus et in fulgure uultus, et in candore habitus demonstratur, ut de ipsa sua specie et terreret reprobos, et mulceret pios. Iesum queritis Nazarenum. iehsu Latino eloquio salutaris, id est  saluator interpretatur. At uero multi hoc nomine dici poterant tunc, non tamen substantialiter, sed nuncupatiue. Ideoque locus subiungitur, ut de quo Iesu dictum sit manifestetur: Nazarenum; et causam protinus subdit, crucifixum, atque addidit, resurrexit, non est hic. Non est hic dicitur per presentiam carnis, qui tamen nusquam deerat per presentiam maiestatis.

Sed ite et dicite discipulis eius et Petro, quia precedet uos in Galileam. Querendum nobis est cur nominatis discipulis Petrus designatur ex nomine. Sed si hunc angelus nominatim non exprimeret, qui magistrum negauerat, uenire inter discipulos non auderet. uocatur ergo ex nomine, ne desperaret ex negatione.  Qua in re considerandum nobis est, cur omnipotens Deus eum quem cuncte Ecclesie preferre disposuerat, ancille uocem pertimescere, et seipsum negare permisit. Quod nimirum magne actum pietatis dispensatione cognoscimus, ut is qui futurus erat pastor Ecclesie, in sua culpa disceret qualiter aliis misereri debuisset. Prius itaque eum ostendit sibi, et tunc preposuit ceteris, ut ex sua infirmitate cognosceret quam misericorditer aliena infirma toleraret. Bene autem de Redemptore nostro dicitur: Precedet uos in Galileam, ibi eum uidebitis, sicut dixit uobis. Galilea namque transmigratio facta interpretatur. Iam quippe Redemptor noster a passione ad resurrectionem, a morte ad uitam, a pena ad gloriam, a corruptione ad incorruptionem, transmigrauerat. Et  primum post resurrectionem in Galilea a discipulis uidetur, quia resurrectionis eius gloriam post leti uidebimus, si modo a uitiis ad uirtutum celsitudinem transmigramus. Qui ergo in sepulcro nuntiatur, in transmigratione ostenditur, quia is qui in mortificatione carnis agnoscitur, in transmigratione mentis uidetur.

At ille exeuntes de monumento fugerunt  et nemini quidquam dixerunt. Timebant enim. Merito mouet quomodo Marcus scribat: Et nemini quidquam dixerunt. Cum dicat Lucas: Et regresse a monumento, annuntiauerunt hec omnia illis undecim, et ceteris omnibus. Similiter Mattheus: Et exierunt  cito de monumento, cum timore et gaudio magno, currentes nuntiare discipulis eius  . Nisi intelligamus, ipsorum angelorum nemini ausas fuisse aliquid dicere, id est respondere ad ea que ab illis audierant; aut certe custodibus quos iacentes uiderunt. Nam illud gaudium quod Mattheus commemorat, non repugnat timori, de quo Marcus dicit. Debemus enim utrumque in illarum animo factum intelligere, etiamsi ipse Mattheus de timore non diceret.

Surgens autem iehsu mane prima Sabbati, apparuit primo Marie Magdalene. Hec apparitio Domini quomodo et ubi sit facta, Ioannes plenissime docet. Surrexit autem Dominus mane de monumento, in quo sero iam facto erat depositus, ut adimpleretur illud Psalmiste: Ad uesperum demorabitur fletus, et ad matutinum letitia . Sepultus ergo sexta  Sabbati, que dicitur Parasceue, circa horam uespertinam, sequenti nocte ac die Sabbati cum nocte subsequenti in monumento positus, sic die tertia, id est mane surrexit prima Sabbati. Non autem merito uno die in sepulcro et duabus noctibus iacuit, quia uidelicet lucem sue simple mortis, tenebris duple nostre mortis adiunxit. Ad nos quippe uenit, qui in morte spiritus carnisque tenebamur. Unam ad nos suam, id est, carnis mortem detulit, et duas nostras quas reperit soluit. Si enim ipse utramque susciperet, nos a neutra liberaret. Sed unam misericorditer accepit, et iuste utramque damnauit. Simplam suam duple nostre contulit, et duplam nostram moriens subegit.

 Apparuit, inquit, primo Marie Magdalene, de qua eiecerat septem demonia. Illa uadens nuntiauit his qui cum eo fuerant lugentibus et flentibus. Sicut in principio mulier auctrix culpe uiro fuit, uir exsecutor erroris, ita nunc que prior mortem intulerat et gustauerat, resurrectionem prior uidit. Et ne perpetui reatus apud uiros opprobrium sustineret, que culpam uiro transfuderat, transfudit et gratia. Unde recte et mulier hec que uiris lugentibus ac flentibus letitiam dominice resurrectionis prima nuntiauit, a septem demonibus curata esse memoratur, ut uniuersis uitiis plena fuisse, sed ab his omnibus diuino munere mundata esse signetur, et ubi abundauit peccatum, superabundasse gratia monstretur. Septenarius namque numerus pro uniuersitate solet mystice  poni. Que ergo a septem demonibus curata, hoc est ab uniuersis erat liberata sceleribus, prima resurgentem a mortuis Dominum uidit, ne quisquam digne penitens de admissorum uenia desperaret, uidens eam que tot ac tantis quondam erat subdita uitiis in tantum culminis subito merito fidei ac dilectionis esse promotam, ut ipsis euangelistis atque apostolis Christi prima illa miraculum patrate resurrectionis euangelizaret.

Et illi audientes quod uiueret, et uisus esset ab ea, non crediderunt. Quia resurrectionem dominicam discipuli tarde crediderunt, non tam illorum infirmitas quam nostra  futura firmitas fuit. Ipsa namque resurrectio illis dubitantibus per multa argumenta monstrata est, que dum nos legentes agnoscimus,  quid aliud quam de illorum dubitatione solidamur? Minus enim mihi Maria Magdalene prestitit, que citius credidit, quam Thomas, qui diu dubitauit. Ille etenim dubitando uulnerum cicatrices tetigit, et de nostro pectore dubitationis uulnus amputauit.

Post hec autem duobus ex eis ambulantibus ostensus est in alia effigie euntibus in uillam. Et illi euntes renuntiauerunt ceteris, nec illis crediderunt. Quomodo hoc factum sit, Lucas exponit latius. Quod autem dicit Marcus, ostensus est in alia effigie, hoc apertius dicit Lucas, quia oculi eorum tenebantur, ne eum agnoscerent, donec cum illo uenientes in castellum quo ibant, et ponentes ei mensam quasi peregrino, tandem cognouerunt eum in fractione panis . Qui, sicut  idem Lucas consequenter adiungit, surgentes eadem hora regressi sunt in Ierusalem. Et inuenerunt congregatos undecim, et eos qui cum ipsis erant dicentes, quod surrexit Dominus uere, et apparuit Simoni. Et ipsi narrabant que gesta erant in uia, et quomodo cognouerunt eum in fractione panis . Quod autem ait Marcus, annuntiauerunt ceteris, uel illis crediderunt, cum Lucas dicat quod iam inde loquebantur, uere resurrexisse, et Simoni apparuisse, quid intelligendum est, nisi aliquos fuisse ibi qui hoc nollent credere? Cui autem non eluceat, pretermisisse Marcum, quod Lucas narrando explicauit? Hoc est, que cum illis locutus fuerit iehsu antequam cognoscerent eum, et quomodo eum in fractione panis agnouerunt, quandoquidem mox ut dixit eis apparuisse alia effigie  euntibus in uillam, continuo coniunxit: Et illi euntes nuntiauerunt ceteris, nec illis crediderunt. Quasi possent nuntiare quem non cognouerant, aut possent agnoscere quibus alia effigies eius apparuerat. Quomodo ergo eum agnouerunt ut nuntiare possent, Marcus sine dubio pretermisit. Quod ideo memorie commendandum est, ut assuescamus aduertere Euangelistarum morem, ita pretermittentium que non commemorant, et coniungentium que commemorant, ut eis qui usum in hac consideratione non habent, non aliunde maxime error oriatur, quo putant eos non sibi congruere.

Nouissime recumbentibus illis undecim apparuit, et exprobrauit incredulitatem illorum et duritiam cordis, quia his qui uiderant eum resurrexisse, non crediderant.  Quomodo nouissime, quasi iam ultra eum non uiderint? Nouissimum quippe illud est, quod Dominum Apostoli in terra uiderunt, quando ascendit in celum, quod factum est quadragesimo die post eius resurrectionem. Nunquidnam tunc exprobraturus erat, quod non credidissent eis qui eum uiderant resurrexisse, quando iam et ipsi post resurrectionem toties eum uiderant? Illud ergo accipiamus, post multas demonstrationes eius, quibus per dies quadraginta discipulis suis presentatus est, eum etiam nouissime recumbentibus illis undecim apparuisse, id est ipso quadragesimo die. Et quoniam iam erat ab eis ascensurus in celum, hoc eis illo die maxime exprobrare uoluisse, quia his qui uiderant eum resurrexisse non crediderant antequam eum ipsi uiderent, cum  utique post ascensionem suam predicantibus illis Euangelium, gentes, que non uiderunt, fuerant crediture. Post illam quippe exprobrationem secutus, ait idem Marcus:

Et dixit eis: Euntes in mundum uniuersum predicate Euangelium omni creature. Qui crediderit et baptizatus fuerit, saluus erit; qui uero non crediderit, condemnabitur. Hoc ergo predicaturi, quoniam qui non crediderit condemnabitur, cum id utique non crediderit quod non uidit, nonne ipsi primitus fuerant obiurgandi, quod antequam Dominum uidissent, non crediderint eis quibus Dominus apparuisset? Quod uero dixit eis. Euntes in mundum uniuersum, predicate Euangelium omni creature, nunquid sanctum Euangelium uel insensatis rebus, uel brutis animalibus  fuerat predicandum, ut de eo discipulis dicatur, Predicate omni creature? Sed omnis creature nomine, potest omnis natio gentium designari. Ante etenim dictum fuerat: In uiam gentium ne abieritis: nunc autem dicitur, Predicate omni creature, ut scilicet prius a Iudea apostolorum repulsa predicatio, tunc nobis in adiutorium fieret, cum hanc illa ad damnationis sue testimonium superba repulisset. Qui crediderit et baptizatus fuerit, saluus erit; qui uero non crediderit, condemnabitur. Fortasse unusquisque apud semetipsum dicat: Ego iam credidi, saluus ero. uerum dicit, si fidem operibus tenet. uera etenim fides est, que in hoc quod uerbis dicit, moribus non contradicit. Hinc est enim quod de quibusdam falsis fidelibus Paulus dicit: Qui confitentur se nosse Deum,  factis autem negant . Hic Ioannes ait: Qui dicit se nosse Deum, et mandata eius non custodit, mendax est . Cum autem dicatur, Qui uero non crediderit, condemnabitur, quid hic dicimus de paruulis qui per etatem adhuc credere non ualent? Nam de maioribus nulla questio est. In Ecclesia ergo Saluatori per alios paruuli credunt, sicut ex aliis ea que illis in baptismo remittuntur peccata traxerunt.

Signa autem eos qui crediderint hec sequentur: In nomine meo demonia eiicient, linguis loquentur nouis, serpentes tollent, et si mortiferum quid biberint, non eis nocebit. Super egros manus imponent, et bene habebunt. Nunquid quia ista signa non facimus, minime credimus? Sed hec necessaria in exordio Ecclesie  fuerunt. Ut enim ad fidem cresceret, miraculis fuerat nutrienda. Quia et nos cum arbusta plantamus, tandiu eis aquam fundimus, quousque ea in terra conualuisse uideamus. At si semel radicem fixerint, irrigatio cessabit. Hinc est enim quod Paulus dicit: Lingue in signum sunt non fidelibus, sed infidelibus . An non habemus de his signis atque uirtutibus que adhuc subtilius considerare debeamus? Sancta quippe Ecclesia quotidie spiritaliter facit, quod tunc per apostolos corporaliter faciebat. Nam sacerdotes eius cum per exorcismi gratiam manus credentibus imponunt, et habitare malignus spiritus in eorum mente contradicunt, quid aliud faciunt, nisi demonia eiiciunt? Et fideles quique qui iam uite ueteris secularia uerba derelinquunt, sancta autem mysteria  insonant, Conditoris sui laudes et potentiam, quantum preualent, narrant, quid aliud faciunt nisi nouis linguis loquuntur? Qui dum bonis suis exhortationibus malitiam de alienis cordibus auferunt, serpentes tollunt. Et dum pestiferas suasiones audiunt, sed tamen ad operationem prauam minime pertrahuntur, mortiferum quidem est quod bibunt, sed non eis nocebit. Qui quoties proximos suos in bono opere infirmari conspiciunt, dum eis tota uirtute concurrunt, et exemplo sue operationis illorum uitam roborant qui in propria actione titubant, quid aliud faciunt, nisi super egros manus imponunt, ut bene habeant? Que nimirum miracula tanto maiora sunt, quanto magis spiritalia. Tanto maiora sunt, quanto per hec non corpora, sed anime suscitantur.

 Et Dominus quidem iehsu postquam locutus est eis, assumptus est in celum, et sedet a dextris Dei. Considerandum nobis est quid est quod Marcus ait: Sedet a dextris Dei, et Stephanus dicit, uideo celos apertos, et Filium hominis stantem a dextris Dei . Quid est quod Marcus hunc sedentem, Stephanus uero stantem se uidere testatur? Sed scimus quia sedere iudicantis est, stare uero pugnantis uel adiuuantis. Quia ergo Redemptor noster assumptus in celum et nunc omnia iudicat, et ad extremum iudex omnium ueniet, hunc post assumptionem Marcus sedere describit, quia post ascensionis sue gloriam iudex in fine uidebitur. Stephanus uero in laboris certamine positus, stantem uidit, quem adiutorem habuit. Quia ut iste in terra persecutorum infidelitatem  uinceret, pro illo de celo illius gratia pugnauit. Sequitur:

Illi autem profecti predicauerunt, ubique Domino cooperante, et sermonem confirmante, sequentibus signis. Quid in his considerandum est, quid memorie commendandum, nisi quod preceptum obedientia, obedientiam uero signa secuta sunt? Inter que notandum, quod Euangelium suum Marcus quanto tardius ceteris inchoauit, tanto in longiora scribendo tempora porrexit. Nam neque de natiuitate ipsius Domini aut precursoris eius, neque de infantia uel pueritia utriuslibet eorum aliqua commemorans, neque de natiuitate Saluatoris altius scribens, excepto quod eum in capite Euangelii sui filium Dei  nominat, ab initio euangelice predicationis, quod per Ioannem factum est, cepit: et ad illud usque tempus narrando peruenit: quo apostoli idem Euangelii uerbum totum predicando disseminauere per orbem. Restat sane questio non minima, quomodo scripserit idem euangelista, dixisse angelum mulieribus: Ite, dicite discipulis eius et Petro, quia precedit uos in Galileam; ibi eum uidebitis, sicut dixit uobis, nec tamen ibi uisum a discipulis Dominum in ullo post hec Euangelii suo loco retulerit. Et quidem Mattheus abiisse discipulos dicit in Galileam, ibique Dominum uidisse et adorasse, et preceptum ab eo accepisse eundi, docendi, baptizandi omnes gentes in nomine Patris, et Filii, et Spiritus sancti. Attamen inspecta aliorum scriptura euangelistarum docet eum  sepius antea uisum discipulis: maxime ipso die resurrectionis eius in Ierosolymis, et in castello Emmaus. Quare ergo specialiter se in Galileam precessurum, et ibi a discipulis uidendum predixit, cum neque ibi solum, neque ibi primum fuerit uisus? uideamus ergo cuius mysterii gratia secundum Mattheum et Marcum resurgens ita mandauerit: Precedam uos in Galileam, ibi me uidebitis. Quod etsi completum est, tamen post multa completum est, cum mandatum sic sit  ut aut hoc solum, aut hoc primum exspectaretur fieri debuisse. Procul dubio ergo, quoniam uox est ista non euangeliste narrantis, quod ita factum sit, sed angeli ex mandato Domini et ipsius  Domini, euangeliste autem narrantis, sed ita ut ab angelo et a Domino dictum sit, prophetie dictum accipiendum est. Galilea namque interpretatur uel transmigratio, uel reuelatio. Prius itaque secundum transmigrationis significationem, quid aliud occurrit intelligendum,

Precedet uos in Galileam, ibi eum uidebitis, sicut dixit uobis, nisi quia Christi gratia de populo Isrel  transmigratura erat ad gentes, quibus apostoli predicantes Euangelium nullo modo crederentur, nisi eis ipse Dominus uiam in cordibus hominum prepararet? Et hoc intelligimus: Precedet uos in Galileam. Quod autem gaudentes mirantur, disruptis et euictis difficultatibus, aperiri sibi ostium in Domino per illuminationem fidelium, hoc intelligitur: ibi eum uidebitis, id est, ibi membra eius inuenietis. Ibi uiuum corpus eius in eis qui uos susceperint, agnoscetis. Secundum illud autem quod Galilea interpretatur reuelatio, non iam in forma serui intelligendum est, sed in illa in qua equalis est Patri, quam promisit apud Ioannem dilectoribus suis, cum diceret: Ego diligam eum, et ostendam illi meipsum . Non utique secundum id quod iam uidebant, et quod  etiam resurgens cum cicatricibus non solum uidendum, sed etiam tangendum postmodum ostendit: sed secundum illam ineffabilem lucem, qua illuminat omnem hominem uenientem in hunc mundum: secundum quam lucet in tenebris, et tenebre eum non comprehenderunt . Illuc nos precessit, unde ad nos ueniens non precessit, et quo nos precedens non deseruit. Illa erit reuelatio, tanquam uera Galilea, cum similes ei erimus, ibi eum uidebimus sicuti est. Ipsa erit etiam beatior transmigratio ex isto seculo in illam eternitatem, si eius precepta sic amplectamur ut ad eius dexteram aggregari mereamur. Tunc enim ibunt sinistri in combustionem eternam, iusti autem in uitam eternam. Hinc illuc transmigrabunt, et ibi eum uidebunt quomodo non uident impii. Tolletur  enim impius ne uideat claritatem Domini, et impii lumen non uidebunt. Hec est autem uita eterna, ut cognoscant te unum uerum Deum, et quem misisti Iesum Christum , sicut in illa eternitate cognoscitur, quo suos perducet per formam serui, ut eum liberi contemplentur per formam Domini.





IN LUCAE EuANGELIUM EXPOSITIO. 





EPISTOLA ADHORTATORIA ACCAE EPISCOPI AD BEDAM PRESBYTERUM.

 Reuerendissimo in Christo fratri, et consacerdoti Bede presbytero Acca, perpetuam in Domino salutem. Sepe quidem tue sancte fraternitati et absens scribendo, et colloquendo presens suggessi, ut post expositionem Actuum apostolorum, in Euangelium quoque Luce scribere digneris. Quod ipse hactenus uerecunda excusatione differre, quam facere maluisti, attestando te duas maxime ob causas a tentando hoc opere deterritum: quia uidelicet et ipsum opus arduum, et a sanctissimo ac doctissimo antistite Ambrosio sit preoccupatum. Nec te negotium uires  tuas excedens suscipere ausum, imo nec opus fore ab ullo repeti, quod a summo ingenio constaret optime completum, et esse laboris superflui post fortissima tanti uiri dicta, uel eadem aliter quasi compilatorem dicere, uel quasi minus doctum infirmiora uelle subiicere. Teque multum timere, ne in reprehensionem studii ueterum noua condere puteris, dicaturque tibi illud antiqui prouerbii:

In mare quid pisces, quid aquas in flumina mittas?
   Larga sed indiguis munera funde locis.
Sed huius obiectioni tue breuiter respondeo quia,  iuxta comicum: Nihil sit dictum, quod non sit dictum prius: et quod caritas omnia sustinet, nec sanctis unquam moris fuerit inuicem inuidere, inuicem prouocare, sed unumquemque in ornanda domo Domini pro uiribus suis obtulisse quod potuerit. Neque enim, uel beatus papa Gregorius timuit ne offenderet Patres a quibus tot expositas Euangelii lectiones in suis ipse retractauit homiliis; uel Augustinus, aut quilibet alius Patrum antecedentium tractatorum intuitu, ne aut psalmos aut alia que rogabatur, exponeret, aut quecunque sibi uidebatur, scriberet, manum metuendo retraxit. Quin etiam  ideo necesse est plures a pluribus fieri libros diuerso stylo, sed non diuersa fide, etiam de questionibus eisdem, ut ad plurimos res ipsa perueniat, ad alios  sic, ad alios autem sic. Sunt autem quedam in expositione beati Ambrosii in Lucam, tam diserta simul et excelsa , ut a doctoribus solum intelligi queant, a rudibus uero fastidiosisue lectoribus  pre difficultate uel assequendi que diserta sunt, uel capiendi que alta, ne querenda quidem quasi se celsiora, nec quasi se fortiora putentur esse scrutanda. Nec parum dedit iudicii doctissimus pater Augustinus, qui ad Paulinam Dei famulam de uidendo Deo scribens, non aliis magis quam ex hoc opusculo sumptis beati Ambrosii testimoniis utendum putauit, et ea pariter non solum ponenda simpliciter, sed etiam exponenda iudicauit, adeo ut ex paucissimis memorati tractatoris sententiolis  non paruum uolumen retractando confecerit. Quod ideo commemorandum putaui, ut et tua sancta fraternitas, et legentes simul agnoscerent. uolo enim completo a te per Dei auxilium opere quod postulo, hanc simul epistolam in capite preponi, te non ob  aliam quam condescensionis fraterne gratiam, in Lucam scribere rogatum, ut qui ob teneritudinem ingenii sublimia, uel difficilia intellectu capere nequeant, hec simpliciori stylo exposita facilius apprehendant. Ergo age, dilectissime, memorato operi sedulus insiste, beatum Lucam luculento sermone expone. Et quia sanctus Ambrosius quedam indiscussa preteriit, que illi quasi summe eruditionis uiro plana nec quesitu digna uidebantur, hec quoque perspectis aliorum Patrum opusculis diligentius, uel tuis uel eorum dictis explanare curato. Credo etiam tuo uigilantissimo studio, qui in lege Dei meditanda dies noctesque ducis peruigiles, nonnullis in locis que ab eis intermissa sunt, quid sentiri debeat, auctor lucis aperiet. Iustum namque satis est  et superne pietatis atque equitatis moderamini conueniens, ut qui, neglectis ad integrum mundi negotiis, eternum uerumque sapientie lumen indefessa mente persequeris, et hic fructum intelligentie purioris assequaris, et in futuro ipsum, in quo sunt omnes thesauri sapientie et scientie absconditi, regem in decore suo, mundo corde contempleris. Intimandum sane tue sanctitati credidi, quod mouet quosdam quare in expositione Apocalypsis ubi ad quatuor animalia uentum est, noua interpretatione Mattheum in leone, Marcum in homine designatum dixeris. Cum nonnulli contra Mattheum homini, quia quasi de Domino scribere incipiat, Marcum leoni, in quo uox in deserto rugientis audiatur, assignent. Rogoque in hoc opere plenius, quid tibi de  his uerius uideatur insinues. Memorem nostri tuam sanctam fraternitatem, Deus dilectionis et pacis conseruare, et ad consideranda sue legis mirabilia semper illustrare dignetur.



EPISTOLA RESPONSORIA uENERABILIS BEDAE AD ACCAM EPISCOPUM.


 Domino beatissimo et nimium desiderantissimo Acce episcopo, Beda humilis presbyter, in Domino eterno salutem.

Mira uere est, et uera mire, doctoris egregii sententia:  quia caritas omnia credit, omnia sperat . Datis namque ad me epistolis ut aliqua tibi scribam, rogare te dicis, et inter rogandum, necdumque mee consensionis accepto responso, quesitis adhuc opusculis quasi iam acquisitis ac perfecte consummatis, prefationis signaculum condis. Nondum fundamine iacto, non allata saltem materia, ipse quasi completo iam tanti laboris edificio, claues quibus introitus muniatur dirigis, ut pudeat non cito subire opus quod cito subeundum, citius explendum fides amica presumat. Non hec certe alia quam indubitata mutui fiducia facit amoris, que de amico pectore  omnia duntaxat que fieri possunt, credit, omnia sperat. Unde et ego mox lectis tue dulcissime sanctitatis paginulis iniuncti me  operis labori supposui, in quo  ipse mihi dictator simul notarius et librarius existerem. Aggregatisque hinc inde quasi insignissimis ac dignissimis  tanti muneris artificibus, opusculis patrum, quid beatus Ambrosius, quid Augustinus, quid denique Gregorius uigilantissimus  nostre gentis apostolus, quid Hieronymus sacre interpres historie, quid ceteri patres in Luce uerbis senserint, quid dixerint, diligentius inspicere sategi: mandatumque continuo schedulis ut iussisti, uel ipsis eorum syllabis, uel certe meis breuiandi causa sermonibus, ut uidebatur edidi. Quorum quia operosum erat uocabula interserere per singula, et quid a quo auctore sit dictum, nominatim ostendere, commodum duxi eminus e latere primas nominum litteras imprimere, perque has uiritim ubi cuiusque patrum incipiat, ubi sermo quem transtuli desinat, intimare, sollicitus per omnia, ne maiorum dicta furari, et hec  quasi mea propria componere dicar. Multumque obsecro, et per Dominum legentes obtestor, ut si qui forte nostra hec qualiacunque sunt opuscula transcriptione digna duxerint, memorata quoque nominum signa, ut in nostro exemplari reperiunt, affigere meminerint. Nonnulla etiam que  mihi auctor lucis aperuit, proprii sudoris indicia ubi opportunum uidebatur adnexui. Qui in legis diuine meditatione etsi non  dies noctesque peruigiles ducere sufficio, non parum tamen studii me in Scripturis impendisse non dubio, et ea solum que mihi auctor lucis aperire dignatus est, non in hoc tantum opusculo, sed in omni prorsus lectione potuisse uidere, id est recte sentiendo dignoscere. Quod uero ais mouere quosdam  quare in Apocalypsi noua interpretatione Mattheum leoni, Marcum homini assignarim, intueri debuerant quicunque illi sunt quos hoc mouet, quod non in hoc mea noua, sed antiqua patrum explanatione traditum dixi. Neque enim mihi a meipso ita uisum, sed ita a beato Augustino expositum fuisse memoraui, et paucis etiam unde hoc affirmaret adiunxi. Cuius non ab re est si ipsa quoque uerba ponentes, quid de euangelistis uel typis eorum animalibus senserit ostendamus, quibus et illud nostrum opus ab iniusta uituperatione saluetur, et hoc preposita tanti doctoris auctoritate firmetur. Cum ergo multa pulchre et eximie de euangelistis in libro de consensu eorum primo premisisset, iungit inter cetera dicens: Et quamuis singuli suum quemdam narrandi  ordinem tenuisse uideantur, non tamen unusquisque eorum uelut alterius precedentis ignarus uoluisse scribere reperitur, uel ignorata pretermisisse que scripsisse alius inuenitur, sed sicut unicuique inspiratum est, non superfluam cooperationem sui laboris adiunxit. Nam Mattheus suscepisse intelligitur incarnationem Domini secundum stirpem regiam, et pleraque secundum hominum presentem uitam facta et dicta eius. Marcus enim subsecutus tanquam pedissequus et breuiator eius uidetur. Cum solo quippe Ioanne nichil dixit, solus ipse perpauca, cum solo Luca pauciora, cum Mattheo uero plurima pene totidem atque ipse uerbis, siue cum solo siue cum ceteris consonante. Lucas autem circa sacerdotalem  Domini stirpem atque personam magis occupatus apparet. Nam et ad ipsum Dauid non regium stemma secutus ascendit, sed per eos qui reges non fuerunt, exit ad Nathan filium Dauid, qui nec ipse rex fuit. Non sicut Mattheus, qui per Salomonem regem descendens ceteros etiam reges ex ordine persecutus est, seruans in eis  mysticum numerum. Dominus enim iehsu Christus, unus uerus Rex et unus uerus sacerdos, illud ad regendos nos, hoc ad expiandos, has duas personas apud patres singillatim commendatas, suam figuram egisse declarauit. Et paulo post: Secundum hominem quippe Christus  et rex et sacerdos effectus est. Cui dedit Deus sedem Dauid patris sui, ut regni eius non esset finis, et esset ad interpellandum pro nobis  mediator Dei et hominum homo Christus iehsu. Non autem habuit tanquam breuiatorem coniunctum Lucas, sicut Marcum Mattheus, et hoc forte non sine aliquo sacramento, quia regum est non esse sine comitum obsequio. Unde ille qui regiam personam Christi narrandam susceperat, habuit sibi tanquam comitem adiunctum qui sua uestigia quodammodo sequeretur. Sacerdos autem, quoniam in sancta sanctorum solus intrabat, propterea Lucas  non habuit tanquam socium subsequentem, qui suam narrationem quodammodo breuiaret. Tres tamen isti Euangeliste in his rebus maxime diuersati sunt, quas Christus per humanam carnem temporaliter gessit. Porro autem Ioannes ipsam maxime diuinitatem Domini qua  Patri est equalis, intendit, eamque precipue suo Euangelio quantum inter homines sufficere credidit, commendare curauit. Itaque longe a tribus istis superius fertur, ita ut hos uideas quodammodo in terra cum Christo homine conuersari, illum autem transcendisse nebulam qua tegitur omnis terra, et peruenisse ad liquidum celum, unde acie mentis acutissima atque firmissima uideret in principio uerbum Domini apud Deum, per quod facta sunt omnia, et ipsum agnosceret carnem factum ut habitaret in nobis. Item post aliquanta. Unde mihi uidentur, inquit, qui ex Apocalypsi illa quatuor animalia ad intelligendos quatuor euangelistas interpretati sunt, probabilius aliquid attendisse illi qui leonem in Mattheo, hominem in Marco, uitulum in Luca, aquilam in Ioanne intellexerunt,  quam illi qui hominem Mattheo, aquilam Marco, leonem Ioanni tribuerunt. De principiis enim librorum quamdam coniecturam capere uoluerunt, non de tota intentione euangelistarum, que magis fuerat perscrutanda. Multo enim congruentius ille qui regiam Christi personam maxime commendauit, per leonem significatus accipitur. Unde et in Apocalypsi cum ipsa tribu regia leo commemoratus est, ubi dictum: uicit leo de tribu Iuda . Secundum Mattheum enim et magi narrantur uenisse ab Oriente ad regem querendum, et adorandum, qui eis per stellam, natus apparuit, et ipse rex Herodes regem Christum formidat infantem, atque ut eum possit occidere tot paruulos necat. Quod autem per uitulum Lucas significatus sit propter maximam uictimam  sacerdotis, neutri dubitauerunt. Ibi enim a sacerdote Zacaria incipit sermo narrantis. Ibi cognatio Marie et Elisabeth commemoratur. Ibi sacramenta primi sacerdotii in infante Christo impleta narrantur. Et quecunque alia possunt diligenter aduerti, quibus appareat Lucas intentionem circa personam sacerdotis habuisse. Marcus uero, qui neque stirpem regiam, neque sacerdotalem, uel cognationem uel consecrationem narrare uoluit, et tamen in eis uersatus ostenditur que homo Christus operatus est, tantum hominis figuram in illis quatuor animalibus significasse uidetur. Hec autem animalia tria, siue leo, siue homo, siue uitulus, in terra gradiuntur. Unde isti tres euangeliste in his maxime occupati  sunt, que Christus in carne operatus est, et que precepta mortalis uite exercende carnem portantibus tradidit. At uero Ioannes supra nubila infirmitatis humane uelut aquila uolat, et lucem incommutabilis ueritatis acutissimis atque firmissimis oculis cordis intuetur. Hec beati Augustini pauca de pluribus excerpta testimonia, ad repellendam querulorum  calumniam epistole prefationis inserui, que et prisco nostro operi  tutelam defensionis exhibeant, et presenti signaculum non ignobile prefigant. Orantem pro nobis sanctam paternitatem uestram, gratia superni adiutoris conseruare, atque ad defensionem Ecclesie sue sancte semper corroborare dignetur.



LIBER PRIMUS.


 Beatus euangelista Lucas de omnibus que cepit iehsu facere et docere, usque in diem qua assumptus est, sermonem facturus; primo eorum qui falsa  de illo scripsere, redarguere curauit audaciam. Lectorem uidelicet tacite admonens, ut non solum que predicat ipse sequenda, uerum que aliter sonuerint, nouit penitus esse detestanda. Et ne errorum forte infirmis oriretur occasio, superflua passim scribentium lectionem prorsus auersandam. Neque enim de omnibus generaliter, sed de quibusdam speciali fidei uel scientie uirtute preditis dici potuit; Etsi mortiferum quid biberint, non eis nocebit . Sic ergo incipit Lucas.



PROeMIUM.

Quoniam quidem multi conati sunt ordinare narrationem que in nobis complete sunt rerum, sicut tradiderunt nobis qui ab initio ipsi uiderunt et ministri fuerunt  sermonis, uisum est et mihi assecuto a principio de omnibus diligenter ex ordine ex ordine tibi scribere, optime Theophile, ut cognoscas eorum uerborum de quibus eruditus es ueritatem. Quo manifestissime proemio significat eam sibi maxime causam Euangelii fuisse scribendi, ne pseudeuangelistis facultas esset falsa predicandi, qui, ut eorum hodieque monumenta testantur, sub nomine apostolorum perfidie conati sunt inducere sectas. Denique nonnulli Thome, alii Bartholomei, quidam Matthie, aliqui etiam duodecim apostolorum titulo reperiuntur falso sua scripta prenotasse. Sed et Basilides atque Apelles, quorum unus trecentos sexaginta quinque celos, alter duos inuicem contrarios deos inter alia nefanda dogmatizabant, Euangelia sui nominis errore feda reliquisse.  Inter que notandum, quod dicitur Euangelium iuxta Hebreos, non inter apocryphas, sed inter ecclesiasticas numerandum historias. Nam et ipsi sacre Scripture interpreti Hieronymo pleraque ex eo testimonia usurpare, et ipsum in Latinum Grecumque uisum est transferre sermonem. Falsa uero Euangelia, Lucas prima mox prefatione refellit. Quoniam quidem multi  conati sunt ordinare narrationem. Multos uidelicet eos non tam numerositate quam hereseos multifarie diuersitate connumerans, qui non Spiritus sancti munere donati, sed uacuo labore conati magis ordinarint narrationem, quam historie texuerint ueritatem, ideoque aliis complendum opus, in quo frustra sudauere reliquerint. Illis nimirum, qui cum sint quatuor, non tam  quatuor Euangelia, quam unum quatuor uarietate pulcherrima consonum ediderunt. Ediderunt enim sicut tradiderunt illis qui ab initio ipsi uiderunt, et  ministri fuerunt sermonis. Qua sententia non soli Lucas et Marcus, qui presentem in carne Dominum non uiderant, atque ideo que scriberent auditu discere debebant, uerum Mattheus quoque et Ioannes apostoli sunt designati. Et ipsi enim in multis que scriberent ab iis qui infantiam, pueritiam, genealogiamque eius scire et gestis interesse potuerant, audire opus habebant. Quod autem uisum etiam sibi scribere dicit, non quasi a se sibi uisum, sed Spiritu sancto instigante, sibi quoque uisum significat. Iuxta quod in epistola sua dicunt apostoli: uisum est enim Spiritui sancto, et nobis. Cuius nimirum gratia geritur, ut id quod bonum est, nobis etiam bonum uideatur. Et assecutum quidem se non pauca dicit,  sed omnia. uerum assecuto omnia uisum est scribere non omnia, sed de omnibus que ad fidem legentium confirmandam crederet idonea, quia nec ipse mundus, si scriberentur caperet omnia . Unde etiam consulto nonnulla que ab aliis sunt dicta preteriit, ut multifaria in Euangelio gratia refulgeret, et propriis quibusdam singuli libri mysteriorum gestorumque miraculis eminerent. Theophilus, interpretatur amans Deum, uel amatus a Deo. Quisquis ergo amat Deum, siue a Deo se desiderat amari, ad se scriptum putet Euangelium, et ut sibi datum munus, sibique commendatum pignus conseruet. Ne uidelicet acceptam uerbi pecuniam, uel tinea dilacerationis heretice, uel sordide cupiditatis erugo deuastet. Non autem nouorum quorumlibet eidem Theophilo et  uelut ignotorum ratio pandenda, sed eorum de quibus eruditus est, uerborum promittitur ueritas exprimenda. Scilicet ut quo quid ordine de Domino uel a Domino gestum dictumue sit, agnoscere queat. Neque enim qui perfectus esse cupit, solummodo in Christum credere, sed et fidem perpetue diuinitatis, et temporanee dispensationis illius debet ordinem nosse.



CAPUT PRIMUM.

Fuit in diebus Herodis, regis Iudee, sacerdos quidam nomine Zacarias, de uice Abia, et uxor illi de filiabus Aaron, et nomen eius Elisabeth. Sacrosancta precursoris Domini nobilitas non solum a parentibus, sed etiam a progenitoribus gloriosa descendit, quatenus aduentus illius fidem non subita inspiratione  conceptam, uerum auita magis propagatione susceptam liberius predicaret. Et quoniam quidem Aaron primi in lege pontificis, cunctis est nota dignitas, dicendum paucis de Abia. Cum Dauid rex et propheta magna deuotione peteret, ut inueniret tabernaculum Deo Iacob, Dominus autem magis hoc a Salomone fieri decerneret, atque ideo Dauid eidem Salomoni omnia que ad impensas domus pertinebant prepararet, ipsius quoque domus per singula, mensuras, et descriptionem daret, ut crescente extrinsecus statu culture, etiam deuotionis interius culmen augesceret, diuisionem nichilominus sacerdotalium Leuiticorumque graduum in omnia opera domus Domini distribuit. Erant enim principes sanctuarii, et principes Dei, id est summi Sacerdotes,  tam de filiis Eleazar quam de filiis Ithamar. Quorum uices secundum ministeria sua, ut ingrederentur domum Dei, uiginti quatuor sortibus distinxit, in quibus Abia familiam, de qua Zacarias ortus est, sors contigit octaua. Diuisit enim utrasque inter se familias sortibus, unam domum que ceteris preerat Eleazar, et alteram domum que sub se habebat ceteros, Ithamar. Lege uerba dierum, sed et Antiquitatum Iosephi librum septimum, ubi statutum refert, ut utraque generatio iuxta ordinem sortitionis ministraret Deo per dies octo a Sabbato usque ad Sabbatum. Ubi etiam de tribu Leuitarum, uiginti quatuor partes factas asserit, ut ipsi quoque eodem modo sortiti, iuxta morem sacerdotum octonis diebus ministrarent. Non autem frustra primus Noui  Testamenti preco in octaue sortis uice nascitur, quia sicut septenario sepe numero propter Sabbatum uetus Testamentum, sic Nouum aliquoties octonario propter sacramentum, uel dominice uel nostre resurrectionis exprimitur. Unde quia non aliter quam per obseruantiam utriusque Testamenti regni celestis aula penetratur, recte et in templo Salomonis mysticus quindecim graduum ascensus fuisse narratur. Et is qui ad Dominum in tribulatione clamans exauditur, totidem graduum psalmis ad superna perducitur, quo tandem in atriis domus Dei positus, audire possit: Benedicat te Dominus ex Sion . Tempus quoque Herodis alienigene, uidelicet regis, etiam ipsum Dominico attestatur aduentui.  Predictum namque fuerat, quia non deficiet princeps ex Iuda, neque dux de femoribus eius, donec ueniat qui mittendus est . Ex quo enim patres Aegypto exierunt, sue gentis iudicibus usque ad Samuel prophetam, ac deinde regibus usque ad transmigrationem Babylonie regebantur. Post reditum uero de Babylone, per pontifices rerum summa gerebatur, usque ad Hyrcanum regem simul et pontificem, quo fratris inuidia multis calamitatibus uexato, et ad ultimum ab Herode  ui fraudis interempto, Iudee regnum ipsi Herodi iussu Cesaris Augusti traditur gubernandum. Cuius tricesimo primo anno, iuxta prophetiam supradictam, qui mittendus erat, aduenit.

 Erant autem iusti ambo ante Deum, incedentes in omnibus mandatis et iustificationibus Domini sine querela. Bene iusti ante Deum: non enim omnis qui iustus ante hominem, iustus est ante Deum. Aliter uident homines, aliter uidet Deus. Homines in facie, Deus in corde. Et ideo fieri potest, ut aliquis affectata bonitate populari iustus uideatur mihi, iustus autem ante Deum non sit, si iustitia non ex mentis simplicitate formetur, sed adulatione simuletur. Beatus autem ille qui in conspectu Dei iustus est. Beatus ille de quo Dominus dignatur dicere: Ecce uere Isrelita, in quo dolus non est. uerus enim Isrelita qui Deum uidet, et uideri se nouit a Domino, et ipsi exhibet occulta cordis.

Incedentes  in omnibus mandatis, et iustificationibus  Domini. Prius mandatum, secunda est iustificatio. Cum enim mandatis celestibus obedimus, in mandatis incedimus Domini. Cum iudicamus, et congrue iudicamus, tenere Domini iustificationes uidemur. Plena igitur laudatio, que genus, mores, officium, factum, iudicium comprehendit. Genus in maioribus, mores in equitate, officium in sacerdotio, factum in mandato, in iustificatione iudicium. Quodque addidit: Sine querela, hoc est quod Apostolus ait: Prouidentes bona, non tantum coram Deo, sed etiam coram hominibus . Et Ecclesiastes: Ne sis  multum iustus . Quia plerumque iustitia durior, hominum querelam prouocat. Que uero temperata est, ipsa sue dulcedinis gratia etiam inuidie querimoniam uitat.

 Et non erat illis filius, eo quod esset Elisabeth sterilis, et ambo processissent in diebus suis. Diuinitus est procuratum ut prouecte etatis diuque coniugii fructu priuatis Ioannes parentibus nasceretur, quatenus inopinato prolis ortu et ipsos donum gratius afficeret, et ceteros miraculi stupor futuri prophete pararet auditui. Denique posuerunt omnes qui audierant in corde suo dicentes, quid putas puer iste erit?

Factum est autem cum sacerdotio fungeretur in ordine uicis sue ante Deum, secundum consuetudinem sacerdotii. Per Moysen quidem Dominus unum constituit summum sacerdotem, cui mortuo unum per ordinem succedere iussit, et hoc ad Dauid usque tempora seruatum est, a quo plures fieri , Domino nichilominus agente decretum est, qui  uicissim ministrantes, tempore uicis sue singuli castimonie studerent, domumque suam omnino non tangerent. Unde nunc Zacarias in ordine uicis sue sacerdotio functus asseueratur.

Sorte exiit ut incensum poneret ingressus in templum Domini; et omnis multitudo erat populi orans foris, hora incensi. Non noua nunc sorte lectus est, cum incessum esset adolendum, sed prisca tunc sorte prelectus, cum primo ex ordine sui pontificatus in uicem Abia succederet. Incensum autem in sancta sanctorum a pontifice deferri, exspectante extra templum omni populo, decima die septimi mensis est iussum. Et hanc diem expiationis, siue propitiationis uocati, que apud nos ob uarium lune discursum a  qua menses computant Hebrei, modo in Septembrem mensem, modo incidit in Octobrem; quia scilicet mensis quo Pascha geritur, et ordine conditionis, et edicto legis anni principium tenet, dicente Domino ad Moysen: Mensis iste uobis principium mensium, primus erit in mensibus anni. Decima die mensis huius, tollat unusquisque agnum, etc. . Huius autem diei Apostolus ad Hebreos scribens, ita meminit: In prius quidem tabernaculum semper introibant sacerdotes, sacrificiorum officia consummantes; in secundum autem semel in anno solus pontifex non sine sanguine quem offert, etc. . Quibus diei huius mysterium pandens, Iesum ostendit pontificem esse uerum, qui consummatis officii sui diebus, hoc est impleta dispensatione carnis in sanguine proprio,  celi secreta subiit, ut propitium nobis faceret Patrem, et interpellaret pro peccatis eorum qui adhuc pre foribus orantes exspectant, et diligunt aduentum eius. Pulchre igitur ea die descensio eius per angelum nuntiatur, qua eius per legem ascensio figurabatur. Quia qui descendit, ipse est et qui ascendit. : Et, ut Psalmus ait, a summo celo egressio eius, et occursus eius usque summum eius .

Apparuit autem illi angelus stans a dextris altaris incensi. Bene angelus, et in templo, et iuxta altare, et a dextris apparet, quia uidelicet et ueri sacerdotis aduentum, et mysterium sacrificii uniuersalis, et celestis doni gaudium predicat. Nam sicut per sinistram presentia, sic per dexteram sepe bona prenuntiantur  eterna. Iuxta quod in sapientie laude canitur: Longitudo dierum in dextera eius: in sinistra illius diuitie et gloria.

Et Zacarias turbatus est uidens, et timor irruit super eum. Ait autem ad illum Angelus, etc. Trementem Zacariam confortat angelus, quia sicut humane fragilitatis est spiritalis creature uisione turbari, ita et angelice benignitatis est, pauentes de aspectu suo mortales mox blandiendo solari. At contra demonice est ferocitatis, quos sui presentia territos senserit ampliori semper horrore concutere, que nulla melius ratione quam fide superatur intrepida.

Et uxor tua Elisabeth pariet tibi filium; et uocabis nomen eius Ioannem. Deprecationem dicens exauditam,  partum continuo promittit uxoris. Non quod ille qui pro populo oblaturus intrauerat, relictis publicis uotis pro accipiendis filiis orare potuerit, presertim quia nemo orat quod se accepturum desperat. Adeo autem ille iam sue etatis et infecunde coniugis memor, nasci sibi filios desperabat, ut nec angelo hoc promittenti crederet, sed quod dicit, exaudita est deprecatio tua, pro populi redemptione significat: Et uxor tua pariet tibi filium, eiusdem redemptionis ordinem pandit, quod uidelicet natus Zacarie filius redemptori illius populi preconando sit iter facturus. Singularis autem meriti indicium datur, quoties hominibus a Deo uel imponitur nomen uel mutatur. Sic Abram quia pater multarum gentium erat futurus, Abraham est uocatus. Sic Iacob, quia  Deum uidit, Isrel appellari meruit. Sic Iosias rex ob eximie uirtutis culmen, nominatus a Deo est multo antequam natus. Ioannes ergo interpretatur: in quo est gratia, uel Domini gratia. Quo nomine declaratur, primo parentibus eius gratiam quibus decrepitis filius nasceretur, esse donatam; deinde ipsi Ioanni, qui magnus coram Domino futurus, et adhuc ex utero matris Spiritus sancti sit munere ditandus: postremo etiam filiis Isrel, quos ad Dominum Deum ipsorum erat conuersurus.

Et erit gaudium tibi et exultatio, et multi in natiuitate eius gaudebunt. Merito gaudet pater quod, uel in senecta natum, uel talis gratie acceperit filium. Gaudent et alii quibus inauditum eatenus regni celestis euangelizarit ingressum. Et notandum quod  nato precursore multi gaudent, nato autem Domino annuntiat angelus gaudium magnum quod erit omni populo. Quia uidelicet hic salutem multis predicare, ille omnibus qui uelint aduenit donare.

Erit enim magnus coram Domino, et uinum et siceram non bibet, et Spiritu sancto replebitur adhuc ex utero matris sue. Magne coram Domino uirtutis est predicantem in deserto celestia gaudia terrenas ex integro spreuisse delicias. Sed et hoc coram Domino magnum eminet, quamuis hominibus uideatur esse despectum, quod is cui in natis mulierum maior nemo est, lasciuientis ob ludum puelle capite truncatus est. Cuius ordinem magnitudinis ipse qui proposuit angelus subsequenter exponens: Et uinum, inquit, et siceram non bibet. Sicera interpretatur  ebrietas, quo uocabulo Hebrei omne quod inebriare potest poculentum, siue de pomis, siue de frugibus, seu de qualibet alia materia confectum significant. Proprium uero in lege Nazarenorum erat uino et sicera tempore consecrationis abstinere. Unde Ioannes, Samson et Ieremias, ceterique tales, ut semper Nazareni, id est sancti, manere possint, semper his abstinere satagunt. Decet enim uas celesti gratie mancipatum, a seculi illecebris castigari, nec uino, in quo est luxuria, inebriari eum qui musto Spiritus sancti desiderat impleri. Unde recte cui uini ebrietas tollitur, Spiritus gratia cumulatur. Qua se tunc  ipse repletum monstrauit, cum intrante beata Maria in utero genitricis exsultauit, et precursionis sue cognoscens officium,  Domini quantum adhuc potuit, euangelizauit aduentum.

Et multos filiorum Isrel conuertet ad Dominum Deum ipsorum, et ipse precedet ante illum in spiritu et uirtute Elie. Cum Ioannes qui Christo testimonium perhibens, in eius fide populos baptizabat, dicitur filios Isrel ad Dominum Deum ipsorum conuertisse, patet profecto Christum esse Dominum Deum Isrel. Si autem Christus est, imo quia Christus est Dominus Deus Isrel, desinant Ariani Christum Dominum Deum esse negare. Erubescant Photiniani Christo ex uirgine principium dare. Cessent Manichei alium populi Isrel, atque alium Christianorum Deum credere. Et quia Ioannes precedere ante illum dicitur,  uideant eternum ante secula Deum post hominem in seculis natum, ideoque a suo precursore modo uirum post se uenturum, modo Dei Filium esse nominatum. Qui bene in spiritu et uirtute Elie precedere dicitur, quia sicut ille preco uenturus iudicis, ita hic preco factus est Redemptoris. Unde et conuersatione prorsus simillima ambo deserta secuti, uictu frugi, uestitu inculti, cinctu sunt despecti. Ambo regis et regine uesaniam tolerant. Ille Iordanem celum petiturus diuisit, hic ad lauacrum salutare quo celum petatur, homines conuertit. Hic cum Domino uersatur in terris, ille cum eo manifestatur in gloria.

Et conuertat corda patrum in filios, et incredulos, etc. Corda patrum in filios conuertere, est spiritalem  sanctorum antiquorum scientiam populis predicando infundere. Prudentia uero iustorum, est non de legis operibus iustitiam presumere, sed ex fide salutem querere. Ut quamuis in lege positi legis iussa perficiant, gratia se tamen Dei per Christum saluandos intelligant. Iustus enim ex fide uiuit . Et Petrus de iugo legis ait: Quod neque patres nostri, neque nos portare potuimus, sed per gratiam Domini Iesu credimus saluari, quemadmodum et illi . Qua prudentia quia diutius increduli et per Ioannem imbuti, et per Eliam sunt imbuendi, recte hec sententia que per angelum de Ioanne dicta est, iisdem pene syllabis est de Elia per Malachiam predicta. Parate  Domino plebem perfectam. Quia enim Zacariam pro plebe supplicantem  dixerat exauditum, docet quo ordine plebs eadem saluari et perfici debeat, ad predicationem uidelicet Ioannis penitendo et credendo in Christum.

Et dixit Zacarias ad angelum: Unde hoc sciam? ego enim sum senex, et uxor mea processit in diebus suis. Ob altitudinem promissorum hesitans signum quo credere ualeat inquirit, cui sola angeli uisio uel allocutio pro signo sufficere debuerat. Unde meritam diffidentie tacendo penam luit, cui taciturnitas eadem et signum fidei quod quesiuit, et infidelitatis esset pena quam meruit.

Et respondens angelus dixit ei: Ego sum Gabriel qui adsto ante Deum, et missus sum loqui ad te, et hec tibi euangelizare. Et ecce eris tacens, et non poteris loqui, usque in diem quo hec fiant, pro eo, etc. uult  intelligi quod si homo talia promitteret, impune signum flagitare liceret; at cum angelus promittat, iam dubitari non deceat. Datque signum quod rogatur, ut qui discredendo locutus est, iam tacendo credere discat. Ubi notandum quod angelus se et ante Deum adstare, et euangelizandum Zacarie missum esse testatur. Quia et cum ad nos ueniunt angeli, sic exterius implent ministerium, ut tamen nunquam desint interius per contemplationem. Et mittuntur igitur et assistunt, quia et si circumscriptus est angelicus spiritus, summus tamen spiritus ipse qui Deus est, circumscriptus non est. Angeli itaque et missi ante ipsum sunt, quia quolibet missi ueniunt, intra ipsum currunt.

 Et erat plebs exspectans Zacariam, et mirabatur quod tardaret ipse in templo. Egressus autem non poterat loqui ad illos. Et cognouerunt quod uisionem uidisset in templo, et ipse erat innuens illis, et permansit mutus. Et factum est ut implerentur dies officii eius, abiit in domum suam. Hoc est quod dixi, quod uicis sue tempore pontifices, templi tantum officiis mancipati non solum a complexu uxorum, sed ab ipso quoque domorum suarum abstinerent ingressu. Ubi nostri temporis sacerdotibus, quibus semper altari seruire iubetur, perpetuo seruande castitatis exemplum datur. Quia enim tunc sacerdotalis ex stirpe Aaron successio querebatur, necessario tempus substituende soboli procurabatur. At quia nunc non carnalis successio, sed perfectio spiritalis inquiritur,  consequenter sacerdotibus ut semper altari queant assistere, semper ab uxoribus continendum, semper castitas obseruanda precipitur.

Post hos autem dies concepit Elisabeth uxor eius. Post dies uidelicet officii Zacarie completos. Huius sacratissime conceptionis Ioannes Constantinopolitane urbis antistes mentionem faciens: Gesta sunt hec, inquit, mense Septembri, octauo Kalendas Octobris, incipiente luna undecima, quando oportebat Iudeos ieiunium Scenopegie celebrare. Et inuentum est ipsa die octaua Kalendarum Octobrium esse equinoctium, in qua est inchoatio noctis maior quam lucis. Illum enim oportet crescere, inquit, me autem minui . Minorata etenim fuerat lux a tenebris, cum Iudei secundum legem et prophetiam sacrificia  Deo offerebant: in qua et Ioannes conceptus est. Hec sunt enim que ante pro peccatis populi offerebantur, que iam cessare oportebat, cum Ioannes, id est baptistes, conciperetur. Et ideo Zacarias pater eius, sacerdos Iudeorum emutuit, quia iam cessare et emutescere oportebat sacrificia eorum, que pro peccatis populi offerebantur. ueniebat enim solus sacerdos, qui de agno suo proprio immolato, sacrificium Deo pro peccatis omnium offerret. Quibus B. Ioannis uerbis edocemur, prima mox die post diem expiationis, mutationem tunc sacerdotalis uicis esse celebratam, ideoque in hac precursoris Domini conceptionem fieri. Que non frustra dies ieiuniorum et afflictionis est ab angelo predicta, quia per ipsum erat hominibus afflictio penitentie predicanda.

 Et occultabat se mensibus quinque, dicens, quia sic fecit mihi Dominus in diebus quibus respexit, auferre opprobrium meum inter homines. Quanta sanctis cura sit, ne quid turpe de quo erubescere debeant admittant, ostendit Elisabeth, que et de ipsis que accipere cupiebat donis erubescit, et licet de ablato gaudeat opprobrio sterilitatis, de partu tamen anilis uerecundatur etatis. Sed pudet onus matris, quandiu latet honor prolis. Nam que occultabat se, quia conceperat filium, iam intrante beata Dei genitrice clamosa exsultauit, quia paritura erat prophetam. Allegorice autem per Zacariam sacerdotium Iudeorum, per Elizabeth potest lex ipsa designari, que sacerdotum doctrinis exercita, quasi auxilio uirili fulta,  spiritales deos filios gignere debebat, sed quasi ob sterilitatis iniuriam minime ualebat. Non quia non multi, et ante legem, et in lege perfectissime uite fuerint, sed quia neminem ad perfectum adduxit lex, que regnum celorum reserare, nisi Christo precedente non potuit. Bene autem dicitur quod erant iusti ambo ante Deum, quia sicut bona est lex, et mandatum sanctum et iustum, et bonum, ita etiam sacerdotium legale pro dispensatione temporis illius sanctum, bonum et iustum est. Et quod sequitur, quia ambo processissent in diebus suis, ita potest exponi, quod legali deuotioni quasi adolescentia, uel iuuentus ipsius Moysi temporibus et deinceps effloruerit: incumbente autem Saluatoris aduentu, dira eam senectus incuruauerit, quando et sacerdotii  ordo per ambitiones et contentiones pontificum confusus, et ipsa lex per phariseorum traditiones discissa, minus habilis est ad gignendum Deo filios effecta. Ingreditur ergo Zacarias templum, quia sacerdotum est intrare in sanctuarium Dei, et intelligere in nouissima mysteriorum celestium. Orat foris multitudo, quia secreta queque et mystica penetrare sublimiter nequeunt, doctiorum necesse est monitis humiliter intendant. Dum uero Zacarias altari thymiama imponit, nasciturum Ioannem cognoscit; quia dum doctores ampliori flamma diuine lectionis inardescunt, gratiam Dei per Iesum Christum uenturam, et de interiori litterarum medulla, quasi de uulua Elisabeth, prodituram esse reperiunt. Et hoc bene per angelum, quia et lex est ordinata  per angelos in manu Mediatoris. Sed qui audita credere dissimulat, silentii pena mulctatur, quia mutus est qui non sensum litteris intelligit inesse spiritalem. Nec talis iam uerba dare populo quasi magister nouit, sed quasi uerbi et rationis expers, tacitis  nutibus innuit. Quale tunc erat sacerdotium Iudeorum, cum nec rationem sacrificiorum, nec dicta curaret scire prophetarum. Muto ergo permanente Zacaria, concipit Ioannem Elisabeth, quia non intelligant licet pontifices distinctionem fidei, Pharisei amittant et Scribe, ita ut nec ipsi intrent, nec auditores suos intrare permittant, interiora tamen legis Christi sacramentis abundant. Et bene conceptum suum Elisabeth quinque  mensibus occultat, siue quia ipse legifer Moyses quinque libris mysteria Christi parabolatim designat, seu quia tota ueteris Instrumenti series eamdem Christi dispensationem in quinque mundi etatibus per sanctorum facta, uel dicta prefigurat. Et ideo quia Christi incarnatio, uel sexta etate seculi futura, uel ad impletionem legis erat profutura, recte sexto mense concepti Ioannis missus ad Mariam angelus, nasciturum nuntiat Saluatorem, ut sequens ex ordine lectio demonstrat.

In mense sexto, missus est angelus Gabriel a Deo, in ciuitatem Galilee, cui nomen Nazareth. Idcirco angeli priuatis nominibus censentur, ut signetur per uocabula etiam in operatione quid ualeant. Neque etenim in illa sancta ciuitate, quam de uisione omnipotentis  Dei plena scientia perfecit, idcirco propria nomina sortiuntur, nec eorum persone sine nominibus sciri non possint: sed cum ad nos aliquid ministraturi ueniunt, apud nos etiam nomina a ministeriis trahunt. Ad Mariam ergo uirginem Gabriel mittitur, qui Dei fortitudo nominatur. Illum quippe nuntiare ueniebat, qui ad debellandas ereas potestates humilis apparere dignatus est. De quo per Psalmistam dicitur, Dominus fortis et potens, Dominus potens in prelio . Et rursum, Dominus uirtutum ipse est rex glorie . Per Dei ergo fortitudinem nuntiandus erat, qui uirtutum Dominus et potens in prelio, contra potestates ereas ad bella ueniebat. Mensem autem sextum, Martium intellige, cuius uicesimo et quinto die Dominus  noster et conceptus traditur et passus, sicut et uicesimo quinto die mensis Decembris natus. Quod uel hoc hodie  equinoctium uernale, uel illo solstitium brumale fieri credamus, conuenit utique cum lucis incremento concipi, uel nasci eum qui illuminat omnem hominem uenientem in mundum. At si quis ante dominice natiuitatis et conceptionis tempus lucem uel crescere, uel tenebras superare conuicerit, dicimus et nos quia et Ioannes tunc ante faciem aduentus eius regnum celorum euangelizabat, et nunc quoque predicatoribus imperatur: Iter facite ei qui ascendit super occasum . Cur autem Ioannes circa equinoctium autumnale conceptus, circa solstitium estiuum sit natus, docet ipse qui uel ex sua, uel ex ueteris  Testamenti  persona loquitur; Illum oportet crescere, me autem minui .

Ad uirginem desponsatam uiro, cui nomen erat Ioseph de domo Dauid, et nomen uirginis Marie. Multas ob causas Saluator non de simplici uirgine, sed de sponsa uoluit nasci. Primo uidelicet, ut per generationem Ioseph, cuius Maria cognata erat, Marie quoque nosceretur origo. Neque enim moris est Scripture feminarum genealogiam texere. Nam et de utroque potest intelligi quod dicitur de domo Dauid. Deinde, ne uelut adultera lapidaretur a Iudeis, malens aliquos de suo ortu, quam de pudore dubitare parentis. Simul et uirginibus impudicis occasionem tollens, ne matrem quoque Saluatoris dicerent falsis suspicionibus infamatam. Tertio, ut in Aegyptum  fugiens et inde rediens haberet solatium uiri, qui integerrime uirginitatis custos pariter ac testis existeret. Quarto, ne partus eius diabolo pateret; qui si eum de uirgine natum cognosceret, forsitan quasi ceteris hominibus eminentiorem morti tradere timeret. Maria autem Hebraice stella maris, Syriace uero domina uocatur; et merito, quia et totius mundi Dominum, et lucem seculis meruit generare perennem.

Et ingressus angelus ad eam, dixit, Aue, gratia plena, Dominus tecum: benedicta tu in mulieribus. Bene gratia plena uocatur, que nimirum gratiam quam nulla alia meruerat, assequitur, ut ipsum uidelicet gratie concipiat et generet auctorem.

 Que cum audisset, turbata est in sermone eius, et cogitabat qualis esset ista salutatio. Disce uirginem moribus, disce uirginem uerecundia, disce uirginem oraculo, disce mysterio. Trepidare uirginum est, et ad omnes uiri ingressus pauere, omnes uiri affatus uereri. Discant mulieres propositum pudoris imitari. Sola in penetralibus quam nemo uirorum uideret, solus angelus reperit, sola sine comite, sola sine teste, ne quo degeneri deprauaretur affectu, ab angelo salutatur. Disce, uirgo, uerborum uitare lasciuiam. Maria etiam salutationem angeli uerebatur. Erat tamen cogitans, inquit, qualis esset hec salutatio. Et ideo cum uerecundia, quia pauebat. Cum prudentia, quia benedictionis nouam formulam mirabatur, que nusquam lecta est, nusquam ante comperta.

 Et ait angelus ei, Ne timeas, Maria, inuenisti enim gratiam apud Deum. Quam salutatione insolita, ut pote que ei soli seruabatur, uiderat turbatam, quasi familiarius notam uocans ex nomine, ne timere debeat iubet. Et quia gratia plenam uocauerat, eamdem gratiam et astruit plenius, et uberius explicat, dicens:

Ecce concipies in utero, et paries Filium, et uocabis nomen eius Iesum. iehsu saluator, siue salutaris interpretatur. Cuius sacramentum nominis alloquens Ioseph angelus exposuit: Ipse enim, inquiens, saluum faciet populum suum a peccato eorum. Non ait, populum Isrel, sed populum suum, hoc est in unitatem fidei ex preputio et circumcisione uocatum, quibus ex diuersa parte congregatis fieret unus pastor et  unum ouile.

Hic erit magnus, et Filius Altissimi uocabitur. Et dabit illi Dominus Deus sedem Dauid patris eius. Dictum est et de Ioanne quod erit magnus, sed ille quasi homo magnus, hic quasi Deus magnus. Ille enim magnus coram Domino, hic autem erit magnus, inquit, et Filius altissimi uocabitur. Idem ergo filius Altissimi qui in utero uirginali conceptus et natus est. Idem homo in tempore, creatus ex matre, qui Deus est ante tempora natus ex Patre. Si autem idem homo qui Deus est, omittat Nestorius hominem tantum dicere ex uirgine natum, et hunc a uerbo Dei non in unitatem persone, sed in societatem inseparabilem esse receptum. Alioquin non unum Christum, uerum Deum et hominem, sed duos  asserere, ac per hoc non Trinitatem, sed quaternitatem predicare conuincitur. Catholica autem fides sicut unum quemlibet hominem carnem et animam, ita hominem et uerbum, unum Christum rectissime confitetur, iuxta quod et angeli uerba significant, que dandam illi sedem Dauid patris eius asseruerant. Qui enim eumdem ipsum patrem haberet Dauid, quem Filium Altissimi uocari pronuntiat, in duabus utique naturis unam Christi personam demonstrat. Accepit autem sedem Dauid, ut nimirum gentem, cui Dauid quondam et filii eius temporalis regni gubernacula prebuerunt, ipse perpetuum uocaret ad regnum, quod eis paratum est ab origine mundi.

 Et regnabit in domo Iacob in eternum, et regni eius non erit finis. Et Isaias ait: Multiplicabitur eius imperium, et pacis non erit finis. Super solium Dauid, et super regnum eius, ut confirmet illud et corroboret in iudicio et iustitia . Non dixit in acquisitione glorie gazarumque terrestrium, non in uictoria gentium plurimarum, urbiumque debellatione superbarum, sed in iudicio et iustitia. Per hec enim regnum Christi, et in singulis quibusque fidelibus, et in uniuersa per orbem multiplicatur pariter et confirmatur Ecclesia. Domum namque Iacob totam Ecclesiam dicit, que uel de bona radice nata, uel cum oleaster esset, merito tamen fidei in bonam est inserta oliuam. Quam post triumphum passionis alloquens Saluator ait: Qui timetis Dominum,  laudate eum; uniuersum semen Iacob, magnificate eum . Non autem ideo futuri temporis uerbis magnus exstiturus iehsu Altissimi uocandus, sceptrum Dauid accepturus, et in domo Iacob regnaturus asseritur, quia iuxta quod heretici sapiunt atque a ueritate desipiunt, Christus ante Mariam non fuerit, sed quod homo assumptus in Deum, clarificatus est ea claritate quam uerbum Dei habuit priusquam mundus esset apud Patrem, hoc est ut idem Filii nomen eamdem Christi personam, homo cum Deo plenus gratia et ueritate sortiretur.

Dixit autem Maria ad angelum: Quomodo fiet istud quoniam uirum non cognosco? Propositum sue mentis reuerenter exposuit, uitam uidelicet uirginalem se ducere decreuisse. Que quia prima feminarum  tante se uirtuti mancipare curauit, iure singulari pre ceteris feminis beatitate meruit excellere. Quomodo, inquit, fiet istud? Non ait: Unde hoc sciam; sed, Quomodo fiet, inquit, quoniam uirum non cognosco. Ordinem uidelicet obsequii cui subdatur inquirens, non autem signum cui credat flagitans. Neque enim decebat electam generando Deo uirginem dubiam diffidentia sed prudentia cautam existere, quia nec facile poterat homo nosse mysterium quod in Deo manebat a seculis absconditum. Quia ergo legerat, Ecce uirgo in utero habebit, et pariet filium, sed quomodo id fieri posset non legerat, merito credula iis que legerat, sciscitatur ab angelo quod in propheta non inuenit .

Et respondens angelus, dixit ei: Spiritus sanctus  superueniet in te, et uirtus Altissimi obumbrabit tibi. Non uirili, inquit, quod non cognoscis, semine, sed Spiritus sancti quo impleris, opere concipies. Erit in te conceptio, libido non erit. Concupiscentie non erit estus, ubi umbram faciet Spiritus sanctus. uerum in eo quod ait, Et uirtus Altissimi obumbrabit tibi, potest etiam incarnati Saluatoris utraque natura designari. Umbra quippe a lumine solet et corpore formari. Et cui obumbratur, lumine quidem uel calore solis quantum sufficit reficitur, sed ipse solis ardor, ne ferri nequeat, interposita uel nubecula leui, uel quolibet alio corpore temperatur. Beate itaque uirgini, quia quasi pura homo omnem plenitudinem diuinitatis corporaliter capere nequibat,  uirtus Altissimi obumbrauit, id est, incorporea lux diuinitatis corpus in ea suscepit humanitatis. De qua pulchre propheta: Ecce Dominus, inquit, ascendit super nubem leuem, et ingredietur Aegyptum , quod est dicere: Ecce uerbum Dei Patri ceternum, lumenque de lumine ante secula natum, carnem in fine seculorum atque animam nullo peccati pondere grauatam suscipiet, et de utero uirginali, tanquam sponsus de thalamo suo,  procedet in mundum.

Ideoque, et quod nascetur ex te sanctum, uocabitur Filius Dei. Ad distinctionem nostre sanctitatis, iehsu singulariter sanctus nasciturus asseritur. Nos quippe et si sancti efficimur, non tamen nascimur, quia ipsa nature corruptibilis conditione constringimur.  Ut merito cum Propheta gementes singuli dicamus: Ecce enim in iniquitatibus conceptus sum, et in delictis peperit me mater mea . Ille autem solus ueraciter sanctus est qui, ut ipsam conditionem nature corruptibilis uinceret, ex commistione carnalis copule conceptus non est. Sanctum  uocabitur Filius Dei. Quid hic dicis, Nestoriane, qui beatam Mariam Dei negans esse genitricem, apertam niteris impugnare ueritatem? Ecce Deum dixit superuenturum, Dei Filium nasciturum. Quomodo ergo aut Dei Filius Deus non est, aut que Deum edidit, quomodo , id est, Dei genitrix non esse potest?

Et ecce Elisabeth cognata tua et ipsa concepit filium in senectute sua. Et hic mensis sextus est illi que uocatur  sterilis, quia non erit impossibile apud Deum omne uerbum. Ne uirgo se parere posse diffidat, accipit exemplum sterilis anus pariture, ut discat omnia Deo possibilia, etiam que nature ordine uidentur esse contraria. Si quem uero mouet quomodo beate Marie cognatam dicat Elisabeth, cum hec de domo Dauid, illa de filiabus Aaron originem duxerit, animaduertat proauos earum liberis inuicem nuptum traditis utramque tribum potuisse coniungere. Cui si hec expositio forte non suffecerit contentiosius insistenti, quasi hoc contra interdictum legis fieri nequiuerit, legat Exodum, ubi scriptum est: Accepit autem Aaron uxorem Elisabeth filiam Aminadab sororem Naason, que peperit ei Nadab, et Abiud, et Eleazar, et Ithamar . uideatque  ante edictum legis, superna prouisione sacerdotalem, regali iunctam iam fuisse progeniem. Ut uidelicet Dominus iehsu Christus, qui secundum carnem uerus Rex et sacerdos erat futurus, ipsam quoque carnem de utraque, Dauid scilicet et Aaron stirpe susciperet. Unde et in hac utraque tribu chrisma per legem mysticum celebrabatur, Christi nimirum nominis pariter et generationis prenuntium. Et ipse Dauid domum Dei ingrediens, panem sanctum et gladium quasi rex et sacerdos accepit. Illum, uidelicet, de suo semine uenturum prefigurans, qui et pro nostra libertate regis iure pugnaret, et pro nostra absolutione panem sue carnis offerret.

Dixit autem Maria: Ecce ancilla Domini. Fiat  mihi secundum uerbum tuum. Quanta cum deuotione humilitas, que et angeli promissum optat impleri, et seipsam que mater eligitur ancillam nuncupat? apertissime insinuans quam nil sibi meriti uindicet, in eo quod Domini iussis obsecundet. Fiat , sine uiri semine conceptus in uirgine, nascatur de Spiritu sancto integra carne sanctum, quod nascetur de femina matre sine homine patre, uocetur Dei Filius.

Et discessit ab illa angelus. Exsurgens autem Maria in diebus illis, abiit in montana cum festinatione in ciuitatem Iuda. Accepto uirginis consensu, mox angelus celestia repetit, illa petit montana. Festinat inuisere Elisabeth, non quasi incredula de oraculo, uel dubia de exemplo, sed ut leta pro uoto, religiosa  pro officio. Typicum pariter exemplum tribuens, quod omnis anima que uerbum Dei mente conceperit uirtutum statim celsa cacumina gressu conscendat amoris, quatenus ciuitatem Iuda, id est, confessionis et laudis, arcem penetrare, et usque ad perfectionem fidei, spei et caritatis, quasi tribus in ea mensibus ualeat commorari.

Et intrauit in domum Zacarie, et salutauit Elisabeth. Disce, uirgo humilitatem, Marie, ut et corpore casta et pectore possis esse deuota. uisitat iunior seniorem, salutat uirgo uxorem. Decet enim ut quo castior uirgo, eo sit humilior, et senioribus deferens, habitum castitatis preconio commendet humilitatis. Aliter: Maria ad Elisabeth, Dominus uenit ad Ioannem, hec ut Spiritu sancto repleatur, illius ut baptisma  consecretur. Maiorumque humiliatio minorum est utique exaltatio. Denique sequitur:

Et factum est ut audiuit salutationem Marie Elisabeth, exsultauit infans in utero eius, et repleta est Spiritu sancto Elisabeth. uide distinctionem, singulorumque uerborum proprietates. uocem prior Elisabeth audiuit, sed Ioannes prior gratiam sensit. Illa nature ordine audiuit, iste exsultauit ratione mysterii. Illa Marie, iste Domini sensit aduentum. Iste gratiam loquuntur, illi intus operantur, pietatisque mysterium maternis adoriuntur profectibus, duplicique miraculo prophetant matres spiritu paruulorum. Exsultauit infans, et repleta mater est. Non prius mater repleta quam filius, sed cum filius  esset repletus Spiritu sancto, repleuit et matrem.

Et exclamauit uoce magna, et dixit: Benedicta tu inter mulieres, et benedictus fructus uentris tui. Notandum quod premissa de Christo prophetia non rerum tantum miraculis, sed et uerborum proprietate completur. Iste est enim fructus, qui Dauid patriarche sub iureiurando promittitur: De fructu uentris tui ponam super sedem meam . Simulque intuendum quod eadem uoce Maria ab Elisabeth qua a Gabriele benedicitur, quatenus et angelis et hominibus ueneranda, et cunctis merito feminis preferenda monstretur.

Et unde hoc mihi, ut ueniat mater Domini mei ad me? Non quasi nescia perquirit quod nimirum sancti Spiritus esse cognoscit, se uidelicet a matre  Domini ad pignoris sui profectum salutari, sed, miraculi nouitate perculsa, non hoc sui meriti, sed muneris fatetur esse diuini.

Ecce enim ut facta est uox salutationis tue in auribus meis, exsultauit in gaudio infans in utero meo. Erubescebat Elisabeth onus parientis, quandiu nesciebat mysterium religionis. Sed que occultabat se quia conceperat filium, iactare se cepit quia generabat prophetam. Et que ante erubescebat benedicit, et que dubitabat ante firmatur. Ecce enim  ut uox salutationis tue facta est in auribus meis, exsultauit gaudio infans in utero meo. Itaque magna uoce clamauit, ubi Domini sensit aduentum, quia religiosum credidit partum. Nulla enim causa erat pudoris, ubi prophete ortus date, non affectate  fidem generationis ascisceret.

Et beata que credidit, quoniam perficientur ea que dicta sunt ei a Domino. uides non dubitasse Mariam, sed credidisse, et ideo fructum fidei consecutam. Beata  que credidit. Et uere beata, que sacerdote prestantior. Cum sacerdos negasset, uirgo correxit errorem. Nec mirum si Dominus, redempturus mundum, operationem suam inchoauit a matre, ut per quam salus omnibus parabatur, eadem prima fructum salutis hauriret ex pignore. Pariterque notandum quanta Elisabeth animum gratia, Maria intrante, ditauit, quem simul de preterito, presenti, atque futuro, per prophetie spiritum illustrauit. Dicens enim, Beata que credidisti, aperte indicat quia uerba angeli que dicta ad Mariam fuerant  per spiritum agnouit. Atque subiungens: Perficientur ea que dicta sunt tibi a Domino, que etiam eam in futuro sequerentur preuidit. Matrem uero Domini sui nominans, quia Redemptorem humani generis in utero portare intellexit.

Et ait Maria: Magnificat anima mea Dominum. Et exsultauit Spiritus meus in Deo salutari meo. Tanto  me Dominus tamque inaudito munere sublimauit, quod non ullo lingue officio explicari, sed ipso uix intimi pectoris affectu ualeat comprehendi, et ideo totas anime uires in agendis gratiarum laudibus offero, totum in contemplanda magnitudine eius cuius non est finis, quidquid uiuo, sentio, discerno, gratulanter impendo, quia et eiusdem Iesu, id est salutaris, spiritus meus, eterna diuinitate  letatur, cuius mea caro temporali conceptione fetatur. Cui simile est illud Psalmiste. Anima autem mea exsultabit in Domino, et delectabitur super salutari eius . Et ipse enim patrem Filiumque pari uenerabatur amore.

Quia respexit humilitatem ancille sue. Ecce enim ex hoc beatam me dicent omnes generationes. Cuius humilitas respicitur, recte beata ab omnibus cognominanda gratulatur, sicut e contrario cuius superbia despectu condemnatur, Eue, id est, ue, siue calamitatis nomine, multata tabescit. Decebat enim ut sicut per superbiam prime nostre parentis mors in mundum intrauit, ita denuo per humilitatem Marie uite introitus panderetur.

 Quia fecit mihi magna qui potens est, et sanctum nomen eius. Ad initium carminis respicit, ubi dictum est: Magnificat anima mea Dominum. Solet quippe anima illa cui Dominus magna facere dignatur, dignis eum preconis magnificare, et ad consortes eiusdem uoti ac propositi potest cohortando dicere: Magnificate Dominum mecum, et exsultemus nomen eius inuicem . Nam qui Dominum quem cognouit, quantum in se est, magnificare et nomen eius sanctificare contempserit, minimus uocabitur in regno celorum. Sanctum autem nomen eius uocatur, quia singularis culmine potenti transcendit omnem creaturam, atque ab uniuersis que fecit longe segregatur. Quod Greca locutione melius intelligitur, in qua ipsum uerbum quod dicitur  , quasi extra terram esse significat. Cuius etiam nos imitatione pro modulo nostro segregari precipimur ab omnibus qui non sunt sancti, nec Deo dedicati. Dicente Domino: Sancti estote, quia et ego sanctus sum . Quicunque enim se consecrauerit, merito extra terram et extra mundum uidebitur. Potest enim et ipse dicere, super terram ambulantes conuersationem in celis habemus.

Et misericordia eius in progenie et progenies timentibus eum. A specialibus se donis ad generalia Dei iudicia conuertens, totius humani generis statum describit, et quid superbi, quid humiles mereantur, quid filii Ade per liberum arbitrium, quid filii Dei sint per gratiam, alternis uersibus explicat. Non ergo, inquit, soli mihi fecit magna qui potens est,  sed et in omni gente et progenie qui timet eum et operatur iustitiam, acceptus est illi.

Fecit potentiam in brachio suo, dispersit superbos mente cordis sui. In brachio suo, in ipso Dei Filio significat. Non quod Deus Pater figura determinetur carnis humane, eique Filius tanquam membrum corporis hereat, sed quia omnia per ipsum facta sunt, ideo brachium Domini dictus est. Sicut enim tuum brachium per quod operatis, sic Dei brachium dictum est eius uerbum, quia per uerbum operatus est mundum. Cur enim homo brachium ut aliquid operetur extendit, nisi quia continuo fit quod dixerit? Si autem tanta potestate preualeret ut sine ullo motu corporis sui quod diceret fieret, brachium eius uerbum eius esset. Cum ergo audiuimus brachium  Dei Patris esse Deum filium, non nobis obstrepat consuetudo carnalis, sed quantum illo donante possumus Dei uirtutem et sapientiam cogitemus, per quam facta sunt omnia.

Deposuit potentes de sede, et exaltauit humiles. Esurientes impleuit bonis, et diuites dimisit inanes. Quod dixit in brachio suo, et quod promisit in progenies et progenies, his quoque per singula commata est adnectendum uersiculis, quia uidelicet per omnes seculi generationes et perire superbi, et humiles exaltari, pia iustaque diuine potentie dispensatione non cessant.

Suscepit Isrel puerum suum, recordatus misericordie. Pulchre puerum Domini appellat Isrel, qui ab  eo sit ad saluandum susceptus, obedientem uidelicet et humilem, iuxta quod Osee dicit: Quia puer Isrel, et dilexi eum . Nam qui contemnit humiliari, non potest utique saluari, nec dicere cum Propheta: Ecce enim Deus adiuuat me, et Dominus susceptor est anime mee . Quicunque autem humiliauerit se sicut paruulus, hic est maior in regno celorum .

Sicut locutus est ad Patres nostros, Abraham et semini eius in secula. Semen Abrahe, non carnale, sed spiritale significat, id est, non eius tantum carne progenitos, sed siue in circumcisione, seu in preputio fidei illius uestigia secutos. Nam et in preputio positus ipse credidit, reputatumque est ei ad iustitiam. Atque eiusdem fidei signaculum circumcisionem accepit,  ut sic utriusque populi pater fieret per fidem, iuxta quod Apostolus ad Romanos plenissime disseruit. Aduentus ergo Saluatoris Abrahe est et semini eius in secula promissus, hoc est filiis promissionis quibus dicitur: Si autem uos Christi, ergo Abrahe semen estis, secundum promissionem heredes . Bene autem uel Domini uel Ioannis exortum matres prophetando preueniunt, ut sicut peccatum a mulieribus cepit, ita etiam bona a mulieribus incipiant, et que per unius deceptionem periit, duabus certatim preconantibus mundo uita reddatur.

Mansit autem Maria cum illa quasi mensibus tribus, et reuersa est in domum suam. Tandiu mansit Maria, donec Elisabeth partus tempore completo precursoris  Domini sui, propter quam maxime uenerat, natiuitatem uideret. Dictum est autem supra, quod omnis anima casta que spiritale uerbi desiderium conceperit, alta mox necesse sit exercitii celestis iuga subeat, et quasi trium mensium dies ibidem demorata, quousque perfecta principalium uirtutum luce radietur, perseuerare non desistat. Quos nimirum perfectissimi fulgoris menses describens Apostolus ait: Nunc autem manent fides, spes, caritas, tria hec. Maior autem his est caritas .

Elisabeth autem impletum est tempus pariendi, et peperit filium. uerbum impletionis sancta Scriptura in bonorum tantum ortu, uel habitu, uel actu ponere consueuit, quorum uitam plenitudinem perfectionis habere significat. Denique Elisabeth impletum est  tempus pariendi. Impleti sunt dies Marie, ut pareret . Impleuit Salomon edificare domum Domini . Defunctus est Abraham, uel alius aliquis patrum senex et plenus dierum. Et postquam uenit plenitudo temporis, misit Deus Filium suum . At contra dies impiorum inanes sunt et uacui. uiri enim sanguinum et dolosi, non dimidiabunt dies suos .

Et audierunt uicini et cognati eius quia magnificauit Dominus misericordiam suam cum illa, et congratulabantur ei. Habet sanctorum editio letitiam plurimorum, quia commune est bonum. Iustitia enim communis est uirtus. Et ideo in ortu iusti future uite insigne premittitur, et gratia secutura uirtutis  exsultatione uicinorum prefigurante signatur.

Et factum est in die octaua uenerunt circumcidere puerum, et uocabant eum nomine patris sui Zacariam. Et respondens mater eius, dixit: Nequaquam, sed uocabitur Ioannes. Mire sanctus euangelista premittendum putauit, quod plurimi infantem patris nomine Zacarie appellandum putarunt, ut aduertas matri non nomen alicuius displicuisse degeneris, sed id sancto infusum Spiritu quod ab angelo ante Zacarie fuerat prenuntiatum. Et quidem ille mutus intimare uocabulum filii nequiuit uxori, sed prophetiam Elisabeth didicit, quod non didicerat a marito.

Et dixerunt ad illam: Quia nemo est in cognatione tua qui uocetur hoc nomine. Innuebant autem patri  eius, etc. Ioannes est  nomen eius, hoc est non ei nos nomen imponimus qui iam a Deo nomen accepit. Habet uocabulum suum quod agnouimus, non quod elegimus. Nec mireris si nomen mulier, quod non audiuit asseruit, quando ei Spiritus sanctus qui angelo mandauerat reuelauit, neque poterat Domini ignorare prenuntium, que prophetauerat Christum. Et bene additur quia nemo in cognatione eius uocatur hoc nomine, ut intelligas nomen non generis esse, sed uatis.

Apertum est autem illico os eius et lingua eius, et loquebatur benedicens Deum. Et factus est timor super omnes uicinos eorum. Quia uox clamantis in deserto est nata, merito est lingua parentis soluta. Neque enim patrem a laudibus silere decebat, qui uerbi  precone sibi nato gaudebat. Quippe cui labia que incredulitas uinxerat, fides iam soluit. uerum hec etiam allegorice, si quis perscrutari desideret, Ioannis celebrata natiuitas, gratie Noui Testamenti inchoata sublimitas. Cui uicini et cognati patris nomen quam Ioannis imponere malebant, quia Iudei qui legis ei obseruatione quasi affinitate iuncti erant, magis iustitiam que ex lege est sectari quam fidei gratiam suscipere cupiebant. Sed Ioannis, hoc est gratie Dei uocabulum, mater uerbis, pater litteris intimare satagunt, quia et lex ipsa psalmique ac prophete apertis sententiarum uocibus gratiam Christi predicant, et sacerdotium illud uetus figuratis ceremoniarum et sacrificiorum umbris eidem testimonium perhibent. Pulchreque Zacarias  octaua die prolis edite loquitur, quia per Domini resurrectionem que octaua die, hoc est post septimam Sabbati facta est, occulta sacerdotii legalis arcana patuerunt, linguaque pontificum Iudeorum, quam diffidentie uincula strinxerant, intelligentie rationabilis est uoce soluta.

Et super omnia montana Iudee diuulgabantur omnia uerba hec. Et posuerunt omnes qui audierant, in corde suo dicentes: Quid putas puer iste erit? Etenim manus Domini erat cum illo. Magna opera Domini, exquisita in omnes uoluntates eius . Ecce enim unum Zacarie silentium, non ipsi tantum, cum datur ad penam incredulitatis et signum credendi, proficit, sed et cum aufertur, omnes uicinos  eius miraculo ac timore stupefacit. Omnia circumquaque montana, fama nati prophete perfundit, omnes qui audire poterant ad perquirendum diligentius pueri qui natus est modum statumque sollicitat, ut his, uidelicet, atque huiusmodi futurus Christi propheta commendetur auspiciis, iterque  precursori ueritatis precurrentis signa prebeant. Et Zacarias pater eius impletus est Spiritu sancto, et prophetauit dicens: Benedictus Dominus Deus Isrel, quia uisitauit et fecit redemptionem plebis sue. Quanta superni muneris est largitas, si prompta ad accipiendum nostre fidei sit pietas. Ecce loquela que sola est ablata diffidenti, cum spiritu prophetie est restituta credenti. uisitauit autem Dominus plebem suam, quasi longa infirmitate tabescentem,  et quasi uendita sub peccato, unici filii sui sanguine redemit. Quod quia beatus Zacarias proxime faciendum cognouerat, prophetico more quasi iam factum narrat. Et notandum quod uisitasse et redemisse plebem suam dicitur, non quia uidelicet hanc ueniens suam inuenit, sed quia uisitando suam fecit. Cui simile est quod in Prouerbiorum fine de eadem plebe cantatur: Mulierem fortem quis inueniet ? Neque enim eamdem mulierem, uidelicet Ecclesiam fortem, id est, fide deuotam inuenit, sed sibi desponsando fortem reddidit, quia sue fidei sublimitate perfecit.

Et erexit cornu salutis nobis, in domo Dauid pueri sui. Cornu salutis firmam celsitudinem salutis dicit. Ossa siquidem omnia carne inuoluta sunt, cornu  excedit carnem, et ideo cornu salutis regnum Saluatoris Christi uocatur, quo mundo spiritalis et que carnis gaudia superet, altitudo nuntiatur. In cuius figuram Dauid uel Salomon cornu olei sunt in regni gloriam consecrati.

Sicut locutus est per os sanctorum, a seculo prophetarum eius. A seculo, inquit, quia tota ueteris Testamenti Scriptura, prophetia de Christo processit. Nec soli Ieremias, Daniel, et Isaias, ceterique tales, qui et prophete specialiter appellati, et de eius aduentu manifeste sunt locuti, uerum ipse pater Adam, Abel, et Enoch, et ceteri Patrum, factis quique suis eius dispensationi testimonium reddunt. Unde Dominus ipse Iudeorum duritiam redarguens, ait: Si crederetis Moysi, crederetis forsitan et mihi.  De me enim ille scripsit .

Salutem ex inimicis nostris, et de manu omnium qui oderunt nos. Iungendum est a superiori uersiculo erexit nobis, id est, erexit nobis salutem ex inimicis nostris. Cum enim primo breuiter premisisset: Et erexit cornu salutis nobis, continuo quasi apertius quid dixerit explanans: Salutem  ex inimicis nostris, et de manu omnium qui oderunt nos. Omnes autem qui oderunt nos, uel homines peruersos, uel immundos Spiritus significat. De quorum manu et interim spe salui facti sumus, et in futuro re ipsa saluandi.

Ad faciendam misericordiam cum patribus nostris, et memorari testamenti sui. Iusiurandum quod iurauit,  ad Abraham patrem nostrum, etc. Dixerat Dominum iuxta eloquia prophetarum in domo Dauid nasciturum, dicit eumdem, ad explendum testamentum quod Abrahe disposuit, nos esse liberaturum. Quia uidelicet iis precipue patriarchis de suo semine, uel congregatio gentium, uel Christi est incarnatio promissa. Quod Mattheus quoque breuiter intimare uoluit, qui Euangelii sui principium hoc modo cepit: Liber generationis Iesu Christi filii Dauid, filii Abraham. Ubi notandum quod apud utrumque euangelistam, Dauid prefertur Abrahe. Quia et si temporis ordine posterior, promissionis tamen est munere maior. Abrahe namque, qui adhuc in preputio positus propria dereliquit, Deum cognouit, fidei testimonium meruit, fides tantum gentium et sacrosanctus Ecclesie  cetus est promissus, dicente ad eum Domino: Atque in te benedicentur uniuerse cognationes terre . Dauid autem oraculo sublimiore, quod ex ipso Christus secundum carnem nasciturus esset, audiuit: Cumque impleueris  dies tuos, ut uadas ad patres tuos, suscitabo semen tuum post te, quod erit de filiis tuis, et stabiliam regnum eius. Ipse edificabit mihi domum, et firmabo solium eius usque in eternum. Ego ero ei in patrem, et ipse erit mihi in filium .

In sanctitate et iustitia coram ipso, omnibus diebus nostris. Aperte et breuiter quomodo sit Domino seruiendum designat, uidelicet et in sanctitate ac iustitia, et coram ipso, et omnibus diebus. Nam qui uel ante mortem ab eius seruitio discedit, uel immunditia  qualibet siue iniustitia fidei sue sinceritatem commaculat, uel coram hominibus tantum et non etiam coram Domino sanctus perdurare contendit; et iustus, necdum perfecte de manu spiritalium inimicorum liberatus Domino seruit, sed, exemplo ueterum Samaritanorum, diis gentium pariter, et Domino seruire conatur.

Et tu, puer, propheta altissimi uocaberis. Preibis enim ante faciem Domini, parare uias eius. Pulchre cum de Domino loqueretur, ad prophetam repente sua uerba conuertit, ut hoc quoque beneficium esse Domini designaret. uerum queritur quomodo octo dierum alloquatur infantem. Sed qua ratione uocem patris non audierit natus, qui salutationem Marie  adhuc utero clausus audiuit? Nisi forte putandus est Zacarias propter eos potius qui aderant instruendos, futura sui filii munera, que dudum per Angelum didicerat, mox ut loqui potuit predicare uoluisse. Audiant sane Ariani, et erubescant: audiant mansueti, et letentur, quod Christum Dominum quem Ioannes prophetando preibat, altissimum uocat. Iuxta quod et Psalmista Deum hominemque perfectum in una persona collaudans, ait: Mater Sion dicet homo, et homo factus est in ea, et ipse fundauit eam Altissimus . Eum factum qui fundauit, eumdem hominem, quem Altissimum nuncupat.

Ad dandam scientiam salutis plebi eius in remissionem peccatorum eorum. Quasi Iesu, id est, Saluatoris nomen exponere ac diligentius commendare desiderans,  salutis mentionem frequentat, cum cornu salutis erigendum, salutem ex inimicis futuram, scientiam salutis plebi dandam commemorat. Sed ne temporalem carnalemque promitti salutem putares, in remissionem  peccatorum eorum. uerum Iudei ideo non Christum Iesum suscipere, sed Antichristum malunt exspectare, quia non intus sed foris saluari, non a peccati dominio, sed ab humane seruitutis cupiunt iugo liberari.

Per uiscera misericordie Dei nostri, in quibus uisitauit nos oriens ex alto. Et propheta de Domino loquens: Ecce uir, inquit, Oriens nomen eius . Qui ideo recte Oriens uocatur, qui nobis ortum uere lucis aperiens filios, noctis et tenebrarum, lucis effecit filios, iuxta quod beatus Zacarias consequenter  exponit dicens:

Illuminare his qui in tenebris et in umbra mortis sedent ad dirigendos pedes nostros in uiam pacis. Sedentibus quippe in tenebris et in umbra mortis Domino illuminare est, his qui in peccatis et ignorantie cecitate uixerunt, agnitionis amorisque sui radios infundere. Qualibus dicit Apostolus: Fuistis aliquando tenebre, nunc autem lux in Domino. Pedes autem nostri in uiam pacis diriguntur, cum actionum nostrarum iter per omnia, Redemptoris illuminatorisque nostri gratie concordat. Congruo sane ordine, primo illuminanda corda, et post opera dirigenda testatur, quia nemo quam non ante didicerit pacem ualet operari. Unde recte Psalmista: Inquire  pacem, et sequere eam . Quod est dicere:  Illuminare qui in tenebris sedebas, et uiam pacis a qua diutius exsulabas, ingredere.

Puer autem crescebat et confortabatur Spiritu, et erat in desertis usque ad diem ostensionis sue ad Isrel. Predicator penitentie futurus, opportunum iustumque est ut solitudinis aspera sequatur; et quo liberius iuuenis auditores suos a mundi illecebris erudiendo sustollat, ipse etiam primeuam squalidus in desertis uitam transigat.



CAPUT II.

Factum est autem in diebus illis, exiit edictum a Cesare Augusto, ut describeretur uniuersus orbis. Nasciturus in carne Dei Filius sicut parentes sibi quos uoluit, et locum natiuitatis quem uoluit, elegit, eosque  ad ipsum locum priusquam nasceretur quomodo uoluit aduexit, ita etiam tempore quo uoluit, imo quo ipse una cum Patre et Spiritu sancto a seculis disposuerat, perque ora prophetarum predixerat, mundum ut saluaret intrauit. Quomodo enim de uirgine matre natus, uirginitatis sibi gloriam et angelicum castimonie decus ostendit esse gratissimum, sic quoque pacatissimo seculi tempore procreatus, quia pacem magnopere quereret atque amaret edocuit, quia pacis caritatisque sectatores semper inuisere dignaretur, indicauit. Iuxta quod ipse fidelibus promittens ait: Ubi enim sunt duo uel tres congregati in nomine meo, ibi sum in medio eorum . Quod enim maius regni quietissimi, et pulcherrime, quantum ad homines, potuit esse pacis indicium,  quam una totum orbem descriptione concludi, eodem cunctos longe lateque mundi fines census numismate comprehendi? Cuius auctor ac moderator Augustus, tanta, iuxta fidem historiarum, duodecim annos circa tempus natiuitatis dominice pace regnauit, ut tam forinsecis quam ciuilibus bellis toto orbe sopitis, spiritale prophete presagium etiam ad litteram uideatur implesse. Qui uidelicet propheta cum mystica dispensationem Christi uoce precineret dicens: Et erit in nouissimis diebus preparatus mons domus Domini in uertice montium, et eleuabitur super colles, et fluent ad eum omnes gentes . Post pauca etiam temporis illius sacratissimi statum describere curauit: Et conflabunt  gladios suos in uomeres, et lanceas suas in falces. Non leuabit  gens contra gentem gladium, nec exercebuntur ultra ad prelium. Domus Iacob uenite, et ambulemus in lumine Domini . Non solum autem hec noua mundi descriptio illius summi regis aduentui testimonium perhibebat, qui congregatos a mundi plagis omnibus electos suos eterne beatitudinis albo conscriberet, uerum etiam eiusdem regni duces, quieta sui moderaminis pace iuuabat, quia nimirum, compressis a preliorum turbine gentibus uniuersis, predicaturos orbi Christi discipulos, quolibet propter uerbum ire uellent, ab ingruentium feruore seditionum, tremenda id temporis  Romani nominis umbra protegebat. Exiit ergo edictum a Cesare Augusto, ut censum profiteretur uniuersus orbis, quia imminebat edictum Regis Christi, quo salutem consequeretur  uniuersus orbis. Qui uocabulum Augusti perfectissime complens, utpote suos et augescere desiderans, et ipse augere sufficiens, censoribus sue profectionis, non ablatione pecunie subiectos, sed fidei oblatione signare precipit. Euntes, inquiens, in mundum uniuersum, predicate Euangelium omni creature. Qui crediderit et baptizatus fuerit, saluus erit .

Hec descriptio prima facta est a preside Syrie Cyrino. Et ibant omnes, ut profiterentur singuli in suam ciuitatem. Hunc Cyrini temporibus habitum censum etiam Iosephus illustris Hebreorum historiographus, in octauo decimo Antiquitatum libro hoc modo memorat: Cyrinus autem uir unus ex consensu curie  Romane per singulos magistratus usque ad gradum consulatus ascendens, per cetera quoque honorabilis, cum paucis Syriam uenit, a Cesare ius dare gentibus missus, et censor simul patrimoniorum futurus. Itaque quod ait: Hec descriptio prima facta est a preside Syrie Cyrino, significat hanc descriptionem, uel primam esse earum que totum orbem concluserint, quia plereque iam partes terrarum sepe leguntur fuisse descripte, uel certe primo tunc cepisse, quando Cyrinus in Syriam missus est. Quomodo autem tunc, imperante Augusto et Cyrino presidente, ibant omnes, ut censum profiterentur singuli, in suam ciuitatem, ita et nunc imperante per Ecclesie presides, id est doctores, imo suadente et premia pollicente Christo, eamus omnes, nullus excipiatur  a censu iustitie. ueniamus ad eum, qui laboramus, et onerati sumus, et ipse reficiet nos. Tollamus iugum eius super nos, et discamus ab eo quia mitis est et humilis corde, et inueniemus requiem animabus nostris . Hec est enim nostra ciuitas et patria, requies uidelicet beata et celestis animarum, ad quam in seculi nascentis exordio a Deo Christo creati, ad quam ab homine Christo sumus in fine seculorum recreati. Ad quam nimirum ciuitatem pacis et quietis ire, et deuotos regi nostro thesauros ferre, est crescentibus quotidie uirtutis ac fidei profectibus superne lucis que sint gaudia eterna speculari, et pro his acquirendis prospera mundi simul et aduersa contemnere, et his acquisitis, mundatos nos ab omni inquinamento carnis et Spiritus  pretiosius auro Deo munus offerre . Quod si etiam genus numismatis quod Cesari pendebatur diligentius inspexerimus, non parum nobis deuotionis et ipsum mundare probabimus, quod non aliunde melius quam de ipso Euangelio querere et inuenire ualemus, ubi tentantibus se de tributo Cesari reddendo, Dominus ait: Ostendite mihi numisma census. At illi, inquit, obtulerunt ei denarium. Et ait illis iehsu: Cuius est imago hec et superscriptio? Dicunt ei, Cesaris. Tunc ait illis: Reddite ergo que sunt Cesaris Cesari, et que sunt Dei Deo . Ubi primum notandum, quod Cesari denarius qui decem nummos habebat, quod etiam nomine prodit, imagine eius et subscriptione titulatus, soluebatur.  Deinde inferendum quia iubente Domino que Cesaris Cesari, et que Dei sunt Deo esse reddenda, nobis quoque solerter intimatur, in similitudinem denarii regalis Deo regi nostro decalogum legis offerendum, hoc est amorem Dei et proximi, quorum unus tribus perceptis septem alios complectitur, integro esse corde seruandum. In quo uidelicet Scripture sacre denario, decem mandatis celestibus quasi totidem aureis nummis insignito, uultum nomenque regis eterni, hoc est agnitionem diuine uoluntatis quisquis intueri nouit, inueniet. Quod in tabulis sui cordis quisque perfecte credit, sperat, diligit, stylo sedule castigationis exarat. Et hunc nobiscum denarium quasi sacculo inclusum in uia portamus, quando dicere scientes cum Psalmista: Signatum  est super nos lumen uultus tui, Domine, dedisti letitiam in corde meo , ipsum tamen hactenus fidei signaculum gaudiumque spei et caritatis, in occulta nostre conscientie meditatione seruamus Deo teste reconditum. uerum in patriam peruenientes regi nostro cuius uisionem sitimus, ad quem in suo decore contuendum toto nisu uirtutis, tota mentis intentione, properamus, que in terris latuerant, in celis coronanda nostre bone conuersationis donaria proferemus, quando que in tenebris diximus in lumine dicentur, et quod in aurem locuti sumus in cubiculis, predicabitur in tectis .

Ascendit autem et Ioseph a Galilea de ciuitate Nazareth in Iudeam ciuitatem Dauid, etc. Superna dispensatione professio census ita descripta est, ut in  suam quisque patriam ire iuberetur. Non tantum propter mysterium quod diximus, uerum etiam ut Dominus alibi conceptus, alibi natus, insidiantis sibi Herodis furorem facilius euaderet. Qui si Bethleemitis parentibus nasceretur, fugam eorum subitam callidus scrutator potuisset habere suspectam, presertim cum eos de stirpe Dauid, unde Christus erat futurus, cuncti genus ducere nossent. Cui Dauid ipse, suo et nomine et patria, et officio, testimonium perhibet. Dauid quippe, manu fortis, siue desiderabilis, interpretatur. Nomen quidem inde mutuans, quod et gigantem fortiter strauerit, et pulcher aspectu decoraque facie fuerit; sed altiori mysterio illum de sua domo ac familia nasciturum prefigurans, qui singulariter mundi principem debellaret, speciosus forma  pre filiis hominum , et ipse in Bethleem natus et intellectualium pastor ouium, hoc est simplicium rector animarum. Cuius non pretereunter tanta tamque benigna est humilitas intuenda, qui non solum incarnari pro nobis, sed et eo tempore dignatus sit incarnari, quo mox censu Cesaris ascriberetur, atque ob nostri liberationem, ipse seruitio subderetur. Quam etiam nobis humilitatis eius semitam  Petrus insinuat: Subditi, inquiens, estote omni humane creature propter Deum, siue regi, quasi precellenti, siue ducibus, tanquam ab eo missis . Sed et coapostolus eius Paulus: Reddite, inquit, omnibus debita. Cui tributum, tributum. Cui uectigal, uectigal. Cui timorem, timorem. Cui honorem, honorem. Nemini  quidquam debeatis, nisi ut inuicem diligatis .

Factum est autem cum essent ibi, impleti sunt dies ut pareret, etc. Bene non solum propter indicium regii stemmatis, sed et propter nominis sacramentum Dominus in Bethleem nascitur. Bethleem namque domus panis interpretatur. Ipse namque est, qui ait: Ego sum panis uiuus, qui de celo descendi . Locus ergo in quo Dominus nasceretur domus panis ante uocatus est, quia futurum profecto erat ut ille ibi per materiam carnis appareret, qui electorum mentes interna satietate reficeret. Sed usque hodie, et usque ad consummationem seculi, Dominus in Nazareth concipi, nasci in Bethleem non desinit, cum quilibet audientium, uerbi flore suscepto,  domum se eterni panis efficit. Quotidie in utero uirginali, hoc est in animo credentium per fidem concipitur, per baptisma gignitur. Quotidie Dei genitrix Ecclesia suum comitata doctorem, de rota mundane conuersationis quod Galilea sonat, in ciuitatem Iuda, confessionis, uidelicet, et laudis ascendens, censum sue deuotionis eterno regi persoluit. Que in exemplum beate semper uirginis Marie nupta simul et immaculata, concipit nos uirgo de Spiritu, parit nos uirgo sine gemitu, et quasi alii quidem desponsata, sed ab alio fecundata, per singulas sui partes que unam catholicam faciunt, preposito sibi Pontifici uisibiliter iungitur, sed inuisibili Spiritus sancti uirtute cumulatur. Unde et bene  Ioseph auctus interpretatur. Indicans nimirum hoc uocabulo quod instantia magistri loquentis nil ualet, si non augmentum superni iuuaminis ut audiatur acceperit. Quod autem filium suum primogenitum Maria peperisse describitur, non iuxta Heluidianos accipiendum est, alios quoque filios eam procreasse, quasi nequeat primogenitus dici, nisi qui habeat fratres, sicut non unigenitus nisi qui caret fratribus, solet appellari. Quia et testimonium legis, et aperta ratio declarat omnes unigenitos etiam primogenitos, non autem omnes primogenitos etiam unigenitos posse uocari. Hoc est non solum esse primogenitum post quem alii, sed omnem antequam nullus e uulua processerit. Denique quia omne masculinum quod aperit uuluam, sanctum Domino ,  uocari precipitur, siue fratres sequantur, siue non sequantur, quod primum de uulua nascitur, primogeniti est iure consecrandum. uerum altiori ratione Dei Filius in carne apparens, et iuxta diuinitatis excellentiam unigenitus a Patre, et iuxta fraternam societatem Primogenitus est omnis creature. De hac dicitur: Nam quod presciuit et predestinauit conformes fieri imaginis Filii sui, ut ipse Primogenitus in multis fratribus . De illa autem: Et uidimus gloriam eius, gloriam quasi Unigeniti a Patre . Est ergo Unigenitus in substantia Deitatis, Primogenitus in susceptione humanitatis. Primogenitus in gratia, Unigenitus in natura. Inde est quod frater nuncupatur, et Dominus. Frater, quia Primogenitus; Dominus, quia Unigenitus.

 Et pannis eum inuoluit, et reclinauit eum in presepio, quia non erat ei locus in diuersorio.---Quid retribuam Domino, pro omnibus que retribuit mihi ? Quid enim maior est omni laude: Paruulus natus est nobis, ut nos uiri possimus esse perfecti? Qui totum mundum uario uestit ornatu, pannis uilibus inuoluitur, ut nos stolam primam recipere ualeamus. Per quem omnia facta sunt, manus pedesque cunis astringitur, ut nostre manus ad opus bonum exerte, nostri sint pedes in uiam pacis directi. Cui celum sedes est, duri presepis angustia continetur, ut nos per celestis regni gaudia dilatet. Qui panis est angelorum, in presepio reclinatur, ut nos quasi sancta animalia carnis sue frumento reficiat. Qui ad dexteram Patris sedet, in diuersorio loco eget,  ut nobis in domo Patris sui multas mansiones prepararet. Quamuis hoc quod non in parentum domo, sed in diuersorio et in uia nascitur, per significationem intelligi altius potest. Ipse namque ait: Ego sum uia, et ueritas, et uita . Qui ergo per diuinitatis essentiam ueritas et uita permanet, per Incarnationis my terium uia factus est, qua nos ad patriam ubi ueritate et uita frueremur adduceret.

Et pastores erant in regione eadem uigilantes et custodientes uigilias noctis supra gregem suum. Et ecce angelus Domini stetit iuxta illos, et claritas Dei circumfulsit illos. Pulcherrima ratione Domino nato pastores uigilant, gregemque suum ab insidiis noctis custodiendo defendunt. Ut uidelicet etiam per hoc  ostendatur illud adesse tempus, quod uerus et solus bonus Pastor olim promisit dicens: Ecce ego ipse requiram oues meas, et uisitabo eas, sicut uisitat pastor gregem suum, et liberabo eas de omnibus locis in quibus disperse fuerant in die nubis et caliginis. Et paulo post: Et suscitabo super ea pastorem unum, qui pascat ea, seruum meum Dauid, et cessare faciam bestias pessimas de terra , etc. Que mirabiliter a propheta predicta, mirabilius a Domino uidemus impleta. Meminit et Micheas propheta loci huius et temporis dicens: Et tu, turris Gregis nebulosa, filie Sion usque ad te uenient, et ueniet potestas prima, regnum filie Sion . Turris quippe Gregis que Hebraice turris Ader uocatur, mille circiter passibus a ciuitate Bethleem ad Orientem  distat, uaticinio sui nominis pastores hos multo ante demonstrans, ad quam usque filie Sion angelice uidelicet potestates pastoribus apparendo uenerunt. uigilent itaque nato Domino pastores supra gregem ouium suarum, significent eius dispensatione manifestata uigilaturos in Ecclesia pastores animarum castarum. Quibus dicatur: Pascite, qui in uobis est, gregem Dei . Bene autem uigilantibus pastoribus angelus apparet, eosque Dei claritas circumfulget, quia illi pre ceteris uidere sublimia merentur, qui fidelibus gregibus preesse sollicite sciunt, dumque ipsi pie super gregem uigilant, diuina super eos gratia largius coruscat. Aliter angelus Mariam, angelus Ioseph, angelus pastores instruit. Et concipiendum, et conceptum, et natum  celi ciues Dominum testantur, ut et mortales sufficienter imbuant, et suum auctori seruitium incessanter impendant. Nam et in sequentibus, tentato, passuro, resurgenti atque ad celos ascendenti, semper adesse perhibentur.

Et timuerunt timore magno. Et dixit illis angelus: Nolite timere. Ecce enim euangelizo uobis gaudium magnum, quod erit omni populo. Non omni populo Iudeorum, quorum plurimi rebelles exstitere, sed omni fidelium populo de cunctis tribubus, gentibus et linguis in unam Christi Ecclesiam congregato, eternum gaudium euangelizatur et magnum.

Quia natus est uobis hodie Saluator, qui est Christus Dominus, in ciuitate Dauid. Hec est potestas prima, hoc regnum filie Sion, quod prefato prophete testimonio  promissum est in turre gregis uenturum. Ubi notandum quod angelus qui in noctis utique uigiliis pastores affatur, non ait: Hac nocte sed Hodie natus est uobis Saluator. Non aliam scilicet ob causam, nisi quia gaudium magnum euangelizare ueniebat. Nam ubi tristitia queque nocturnis temporibus gesta uel gerenda significantur, ibi sepe nox uel adiungitur, uel etiam sola nominatur. Ut est illud: Omnes uos scandalum patiemini in me ista nocte . Et alibi: Amen dico tibi, quia tu hodie in nocte hac, priusquam bis gallus uocem dederit, ter me es negaturus . Neque enim frustra angelus tanto lumine cinctus apparuit, ut claritas Dei pastores circumfulsisse, hoc est ex omni parte  illorum radios luminis aspersisse dicatur, quod nunquam in tota Testamenti ueteris serie toties angelis apparentibus adiungitur. Sed mystice premonuit quod aperte postea monuit Apostolus dicens: Nox precessit, dies autem appropinquauit. Abiiciamus ergo opera tenebrarum et induamur nos arma lucis, sicut in die honeste ambulemus .

Et hoc uobis signum. Inuenietis infantem pannis inuolutum, et positum in presepio. Crebris infantia Saluatoris et angelorum preconiis, et euangelistarum nobis est inculcata testimoniis, ut nostris altius cordibus quid pro nobis sit factus infigatur. Quia uidelicet uulneratus est propter iniquitates nostras, et infirmatus est propter peccata nostra . Et notandum solertius quod signum nati Saluatoris datur,  infantem non Tyrio exceptum ostro, sed pannis squalentibus inuolutum, non in ornatis auro stratoriis, sed in presepibus inueniendum. Hoc est non tantum humilitatis eum et mortalitatis, sed et paupertatis habitum suscepisse pro nobis. Quia cum diues esset, pauper factus est pro nobis, ut nos illius inopia ditaremur . Cum esset Dominus celorum, pauper factus est in terris, ut terrigenas edoceret paupertate Spiritus regnum adquirere posse celorum.

Et subito facta est cum angelo multitudo militie celestis laudantium Deum et dicentium: Gloria in altissimis Deo, et in terra pax hominibus bone uoluntatis. Uno euangelizante nuntio natum in carne Deum, mox multitudo militie celestis aduolans,  consono in laudem Creatoris ore prorumpit, ut sui sicut semper obsequii deuotionem Christo impendat, et nos suo pariter instituat exemplo, quoties uel aliquis fratrum sacre eruditionis uerbis insonuerit, uel ipsi lecta siue audita que pietatis sunt ad mentem reduxerimus, Deo statim laudes ore, corde et opere reddendas. Et bene chorus adueniens angelorum militie celestis uocabulum accipit, qui et duci illo potenti in prelio, qui ad debellandas ereas potestates apparuit, humiliter obsecundat, et ipse potestates easdem contrarias, ne mortales tantum tentare ualeant quantum uolunt, fortiter armis celestibus proturbat. Nam sicut imperatoris optimi prouisione cuncta manu militari loca aduersus hostilem  muniuntur aduentum, ita et Deus, quoniam immundi Spiritus ad pacis euersionem ubique uersantur, ad tutelam nostram constituit exercitus angelorum, quorum presentia et demonum confringatur audacia, et nobis pacis gratia ministretur. Quia uero Deus et homo nascitur, iure hominibus pax, et Deo gloria canitur. Glorificant angeli Deum pro nostra redemptione incarnatum, quia dum nos conspiciunt recipi, suum gaudent numerum repleri. Optant pacem hominibus, quia quos infirmos prius abiectosque despexerant, nascente in carne Domino iam socios uenerantur, qui cum pacem hominibus poscunt, exponunt, et quibus, uidelicet bone uoluntatis, hoc est eis qui suscipiunt natum Christum, non autem Herodi, pontificibus, et Phariseis, ceterisque  antichristis, qui eius natiuitate audita turbati sunt, eumque quantum ualuere gladiis insecuti. Non est enim pax impiis, dicit Dominus. Pax autem multa diligentibus nomen tuum, Domine, et non est in illis scandalum . Quibus et hoc quod sequitur, aptissime congruit. Exspectabam salutare tuum, Domine , hoc est uenturum Christi aduentum, longa uotorum prestolatione suspirabam.

Et factum est ut discesserunt ab eis angeli in celum, pastores loquebantur ad inuicem. Transeamus usque Bethleem et uideamus hoc uerbum quod factum est, quod fecit Dominus, et ostendit nobis. uerba pastorum quam sint rationabilia, et pastoribus Ecclesie digna, diligenter inspice. uere enim quasi uigilantes non dixerunt: uideamus puerum, uideamus quid  dicitur, sed: uideamus uerbum quod factum est: In principio erat uerbum, et uerbum caro factum est . uerbum quod semper erat, uideamus quomodo pro nobis factum est, quod fecit Dominus et ostendit nobis. uerbum hoc, ipsum se fecit: siquidem hoc ipsum uerbum Dominus est. uideamus igitur quomodo hoc ipsum uerbum, hoc est Dominus ipse se fecerit, et ostenderit nobis carnem suam. Quod enim uidere non poteramus dum erat uerbum, uideamus factum quia caro est. Cui simile est quod Ioannes ait: Quod fuit ab initio, quod audiuimus, quod uidimus oculis nostris, quod prospeximus, et manus nostre tractauerunt de uerbo uite, et uita manifestata est, et uidimus, et testamur, et annuntiamus uobis uitam eternam que erat apud Patrem, et apparuit  nobis .

Et uenerunt festinantes, et inuenerunt Mariam et Ioseph et infantem positum in presepio. uidentes autem cognouerunt de uerbo quod dictum erat illis de puero hoc. Festinant pastores Christi quem cognouere, tota mentis intentione uidere aduentum desiderant. Neque enim cum desidia Christi est querenda presentia. Et ideo forte nonnulli querentes inuenire non merentur, quia desidiose Christum requirunt. Ideo pastores isti sine mora inuenerunt, quia ad illum fide non ficta currebant, ad quem festinanter ire est non pedum gressus accelerare, sed in fide semper ac uirtute proficere. Inuenerunt, inquit, Mariam et Ioseph, et infantem positum in  presepio. Sed et dominici gregis pastores quo crebrius ac suauius inter huius uite tenebras celesti attolluntur oraculo, eo feruentius sublimem patrum precedentium uitam, in qua panis uite semper et seruatur et reficit, quasi portas Bethleem contemplando subeunt, nichilque in hac aliud quam uirginalem catholice Ecclesie pulchritudinem, quasi Mariam, uirilem spiritalium doctorum cetum, quasi Ioseph, et humilem Mediatoris Dei et hominum, hominis Iesu Christi aduentum Scripture sacre paginis insertum, quasi in presepio positum infantem, Christum prima uisione reperiunt. De quo uidelicet sanctarum Scripturarum presepio eximium illud animal et sacrosanctis hostiis aptissimum pascebatur, quod exsultando proclamabat: Dominus  pascit me, et nichil mihi deerit, in loco pascue ibi me collocauit . Et paulo post: Parasti in conspectu meo mensam aduersus eos qui tribulant me . uidentes autem, inquit, cognouerunt de uerbo quod dictum erat illis de puero hoc, quia nimirum iusti est ordinis ut cognita, amata, et honore digno celebrata, uerbi incarnatione, ad ipsum quandoque uerbi gloriam contuendam capacioris longo exercitio mentis acumine pertingatur.

Et omnes qui audierunt mirati sunt, et de his que dicta erant a pastoribus ad ipsos. A pastoribus populus ad Dei reuerentiam cogitur. Non mediocre fidei tibi hoc uideatur exemplum, non uilis persona pastorum. Certe quo uilior ad prudentiam, eo pretiosior ad fidem. Non sapientes sed simplices, qui  fucare audita nescirent, Dominus sui precones elegit; non rhetores, sed piscatores ad euangelizandum destinauit. Denique et in ueteri Testamento, precipuos quosque sue dispensationis nuntios pastores ordinauit. Protomartyr Abel qui innocuam pastoralis officii conuersationem proprio sanguine dicauit, cuiusque in figuram dominice passionis sanguis clamat de terra, quasi doctissimus ac primus opilionum primitias gregum suorum Domino deuotus offerebat. Abraham pater fidei, qui exsultauit ut uideret diem Christi, et uidit, et gauisus est, non auri metalla quibus sui cultui ornamenta conquireret, sed aquarum fontes quibus pecora potaret, in terre uenis fodiendo, quesisse describitur. Iacob duodecim tribuum pater bis denis annis in pascendis  pecoribus estu urebatur et gelu, quorum in figuram ueri pastoris habitum, ostensa inter doctrine salutaris aquas uirtutum suarum uarietate, statu sublimiore donabat. Legislator Moyses qui prius in typum Ecclesie septiformis sorores septem pascentes ab irruentium pastorum, donec suas oues adaquarent, improbitate defendit, postmodum inter pascua deserti Dominum uidere et alloqui atque in uirga pastorali signa facere ac populum Dei liberare promeruit. Ipse Dauid, cuius Dominus noster uocari et esse dignatus est filius, arietem sui patris de manu ursi uel leonis eripiens, ostendit eum de sua stirpe et ciuitate nasciturum, cui similis non est, eripiens inopem de manu fortioris eius, egenum et pauperem a rapientibus eum. Et ideo non est parui ducenda  pastorum attestatio, qui tunc uigilare et angelice exsultationis hymnum audire meruerunt, quando, relictis in deserto nonaginta nouem ouibus, ad requirendum ouem centesimam bonus Pastor apparuit. Cuius semper aduentum totus fidelium grex desiderans implorat: Erraui sicut ouis que perierat, require seruum tuum, Domine .

Maria autem conseruabat omnia uerba hec, conferens in corde suo. Quid uult hoc quod dicit, conferens? Debuit dicere, considerabat in corde suo, et conseruabat in corde suo, sed quia sanctas Scripturas legerat, et sciebat prophetas, conferebat ea que secum sunt acta de Domino cum his que nouerat a prophetis scripta de Domino, et collata ad inuicem,  cognouit instar celestium cherubim socia sui uultus luce concordia. Dixerat enim Gabriel: Ecce concipies in utero, et paries filium . Predixerat Isaias: Ecce uirgo concipiet, et pariet filium . Predixerat Micha filias Sion in turre gregis aduenturas, et potestatem primam tunc esse uenturam. Dicebant pastores superne sibi ciuitatis in turre gregis apparuisse cohortes, que natum canerent Christum. Legerat Maria: Bos cognouit possessorem suum, et asinus presepe domini sui . uidebat in presepi Dei Filium uagientem qui homines saluat ac iumenta; et in his singulis atque huiusmodi, conferebat que legerat, et comparabat his que audiebat et uidebat.

Et reuersi sunt pastores glorificantes et laudantes  Deum in omnibus que audierant et uiderant, sicut dictum est ad illos. Glorificant pastores et laudant Deum in omnibus que audierant ab angelis, et uiderant in Bethleem, sicut dictum est ad illos, id est, et in hoc glorificant quod non aliud uenientes inuenerant, quam dictum est ad illos; siue sicut dictum est ad illos, gloriam Deo laudesque referunt. Et hoc enim illis facere dictum est ab angelis, non quidem uerbo imperantibus, sed formam sue deuotionis offerentibus, cum Deo in excelsis gloriam unanimi exsultatione resonarent. Nam et qui dicit: Euangelizo uobis gaudium magnum quod erit omni populo , ad glorificandum utique Deum laudandumque prouocat. Sed et magistri spiritalium gregum modo ceteris dormientibus contemplando  celestia subeunt, modo fidelium castra lustrando et probitatis exempla querendo circueunt, modo ad publicum pastoralis officii docendo redeunt, ut memoriam abundantie suauitatis Dei, quam raptim licet intuendo gustauerant, predicando proximis eructent .

Et postquam consummati sunt dies octo ut circumcideretur puer, uocatum est nomen eius iehsu, quod uocatum est ab angelo, priusquam in utero conciperetur. Ritus et religio circumcisionis a beato Abraham patriarcha sumpsit exordium. Qui cum positus adhuc in preputio perfecte Deo credidisset, reputatumque ei esset ad iustitiam, signum accepit circumcisionis, signaculum iustitie fidei, que est in preputio. A quo etiam, ut die circumcisionis nomen  paruulis aptaretur, exortum est. Quia et ipse cum testamentum a Deo circumcisionis acciperet, eadem prius die, cum sua coniuge nominis augmentum promeruit, ut qui eatenus Abram, id est pater excelsus uocabatur, deinceps ob meritum fidei Abraham, hoc est pater multarum gentium nuncuparetur; Sarai quoque, Sara diceretur. Erat autem circumcisionis typus ac figura multiformis. Nam et signaculum  iustitie fidei Abrahe et semini eius, et indicium castigandi eos qui ad hoc semen hancque fidem pertinerent, ab omni inquinamento carnis et spiritus, et prophetiam nascituri de hoc semine Saluatoris, qui nos et in presenti per baptismum ab omni mortifere actionis pollutione  mundaret, et in futuro per resurrectionem ab uniuersa mortis ipsius corruptione, in perpetuum liberaret, et precipue donum remissionis, quod solueret a peccato preuaricationis Ade, per hanc id temporis ministrari, eidem gratie legisque latori complacuit. Qui enim nunc dicit: Nisi quis renatus fuerit ex aqua et Spiritu sancto, non potest introire in regnum Dei , ipse tunc dicebat: Masculus cuius preputii caro circumcisa non fuerit, peribit anima illa de populo suo, quia pactum meum irritum fecit . Non pactum utique circumcisionis, quod non infans qui discernere necdum ualuit, sed maiores qui id seruare nouerant, poterant, debuerant, irritum fecerunt; uerum pactum quod cum primo homine Deus iniit, quod omnis qui uel unius  diei uitam gessit in terra preuaricasse conuincitur, atque ideo remedio salutis aliquo opus habere non ignoratur. Nam qui uel ante tempora circumcisionis, uel etiam post datam circumcisionem de exteris gentibus exstitere fideles, ut exemplar patientie Iob et amici liberique illius, siue uictimis hostiarum, se suosque ab originali peccato, seu certe sola fide saluabant, quia iustus ex fide uiuit , et sine fide impossibile est placere Deo . uerum his atque huiusmodi remediis egent qui de peccati traduce propagati in iniquitatibus concepti et in deliciis sunt nati. Redemptor autem noster, qui ut peccata mundi tolleret, sine peccato uenit in mundum, sicut suo baptismate nobis remedia procurauit, id est, nostris abluendis sceleribus aquarum que  subiit lauacra consecrauit, ita etiam circumcisione quam suscepit, non sua que nulla erant admissa purgauit, sed nostre in se nature uetustatem docuit innouandam, et nunc uidelicet eam per se a uitiorum labe purgandam, et in nouissima die significans ab ipsa multifarie mortalitatis ac mortis peste penitus esse restaurandam. Unde congrue iehsu octaua die circumcisus asseritur, quod non facile in ueteri Testamento de quoquam legimus actum, quamuis sepissime de omnibus iussum, absque solo duntaxat Isaac, qui quasi filius promissionis primus octaua die circumcisionem accepisse perhibetur. Bene, inquam, iehsu octaua die circumciditur. Quia uidelicet utraque hec nostra quam prediximus, hoc est et  moderna et futura, et Spiritus et carnis innouatio, et in eius resurrectione prefigurata, et in nostra est quandoque perficienda. Siquidem de prima nostra resurrectione, que interim uite et fidei emendatione celebratur, Apostolus ait: Quicunque enim baptizati sumus in Christo Iesu, in morte ipsius baptizati sumus, ut quomodo surrexit Christus a mortuis per gloriam Patris, ita et nos in nouitate uite ambulemus . De secunda autem que in fine speratur, ita dicit: Si enim credimus quod iehsu mortuus est et resurrexit, ita et Deus eos qui dormierunt per Iesum, adducet cum eo . Octauum autem numerum resurrectionis glorie conuenire pene omnibus claret. Nam et Dominus octaua die, hoc est post septimam Sabbati resurrexit, et ipsi post sex  huius seculi etates et septimam Sabbati animarum, que nunc interim in alia uita geritur, quasi octauo tempore surgemus, tunc uerissime circumcisi, hoc est ab omnibus carnalis concupiscentie uitiis et corruptionibus, in quibus maxime luxuria regnat, exspoliati, uerissime preputium incisi. Quia sicut Dominus ait: Filii seculi huius nubunt, et traduntur ad nuptias. Illi autem qui digni habebuntur seculo illo, et resurrectione ex mortuis, neque nubent, neque ducent uxores; neque enim ultra mori poterunt, equales enim angelis sunt, et filii sunt Dei, cum sint filii resurrectionis .

uocatum est, inquit, nomen eius iehsu, quod uocatum est ab angelo priusquam in utero conciperetur. iehsu Saluator interpretatur, cuius nominis etiam fideles et  electi quique, in utraque sua, de qua satis dictum est, circumcisione, participes existere gaudent, ut sicut a Christo Christiani, ita etiam a Saluatore saluati nuncupentur, nunc quidem spe salui facti per fidem, tunc autem re ipsa per uisionem glorie que est in Christo Iesu Domino nostro, quod illis a Deo uocabulum non solum priusquam in utero Ecclesie per fidem conciperentur, sed etiam ante tempora secularia uocatum est. Cuius sacrosancti nominis non tantum etymologia, sed et ipse quem litteris comprehendit numerus, perpetue nostre salutis mysteria redolet. Sex quippe litteris, apud Grecos scribitur , uidelicet , et , et , et , et , , quarum numeri sunt X, et uIII, et CC, et LXX, et CCCC, et CC, qui fiunt simul DCCCLXXXuIII. Qui  profecto numerus, quia figure resurrectionis adgaudeat, satis est supra tractatum. Nam quod octo simpliciter posita, hoc et per eadem decem siue centum multiplicata significant. uel certe perfectorum cumulatio numerorum firmitatis indicium esse credendum est. Possumus et ita dicere, quod nomen Saluatoris octo absoluta contineat, quia resurrectionis in se exemplum mortalibus octaua die resurgendo prestiterit. Contineat et decuplata, quia decalogus legis, quomodo debeat impleri sue nos resurrectionis figuris, instituerit pariter et iuuerit. Ut quomodo ipse surgens a mortuis iam non moritur, mors illi ultra non dominabitur, ita et nos existimemus nos mortuos quidem esse peccato, uiuentes autem Deo in Christo Iesu . Contineat etiam centies ducta, quia  gloria sue resurrectionis ostensa, que nos in futurum sequatur, retributio portenderit. Centenarius namque numerus qui post tot in leua cursum numerorum, primus dexteram petit, illius nimirum seculi gaudiis figurandis aptissime congruit, quando nouissima inimica destruetur mors , quando nos qui uiuimus, qui relinquimur, simul rapiemur cum illis qui resurrexerint, in nubibus obuiam Domino in era, et sic semper cum Domino erimus . Unde pulchre in typum omnium electorum, primus promissionis filius et centenario patre natus ac circumcisus, et secundum Domini predictum Isaac, quod risum siue gaudium sonat, est appellatus, illius per omnia temporis dexteram felicitatem prefigurans,  de quo Dominus ait: Iterum autem uidebo uos, et gaudebit cor uestrum, et gaudium uestrum nemo tollet a uobis . uerum quia de circumcisione sermo est, libet inquirere quare Moyses ipse qui legem circumcisionis et patribus a Deo datam et sibi toties inculcatam refert, toto ducatus sui tempore neminem circumcidi uoluerit, preter unum solummodo filium suum, quem mater arrepta petra acutissima, ne a Domino feriretur, circumcidit, sed omnes qui in eremo nati sunt a Iosue circumcidendos reliquerit, morem uidelicet diuinitus imperatum, quadringentis et sex annis obseruatum, et auita sibi successione contraditum, annis quadraginta continuis intermittens. Nequaquam hoc frustra, sed magno mysterio factum crediderim. De quo, saluo  maiorum intellectu, dicam breuiter ipse quod sentio. Moyses circumcisionem predicat, sed Iosue perficit, quia lex per Moysen data est, gratia autem et ueritas per Iesum Christum facta est . Nihilque prodest littera iubens, nisi adfuerit gratia iuuans. Moyse predicante preputium crescit, quia, sicut Apostolus ait, ex operibus legis non iustificabitur omnis caro coram illo. Per legem enim cognitio peccati . Et alibi: Usque ad legem enim, peccatum erat in mundo. Peccatum autem non imputatur, cum lex non est . Et iterum: Lex autem subintrauit, ut abundaret delictum. Nam concupiscientiam nesciebam, nisi lex diceret: Non concupisces. Occasione autem accepta, peccatum per mandatum operatum est in me omnem concupiscentiam . Sed Iosue populo in terram repromissionis inducto, preputium quod Moyse uiuente accreuerat, cultris petrinis incidit. Quia ubi abundauit peccatum, superabundauit gratia . Nam quare petrinis ad circumcidendum Iosue cultris utatur, intelligit qui legit, quia petra erat Christus , et super hanc, inquit, petram edificabo Ecclesiam meam . Quod enim impossibile erat legi, in quo infirmabatur per carnem, Deus Filium suum mittens in similitudine carnis peccati, et de peccato damnauit peccatum in carne, ut iustificatio legis impleretur in nobis, qui non secundum carnem ambulamus, sed secundum spiritum . Hec autem Christi gratia, non solum Noui Testamenti fideles iustificat, uerum quicunque in lege perfecti fuere, non ex  operibus legis, sed eadem Christi in carne uenturi gratia sunt salui facti per fidem. Et hos populus a Iosue circumcisus, illos Moysi filius designat, qui cum legis seueritate coacti discerent Christi gratiam flagitare, quasi impendentem Domini gladium, petre circumcisionem uitabant, Petro attestante qui de iugo legis loquens ait: Quod neque patres nostri, neque nos potuimus portare, sed per gratiam Domini Iesu credimus saluari, quemadmodum et illi . Et Psalmista, qui quasi carcerali legis custodia conclusus, et uiam euadendi nullam nisi in gratia Christi reperiens, exclamat: Dum anxiaretur cor meum, in petra exaltasti me. Deduxisti me, quia factus es spes mea, turris fortitudinis a facie inimici  . Nemo sane cum circumcisionem predicari audierit, unius solum membri continentiam autumet imperari, quasi uel a fornicatione tutum, uel licito matrimonio temperanter utentem, uel uirginitate gloriosum existere, absque aliarum uirtutum adiectione sufficiat, et non omnium potius, quos corde uel corpore gestamus, sensuum castigationem precipi. Nam et Moyses mundissima Dei uerba suscipiens, incircumcisum se labiis esse querebatur, et Stephanus Iudeis non credentibus, Incircumcisi, inquit, cordibus et auribus, uos semper Spiritui sancto restitistis . Ille itaque uera circumcisione mundatus est, qui obturat aures suas, ne audiat sanguinem , et claudit oculos ne uideat malum, qui custodit uias suas ne delinquat in lingua  sua , et attendit sibi ne grauetur cor eius in crapula et ebrietate , qui, donec superest halitus in eo, et Spiritus Dei in naribus eius , non loquitur labiis iniquitatem , qui lauat inter innocentes manus suas , et ab omni uia mala prohibet pedes suos , qui super omnia castigat corpus suum, et seruituti subiicit , omnique custodia seruat suum cor, quoniam ex ipso uita procedit . Ille uero post circumcisionem, Ierusalem allatus et Domino oblatus est, qui iuxta eum qui dicit: Declina a malo et fac bonum , postquam desiit a peccatis, bonis cepit operibus abundare. Qui dicere potest: Oculi mei semper ad Dominum, et circumibo altare tuum, Domine, ut audiam  uocem laudis tue . Qui dicit: Christi bonus odor sumus Deo , et, Leuaui manus meas ad mandata tua, et conuerti pedes meos in testimonia tua . Qui siue manducat, siue bibit, siue aliud quid agit, omnia in gloriam Dei facit , et dicit: Quam dulcia faucibus meis eloquia tua ; et ad extremum: Cor meum et caro mea exsultauerunt in Deum uiuum . Sed et ipsa bona actio sua que in abscondito est, circumcisione non minus indiget, ut cum ieiuno, oro, eleemosynam facio, gloriam intrinsecus queram. Nam si in angulis platearum sto, faciem demolior, tuba ante me cano ut uidear et lauder ab hominibus , foris quidem circumcisus appareo, sed immundus in corde permanens, penas  insuper simulate sanctitatis incurro. In exemplum uidelicet Sichimitarum qui cum patriarcharum circumcisionem uiderentur imitari, quia non ob Domini testamentum, sed ob causam fecere luxurie, non modo nil acquisiere mercedis, uerum tertia die quando grauissimus uulnerum dolor est, inter sue ciuitatis periere ruinas. Tales namque obliti prophetice monitionis: Circumcidimini Domino, et auferte preputia cordium uestrorum , ubi tempus resurrectionis ingruerit, euacuatis quibus confidebant uirtutibus, in mortem mittentur eternam. Quapropter et Apostolus absconditam in corde circisionem sedulo commendat, cuius laus non ex hominibus, sed ex Deo est .

 Et postquam impleti sunt dies purgationis eius secundum legem Moysi, tulerunt illum in Ierusalem, ut sisterent eum Domino. Decretum quidem legis erat, paruulum post tricesimum tertium circumcisionis diem ad templum Domini deferri, darique hostiam pro eo; primogenitum autem masculum, sanctum Domino fieri. Mystice, sicut diximus, insinuans neminem nisi circumcisum uitiis, dominicis dignum esse conspectibus, neminem nisi mortalitatis nexibus absolutum, superne ciuitatis gaudia perfecte posse subire. Quia non habitauit, inquit, iuxta te malignus, neque permanebunt iniusti ante oculos tuos . Et Apostolus: Caro et sanguis, regnum Dei non possidebunt, neque corruptio incorruptelam possidebit . uerum si legis ipsius uerba diligentius  inspexeris, profecto reperies quia non solum Dominus incarnatus, quantum a peccati contagione, tantum a conditione legis fuerit liber, quam ob hoc magis suscipere dignatus est, ut et eam sanctam, iustam ac bonam esse probaret, et nos ab eius seruitute ac timore, fidei gratia liberaret, sed etiam ipsa Dei genitrix sicut ab admistione uirili, sic et a legali sit iure immunis. Dicit enim Moyses: Mulier si suscepto semine peperit masculum, immunda erit septem diebus iuxta dies separationis menstrue, et die octaua circumcidetur infantulus. Ipsa uero, triginta tribus diebus manebit in sanguine purificationis sue. Omne sanctum non tanget, nec ingredietur sanctuarium, donec impleantur dies purificationis sue etc. , que ad ritum parientis pertinentia  sequuntur. Nota ergo quod non omnis mulier pariens, sed ea que suscepto semine pepererit, designatur immunda, rituque legis docetur esse mundanda, ad distinctionem uidelicet illius, que uirgo concepit et peperit filium, et uocauit nomen eius Emmanuel, quod est interpretatum Nobiscum Deus . Non ergo filius qui cum homine Deus est, non mater que Spiritu sancto operante peperit, uictimis hostiarum quibus purgaretur indigebat, sed ut nos a legis uinculo solueremur, sicut Dominus Christus, ita et beata semper uirgo Maria legi est sponte subiecta.

Sicut scriptum est in lege Domini: Quia omne masculinum adaperiens uuluam, sanctum Domino uocabitur. Quod dicit: Omne masculinum adaperiens uuluam,  et hominis et pecoris primogenitum significat, quod utrumque sanctum Domino uocari, atque ideo sacerdotis esse preceptum est. Ita duntaxat, ut pro hominis primogenito pretium acciperet, et omne animal immundum redimi faceret. Cuius  redemptio erit post unum mensem siclis argenti quinque . Ubi saluo subtiliore tractatu breuiter intimandum, quod illa omnia primogenita, uel figura fuerint eius qui cum unigenitus esset Dei Filius, primogenitus fieri dignatus est omnis creature, uere et singulariter sanctus Domino, quia peccatum non fecit, nec inuentus est dolus in ore eius , uel certe nostre fuerint deuotionis indicium, qui omnia bone actionis initia, que quasi corde gignimus, Domini  gratie deputare, male autem gesta redimere debeamus, dignos uidelicet penitentie fructus pro singulis quinque corporis uel anime sensibus offerentes. Itaque quod ait, adaperiens uuluam, consuete natiuitatis more loquitur. Non quod Dominus noster sacri uentris hospitium quod ingressus sanctificarat, egressus deuirginasse credendus sit, iuxta hereticos qui dicunt beatam Mariam uirginem usque ad partum non uirginem esse post partum, sed iuxta fidem catholicam clauso uirginis utero, quasi sponsus, suo processisse de thalamo. De quo pulchre Propheta: Et conuertit me, inquit, ad uiam porte sanctuarii exterioris, que respiciebat ad orientem, et erat clausa, et dixit Dominus ad me: Porta hec clausa erit, non aperietur, et uir non transiet per eam, quoniam Dominus  Deus Isrel ingressus est per eam, eritque clausa principi, princeps in ea sedebit, ut comedat panem coram Domino . Quamuis possit etiam mystice designari, nullum preter Dominum Ecclesie uirginis uterum per aquam et Spiritum sanctum ad generandos Deo filios posse reserare, ideoque hunc masculum incomparabili dignitate Domino sanctum uocari.

Et ut darent hostiam, secundum quod dictum est in lege Domini, par turturum, aut duos pullos columbarum. Dictum est in lege, ut pro infante si masculus sit, ut predixi, quadragesimo, si femina, octogesimo die natiuitatis, agnus anniculus immaculatus in holocaustum, et turtur siue pullus columbinus offeretur pro peccato: Si autem non inuenerit, inquit, manus eius, nec potuerit offerre agnum, sumet duos  turtures, uel duos pullos columbe, unum in holocaustum, et alterum pro peccato . Dominus ergo Christus iehsu cum diues esset, pauper factus pro nobis, pauperem pro se hostiam uoluit dari. Ut uidelicet una sua paupertate nos et hic diuites in fide, et illic faceret heredes regni, quod repromisit Deus diligentibus se. Moraliter autem, siue fortia quis opera, seu creauerit infirma, que masculi ac femine uocabulo distinguuntur, ut hec legitime Domino ualeant consecrari, ouem necesse est innocentie, et turturem pariter siue columbam compunctionis offerat. Quia enim uolucres he pro cantu gemitus habent, non immerito lacrymas humilium designant, quibus plurimum in ipsis etiam bonis operibus indigemus. Quia et si bona esse que agimus  nouerimus, qua tamen districtione a Domino examinanda, qua a nobis perseuerantia sint consummanda, nescimus. Qui uero diuitias uirtutum non habendo, de quibus ad Corinthios Apostolus ait: Quia in omnibus diuites facti estis in illo, in omni uerbo et in omni scientia , agnum uite innocue in actuum suorum grege non inuenerit, duos saltem turtures, aut duos columbe pullos offerat, hoc est ad lacrymarum flagitanda suffragia confugiat. Et bene duos, unum pro peccato, et alterum in holocaustum . Holocaustum namque totum incensum dicitur; quia duo sunt nimirum genera compunctionis. Deum namque sitiens anima prius timore compungitur, post amore. Prius enim sese lacrymis afficit,  quia dum malorum suorum recolit, pro his perpeti supplicia eterna pertimescit. At uero cum longa meroris anxietate fuerit formido consumpta, quedam iam de presumptione uenie securitas nascitur, et in amore celestium gaudiorum animus inflammatur. Contemplatur etenim mens qui sint illi angelorum chori, que ipsa societas beatorum spirituum, que maiestas eterne uisionis Dei, et amplius plangit, quia a bonis perennibus deest, quam flebat prius cum mala eterna metuebat. Qui ergo prius flendo ne duceretur ad supplicium, turturem pro peccato offerebat, de altero facit holocaustum, cum postmodum flere amarissime incipit, quia differtur a regno. Columbam pro peccato offert, qui laborat in gemitu suo, lauat per singulas noctes lectum suum,  hoc est per singulas pulsantis culpe tenebras opera sua bona, in quibus requiescere debeat, lacrymis abluere non cessat. Columbarum pullos in holocaustum ferunt, qui patrie celestis absentiam deflentes aiunt: Super flumina Babylonis illic sedimus et fleuimus, dum recordaremur tui, Sion . Sicut enim columbe super fluenta residere delectantur, ut accipitris aduentum umbre cursu per aquas preuidere simul et euadere queant: sic profecto, sic anime pauperum spiritu fluctus seculi mente transcendentes, quo plura in hac Babylone qua suis gemitibus pascuntur, maligni hostis exempla conspiciunt, eo crebriores ad eterna sui desiderii pennas sustollunt. Hoc sane inter turturis et columbe significantiam distat, quod columba que gregatim conuersari,  uolare, et gemere consueuit, actiue uite frequentiam demonstrat: De qua dicitur: Multitudinis autem credentium erat cor et anima una, nec quisquam eorum que possidebat, aliquid suum esse dicebat, sed erant illis communia omnia . Turtur uero qui singularitate gaudet, adeo ut si coniugem casu perdiderit, solus exinde permaneat, speculatiue uite culmina denuntiat, quia et paucorum est ista uirtus, et his singillatim attributa. Solus Esaias Dominum exercituum uidet, laudes Seraphim contemplatur, et quia male tacuerit, quasi turtur singularis ingemit. Moyses pauente procul populo solus ascendit ad Dominum, et ne idem populus feriatur, lacrymosis precibus impetrat. Solus fugientibus sociis, Daniel inter angelos remanet. Solus Ezechiel  quadrigas Cherubim, et superne ciuitatis edificia celsa miratur. Solus Paulus ad delicias paradisi, et uisenda celi tertii secreta raptatur. Item cum intrans cubiculum clauso ostio oro Patrem in abscondito, turturem offero. At cum eiusdem operis compares quero, canendo cum Propheta: uenite, adoremus, et procidamus ante Deum, ploremus coram Domino qui fecit nos , columbas ad altare deporto. Et quia eque utraque conditori accepta est hostia, consulte Lucas utrum turtures, an pulli columbarum pro Domino sint oblati, non dixit, ne unum alteri uiuendi ordinem preferret, sed utrumque sequendum, utrumque diuinis cultibus doceret offerendum. Igitur quia de purgatione longior se sermo  protraxit, quid ipse dierum purgationis numerus contineat mysterii, et quare idem in femine genitricis purgatione geminari sit iussus in Leuitico congruentius explanabitur.

Et ecce homo erat in Ierusalem, cui nomen Simeon, et homo iste iustus et timoratus, exspectans consolatiotionem Isrel, et Spiritus sanctus erat in eo. Nato in carne Domino, non solum angeli de celis, sed et omnis etas mortalium, et uterque sexus testimonium reddit. Decebat enim omnium Saluatorem sicut uenturum in carne, omnium toto seculi tempore fidelium facto uel dicto presagari, ita etiam uenientem communi omnium laude predicari, impleta prophetia que dicit: Laudate Dominum de celis , etc., usque quo ait: Iuuenes et uirgines, senes  cum iunioribus laudent nomen Domini, quia exaltatum est nomen eius solius. Confessio eius super celum et terram. Iustus, inquit, et timoratus , quia difficile iustitia sine timore custoditur. Non illum dico timorem qui sub lege penali temporalia bona sibi subtrahi perhorrescit, quem perfecta dilectio foras mittere consueuit, sed timorem Domini sanctum qui permanet in seculum seculi, quo iustus Deum suum quanto ardentius diligit, tanto solertius offendere cauet.

Et responsum acceperat a Spiritu sancto non uisurum se mortem, nisi prius uideret Christum Domini; et uenit in Spiritu sancto in templum. uide locutiones Scripturarum, mortem uideri dixit. Quomodo uidetur quibusue oculis, que ueniendo ipsos oculos claudit,  ne aliquid uideant? Sed uideri mortem, experiri significat. Multumque felix mortem uidebit carnis, quicunque Christum Domini prius oculis cordis uidere sategerit, conuersationem habendo in celesti Ierusalem, templi Dei limina frequentando, hoc est pia sanctorum in quibus Dominus inhabitat exempla sectando, suspirando cum Psalmista: Unam petii a Domino, hanc requiram, ut inhabitem in domo Domini omnibus diebus uite mee, ut uideam uoluntatem Domini . Sic enim et ipse uerbum Dei in manibus accipere, et fidei caritatisque sue brachiis merebitur amplecti. Quod autem ait: Et uenit in Spiritu templum, significat eum eadem Spiritus gratia, qua olim uenturum precognouerat, etiam nunc uenientem et iam iamque a se uidendum cognouisse  Saluatorem.

Et cum inducerent puerum Iesum parentes eius, ut facerent secundum consuetudinem legis pro eo, et ipse accepit eum in ulnas suas. Magna quidem Domini potentia, sed non minor claret humilitas, ut qui celo terraque non capitur, grandeui hominis gestetur totus in ulnis. Sed et tropice accipit Simeon Christum, ueteranus infantem, ut doceat nos exuere ueterem hominem qui corrumpitur cum actibus eius, et renouatos spiritu mentis nostre induere eum, qui secundum Deum creatus est in iustitia et sanctitate et ueritate , hoc est deponentes mendacium, loqui ueritatem, et cetera que ad noui hominis statum pertinent, ore, corde, et opere perficere. Accipit  senior iustus secundum legem et timoratus puerum Iesum in ulnas suas, ut significet iustitiam operum que ex lege erat , humili quidem, sed salutari fidei Euangelice gratia mutandam. Accipit senior infantem Christum, ut insinuet hoc seculum quasi senio iam et longeua etate defessum, ad innocentiam et  infantiam Christiane conuersationis rediturum, et sicut aquile iuuentutem illius esse renouandam.

Et benedixit Deum, et dixit: Nunc dimittis seruum tuum, Domine, secundum uerbum tuum in pace. uides non solum Noui, sed et ueteris Testamenti iustos spe future uite desiderium habuisse, dissolui a corpore, imo pacis uiam deputasse sarcinam deponere  terrestrem, ut pote qui se in sinu Abrahe requiem non dubitarent habituros esse perpetuam. Denique et Idithun, hoc est transilitor cupiditatum secularium, postquam multa diu tacitus mundi mala contemplatus, interna secum cordis meditatione concaluit, tandem locutus in lingua sua, et quid intus egerit promens: Notum, inquit, mihi fac, Domine, finem meum, et numerum dierum meorum quis est, ut sciam quid desit mihi. Ecce ueteres posuisti dies meos . Quibus absque dubio uerbis aperit, quam maximum se presentium calamitatum nacturum speret in fine solatium, quem tantisper aduenire desiderat.

Quia uiderunt oculi mei salutare tuum, quod parasti ante faciem omnium populorum. Beati oculi qui uident que Simeon uidit: beati qui non uiderunt, et  crediderunt . Illud ipsum, inquit, quod omnibus post modum gentibus, populis et linguis mente ac fide conspiciendum parasti, spe ac dilectione querendum preuidisti, ipse diu desideratum nunc et carnis et cordis oculis tuum salutare contemplor.

Lumen ad reuelationem gentium et gloriam plebis tue Isrel. Lumen quidem utrique populo salutare Dei, id est, Christus a Deo patre paratur. Qui tantum gloria magis Isrel, cui diu speratus, et ex quo prenuntiatius aduenit, gentium uero dicitur esse reuelatio, quarum mentis oculos profunda iam cecitate demersos, neque ulla spe aduentus dominici erectos, ipse uisitare, pariter reuelare atque illustrare dignatus est. Et bene reuelatio gentium, Isrelis glorie prefertur, quia cum plenitudo gentium introierit, tunc  omnis Isrel saluus fiet. Quomodo et Psalmista cum diceret: Notum fecit Dominus salutare suam, ante conspectum gentium reuelauit iustitiam suam ; subiunxit atque ait: Memor fuit misericordie sue Iacob, et ueritatis sue domui Isrel .

Et erat pater eius et mater, mirantes super his que dicebantur de illo, et benedixit illis Simeon. Patrem Saluatoris appellat Ioseph, non quod uere iuxta Photinianos pater fuerit eius, sed quo ad famam Marie conseruandam pater sit ab omnibus estimatus. Neque enim oblitus Euangelista, quod eam de Spiritu sancto concepisse et uirginem peperisse narrarit, sed opinionem uulgi exprimens, que uera historie lex est, patrem Ioseph nuncupat Christi. Quamuis  et eo modo pater illius ualeat dici, quo et uir Marie recte intelligitur sine commistione carnis, ipsa copulatione coniugii, multo uidelicet coniunctius quam si esset aliunde adoptatus. Neque enim propterea non erat appellandus Ioseph pater Christi, quia nemo eum concumbendo genuerat, quandoquidem recte pater esset etiam eius, quem non ex sua coniuge procreatum alicubi adoptasset.

Et dixit ad Mariam matrem eius: Ecce positus est hic in ruinam et in resurrectionem multorum in Isrel, et in signum cui contradicetur. Bene in resurrectionem quia lumen est, quia gloria plebis Isrel, quia dicit: Ego sum resurrectio et uita: qui credit in me, etiamsi mortuus fuerit, uiuet, et omnis qui uiuit et credit in me, non morietur in eternum . Quomodo autem  in ruinam, nisi quia et lapis offensionis est, et petra scandali? id est, ruine his qui offendunt uerbum, nec credunt. De quibus ipse dicit: Si non uenissem et locutus eis fuissem, peccatum non haberent; nunc autem, excusationem non habent de peccato suo . Qui non in seipso tantum, sed in suis quoque predicantibus in ruinam positus est, resurrectionemque multorum, testante Apostolo qui ait: Christi bonus odor sumus Deo in his qui salui fiunt, et in his qui pereunt . Qui enim predicante Apostolo uerbum quod audit amando sequitur, bono odore resurgit et saluatur. Qui odiendo insequitur, eodem ipso odore corruit et moritur. Signum autem cui contradicetur, fidem dominice crucis accipe. De qua apostolo Paulo dicunt Iudei: Nam de secta hac  notum est nobis, quod ubique ei contradicitur . Et Apostolus ipse: Nos enim  predicamus Iesum Christum crucifixum, Iudeis quidem scandalum, gentibus autem stultitiam .

Et tuam ipsius animam pertransiet gladius. Nulla docet historia beatam Mariam ex hac uita gladii occisione migrasse, presertim cum non anima, sed corpus ferro soleat interfici. Unde restat intelligi gladium illum de quo dicitur: Et gladius est in labiis eorum , hoc est dolorem dominice passionis, eius animam pertransisse. Que et si Christum ut pote Dei Filium sponte propria mori, mortemque ipsam non dubitaret esse deuitaturum, ut sua tamen carne procreatum non sine doloris affectu potuit uidere crucifigi. Nam et ferrum quod animam Ioseph  pertransisse canitur, nullum melius quam dura tribulatio mentis intelligitur.

Ut reuelentur ex multis cordibus cogitationes. Incertum erat quondam, qui Iudeorum gratiam Christi, quam uenturam utique nouerant, recipere, qui autem respuere mallent. At eius natiuitate audita, reuelatis mox cordium cogitationibus Herodes rex turbatus est, et omnis Ierosolyma cum illo. Pastores cum timore et gaudio Deo laudem resonant, hominibus pacis nuntium pandunt. Eius doctrina et uirtute diffamata, alii ad eum quasi magistrum ueritatis confluunt, alii ab eo quasi seductore refugiunt. Eius signo crucis erecto, hi quasi iuste morti dati blasphemantes irrident, illi quasi uite auctorem mori acriter  dolent. Sed et usque hodie, et usque ad consummationem seculi presentis Ecclesie animam gladius durissime tribulationis pertransire non cessat, cum signo fidei ab improbis contradici, cum audito Dei uerbo multos cum Christo resurgere, sed plures a credulitate ruere gemebunda pertractat. Cum reuelatis multorum cordium cogitationibus, ubi optimum Euangelii seuit semen, ibi zizania uitiorum uel plus iusto preualere, uel etiam, quod dictu graue est, sola germinare ac regnare conspicit.

Et erat Anna prophetissa, filia Phanuel de tribu Aser; hec processerat in diebus multis, etc. Iuxta historiam deuote conuersationis, et uenerande pariter etatis, dignaque per omnia que Domino incarnato testimonium ferret, Anna fuisse docetur.  Iuxta intellectum uero mysticum, quia Ecclesiam significat, que in presenti quasi sponsi Dominique sui est morte uiduata, numerus etiam annorum uiduitatis eius, tempus Ecclesie designat, quo in corpore constituta, peregrinatur a Domino, magneque deuotionis affectu celestis templi limina seruans, quotidianum illum Domini prestolatur aduentum. De quo dicit: ueniemus et mansionem apud eum faciemus . Septies quippe duodeni octoginta quatuor faciunt. Et septem quidem ad huius seculi cursum, qui diebus septem uoluitur. Duodecim uero ad perfectionem doctrine apostolice pertinent. Ideoque siue uniuersalis Ecclesia, seu quelibet anima fidelis que totum uite sue tempus apostolicis mancipare curat institutis, quasi septem per duodecim  multiplicare, et typicis octoginta quatuor annis Domino seruire laudatur. Sicut etiam tempus septem annorum, quo cum uiro suo manserat, dominice incarnationis tempori decentissime congruit. Septenario namque  numero, perfectio solet temporis indicari. Sed ibi propter dominice priuilegium maiestatis quo in carne uersatus docuit, simplex septem annorum est numerus expressus. Hic ob Apostolice culmen dignitatis, septem anni per duodecim multiplicantur. Arridet autem Ecclesie myteriis quod Anna et gratia eius interpretatur, et filia est Phanuel, qui facies Dei dicitur, cum Psalmographo decantans: Signatum est super nos lumen uultus tui, Domine . Et de tribu Aser, hoc est beati, descendit, qui inter patriarchas duodecim ordine  nascendi est octauus. De quo numero quia Nouo Testamento sit sacer, crebrius est inculcatum.

Et hec ipsa superueniens confitebatur Domino, et loquebatur de illo omnibus qui exspectabant redemptorem Ierusalem. [Prophetauit Simeon, prophetauerat copulata coniugio, prophetauerat uirgo, debuit etiam uidua, ne aliqua aut professio deesset aut sexus. Et ideo Anna et stipendiis uiduitatis et moribus talis inducitur, ut digna plane fuisse credatur, que Redemptorem uenisse omnium nuntiaret.

Et ut perfecerunt omnia secundum legem Domini, reuersi sunt in Galileam, in ciuitatem suam Nazareth. Pretermisit hoc loco Lucas que a Mattheo satis exposita nouerat, Dominum uidelicet post hec, ne  ab Herode necandus inueniretur, Aegyptum a parentibus esse delatum, defunctoque Herode sic demum in Galileam reuersum, Nazareth ciuitatem suam inhabitare cepisse. Solent enim euangeliste singuli sic omittere quedam, que uel ab aliis commemorata uiderint, uel ab aliis commemoranda in spiritu preuiderint, ut continuata sue narrationis serie quasi nulla pretermisisse uideantur. Que tamen alterius euangeliste considerata scriptura, quo loco transilita fuerint, diligens lector inueniat.

Puer autem crescebat et confortabatur, plenus sapientia, et gratia Dei erat in illo. Notanda distinctio uerborum, quia Dominus iehsu Christus in eo quod puer erat, id est, habitum humane fragilitatis induerat, crescere et confortari habebat. In eo uero quod  etiam uerbum Dei et Deus eternus erat, nec confortari indigebat, nec habebat augeri. Unde rectissime plenus sapientia perhibetur et gratia. Sapientia quidem, quia in ipso habitat omnis plenitudo diuinitatis corporaliter. Gratia autem, quia eidem mediator Dei et hominum, homini Iesu Christo magna gratia donatum est, ut ex quo homo fieri cepisset, perfectus esset et Deus. Cui simile est, quod Ioannes scribit, eum plenum gratia et ueritate, eamdem ipse diuinitatis excellentiam ueritatis, quam Lucas sapientie nomine commendans.

Et ibant parentes eius per omnes annos in Ierusalem, in die solemni Pasche. uides hunc euangelistam inter animalia quatuor non frustra uitulo comparatum, qui, quasi hostiis deputatum animal, circa templum  maxime et Ierosolyma narrationis sue diuersatur incessu. Siquidem in principiis sacerdotem collocat ad aram orantem, populi multitudinem templi sistit in atriis, Mariam mox Domino concepto Ierosolyma mittit, domum Pontificis intromittit. Ibi et Baptistam natum refert, et Dominum post natiuitatem continuo cum hostia transfert. Eumdem illo singulis annis cum parentibus ducit, et duodenem in templo doctorum choris inserit. Ubi inter alia sapientibus stupenda dicit: Quia in his que Patris mei sunt oportet me esse . Et post cetera talia, laudantes Deum in templo discipulos in Euangelii sui fine concludit.

Et cum factus fuisset annorum duodecim, ascendentibus illis in Hierosolyma secundum consuetudinem diei festi, consummatisque diebus cum redirent, remansit  puer iehsu in Ierusalem. Qui a natiuitate, imo a conceptione humana manifestis miraculorum quia Deus sit, est approbatus indiciis, ipse etiam mox ubi tempus etatis congruebat, utramque suam reuerenter pandere cepit atque aperire substantiam, et quid uidelicet Patri iuxta ueritatem diuine maiestatis, et quid iuxta assumptionis humane fragilitatem debeat matri. Nec absque prouidentia duodenis prima sue fidei rudimenta reuelabat, que duodecim apostolorum ministerio cunctum erat reuelanda et elucidanda per orbem. Possumus et hoc dicere, quia sicut septenario, sic et duodenario numero, qui multiplicatis inter se inuicem septenarii partibus constat, uel rerum uel temporum uniuersitas ac perfectio designetur.  Atque ideo quo omnia loca uel tempora deceat occupari, recte a duodecimo numero iubar sumat exordium. Non igitur otiose suorum perhibetur immemor exstitisse parentum, sed ut nos instruat, quia non solum antequam parentes ipsi, uerum etiam antequam Abraham fieret ipse est, in ciuitate potius ac templo Dei, quasi paterno iure residere delectatur.

Et non cognouerunt parentes eius. Existimantes autem illum esse in comitatu, uenerunt iter diei, et requirebant eum inter cognatos et notos, et non inuenientes, regressi sunt in Ierusalem requirentes eum. Queret aliquis quomodo Dei Filius tanta parentum cura nutritus, his abeuntibus potuerit obliuiscendo relinqui. Cui respondendum, quia filiis Isrel moris fuerit, ut temporibus festis uel Ierosolyma confluentes, uel ad  propria redeuntes, seorsum uiri, seorsum autem femine choros ducentes incederent, infantesque uel pueri, cum quolibet parente indifferenter ire potuerint. Ideoque beatam Mariam uel Ioseph uicissim putasse puerum Iesum, quem se comitari non cernebant, cum altero parente reuersum.

Et factum est post triduum, inuenerunt illum in templo, sedentem in medio doctorum, audientem illos, et interrogantem. Quasi fons sapientie doctorum medius sedet, sed quasi exemplar humilitatis, audire prius et interrogare doctores, quam instruere querit indoctos. Ne etenim paruuli a senioribus erubescant discere, et ipse ob etatis humane congruentiam, hominibus auscultare non erubescit Deus. Ne infirmus  docere quis audeat, et ille puer doceri interrogando uoluit, qui per diuinitatis potentiam, uerbum scientie ipsis suis doctoribus ministrauit.

Stupebant autem omnes qui eum audiebant, super prudentia et responsis eius, et uidentes admirati sunt. Nota distinctionem uerborum, et tue saluationis ac fidei mysteria sedulus intuere. Stupebant qui eum audiebant, et uidentes admirati sunt. Et eo amplius stupebant super prudentia responsionum, quo paucitatem uidentes contemnebant annorum. Diuinam lingua sapientiam prodebat, sed infirmitatem etas pretendebat humanam. uerum hec doctores Iudeorum quasi noua stupeant, interque alta que audiunt, et infirma que uident, dubia admiratione turbentur: nos autem scientes hunc esse de quo olim Propheta  gratulabundus exsultabat: Paruulus natus est nobis, filius datus est nobis, et uocabitur nomen eius, admirabilis, consiliarius, Deus fortis ; nequaquam miremur eum qui sic paruulus factus est homo, ut nichilominus quod erat semper Deus ac fortis permaneret, modo diuinitatis sue, modo humanitatis his quos erudire cupiebat indicia dedisse, sed digna fide, spe et caritate agamus illi gratias, quia qui magnus erat et laudabilis nimis, sed nos non cognoscebamus. Paruulus natus est nobis, ut crescendo et proficiendo inter paruulos, paulatim eos ad capessenda sue uirtutis ac magnitudinis arcana proueheret.

Et dixit mater eius ad illum: Fili, quid fecisti nobis sic? Ecce pater tuus et ego dolentes, querebamus te. Et ait ad illos: Quid est quod me querebatis? nesciebatis  quia in his que Patris mei sunt, oportet me esse? Non Ioseph qui nichil in eius generatione preter ministerium prestitit et affectum, unde et pro fideli ministerio et ab euangelista et ab ipsa Maria pater appellatur; uel ipse Christus suum negat esse parentem, sed simpliciter et aperte qui sit uerus sibi pater, nobis pariter et illis insinuat. Non quod eum quasi filium querunt, uituperat, sed quid ei potius cui eternus est filius debeat, cogit oculos mentis attollere. Quia enim Deus et homo est, nunc excelsa deitatis, nunc infima prefert humane fragilitatis. Quasi homo seniores interrogat, quasi Deus que seniores et docti mirentur, respondet. Quasi Dei Filius in templo Dei commoratur, et quasi filius hominis cum parentibus quo iubent regreditur.

 Et ipsi non intellexerunt uerbum, quod locutus est ad illos. Et descendit cum illis, et uenit Nazareth, et erat subditus illis. Quantum pietatis simul in Domino et humilitatis exemplum? Parentes eius non intelligunt uerbum quod de sua diuinitate loquitur ad illos, et tamen ipse humane illorum erga eum sedulitatis non ingratus, quo precipiunt descendit, et subditur illis. Quid enim magister uirtutis, nisi officium pietatis impleret? Quid inter nos aliud, quam quod a nobis agi uellet, ageret? Deferebat homini, deferebat ancille. Ipsa enim dicit: Ecce ancilla Domini . Deferebat simulato patri, deferebat Deo uero patri. Et utique matrem natus uirginem conseruarat et castam, utique a patre non uoluntate, non opere, non  tempore distabat. Ut eius uidelicet exemplis admoniti, quid parentibus debeamus, qui tanta pro nobis patiantur, agnoscamus. Solent autem dicere Ariani imperfectum esse filium, quia dixerit, Pater maior me est . Sed quid mirum si ex humana susceptione minorem se Patre asserit in celo, ex qua subditus erat etiam parentibus in terra

Et mater eius conseruabat omnia uerba hec in corde suo. Siue que intellexit, seu que necdum intelligere uerba Euangelii potuit, omnia suo pariter in corde quasi ruminanda, et diligentius scrutanda recondebat. Discamus ergo sancte uirginis in omnibus castitatem, que non minus ore pudica quam corpore, argumenta fidei conseruabat in corde. Et si illa ante precepta apostolica tacet, cur tu post apostolica  precepta magis cupis docere quam discere?

Et iehsu proficiebat sapientia, et etate, et gratia apud Deum et homines. Hic locus Manicheos pariter et Apollinaristas expugnat, ostendens Dominum ueram carnem, ueram habere et animam. Nam sicut carnis est etate, sic est anime sapientia proficere et gratia. Que tamen in sapientia nullatenus proficeret, si naturalem intelligentiam que hominibus rationis causa concessa est, non haberet. Non quia hoc susceptor Deus eguit, presertim cum supra plenus sapientia puer fuisse describatur, sed quia hoc pro remedio nostre salutis effectus pie susceptionis elegit, ut dum caro et anima rationalis a Deo suscipitur, utraque pariter saluaretur.



CAPUT III.


Anno autem quintodecimo imperii Tiberii Cesaris, procurante Pontio Pilato Iudeam, tetrarcha autem Galilee Herode, Philippo autem fratre eius tetrarcha Ituree et Trachonitidis regionis, et Lysania Abiline tetrarcha. Herodes, Philippus et Lysanias, qui cum Pilato preside Romano Iudeam regebant, filii sunt Herodis illius sub quo Dominus natus est, inter quos et ipsum Herodem Archelaus frater eorum decem annis regnauit. Qui a Iudeis ob intolerabilem animi ferocitatem, apud Augustum criminatus, eterno apud uiennam disperiit exsilio. Regnum uero Iudee quo minus ualidum fieret, idem Augustus per tetrarchias discindere curauit. Porro Pilatus duodecimo anno Tiberii Cesaris in Iudeam missus procurationem  gentis suscepit, atque inibi per decem continuos annos usque ad ipsum pene finem Tiberii perdurauit.

Sub principibus sacerdotum Anna et Caipha, factum est uerbum Domini super Ioannem Zacarie filium in deserto. Ambo quidem, incipiente predicationem Ioanne, id est, Annas et Caiphas principes fuere sacerdotum; sed Annas illum annum, Caiphas uero eum quo Dominus crucem ascendit, administrabat, et quidem tribus aliis in medio pontificatu perfunctis, uerum his maxime qui ad Domini passionem pertinerent, ab euangelista commemoratis. Legalibus namque tunc preceptis ui et ambitione cessantibus, nulli pontificatus honor uite uel generis merito reddebatur,  sed Romana potestate aliis nunc, item aliis summa sacerdotii prestabatur. Denique Iosephus refert in hunc modum, dicens: ualerius Gratus Anna sacerdotio deturbato, Ismelem pontificem designauit filium Bassi. Sed et-hunc non multo post abiiciens, Eleazarum Ananie pontificis filium pontificatui subrogauit. Post annum uero etiam hunc arcet officio et Simoni cuidam Canysi filio pontificatus tradidit ministerium. Quo non amplius et ipse quam unius anni spatio perfunctus, Iosephum cui et Caiphas nomen fuit, accepit successorem. Ac per hoc omne tempus quo Dominus noster in terris docuisse describitur, intra quadriennii spatia coarctatur. In quo quatuor iste quas Iosephus memorat successiones Pontificum describuntur, uix per annos singulos ministrate. Quia  ergo Ioannes illum predicare ueniebat, qui et ex Iudea quosdam, et multos ex gentibus redempturus erat, per regem gentium et principes Iudeorum, predicationis eius tempora designantur. Quia autem gentilitas colligenda erat, et Iudea pro culpa perfidie dispergenda, ipsa quoque descriptio terreni principatus ostendit, quoniam et in Romana republica unus prefuisse describitur, et in Iudee regno per quartam partem plurimi principabantur. uoce enim nostri Redemptoris dicitur: Omne regnum in seipso diuisum, desolabitur . Liquet ergo quod ad finem regni Iudea peruenerat, que tot regibus diuisa subiacebat. Apte quoque non solum quibus regibus, sed quibus etiam sacerdotibus actum sit, demonstratur. Ut quia illum Ioannes Baptista  predicaret, qui simul rex et sacerdos existeret, Lucas euangelista predicationis eius tempora per regnum et sacerdotium designauit.

Et uenit in omnem regionem Iordanis, predicans baptismum penitentie in remissionem peccatorum. Cunctis legentibus liquet quia Ioannes baptismum penitentie non solum predicauit, uerum etiam quibusdam dedit, sed tamen baptismum suum in remissionem peccatorum dare non potuit. Remissio etenim peccatorum, in solo nobis baptismo Christi tribuitur. Notandum itaque quod dicitur, predicans baptismum penitentie in remissionem peccatorum, quoniam baptismum quod peccata solueret, quia dare non poterat, predicabat. Ut sicut incarnatum uerbum Patris precurrebat uerbo predicationis: ita baptismum  penitentie quo peccata soluuntur precurreret suo baptismate, quo peccata solui non possunt.

Sicut scriptum est in libro sermonum Isaie prophete: uox, etc. Idem uero Ioannes Baptista requisitus quis esset, respondit, Ego uox clamantis in deserto, qui ideo uox a propheta uocatus est, quia uerbum preibat; qui etiam in deserto clamat, quia derelicte ac destitute Iudee solatium redemptionis annuntiat. Quid autem clamaret, aperitur cum subditur: Parate uiam Domini, rectas facite semitas eius. Omnis qui fidem rectam et bona opera predicat, quid aliud quam uenienti Domino ad corda audientium uiam parat? Ut hec uis gratie penetret, et lumen ueritatis illustret, ut rectas Deo semitas faciat, dum mundas in animo cogitationes, per sermonem  bone predicationis format.

Omnis uallis implebitur, et omnis mons et collis humiliabitur. Quid hoc loco uallium nomine, nisi humiles; qui montium et collium, nisi superbi homines designantur? In aduentu igitur Redemptoris ualles implete, montes uero et colles humiliati sunt. Quia iuxta eius uocem, omnis qui se exaltat humiliabitur: et omnis qui se humiliat, exaltabitur . uallis etenim impleta crescit, mons autem et collis humiliatus decrescit. Quia nimirum in fide mediatoris Dei et hominum, hominis Iesu Christi, et gentilitas plenitudinem gratie accepit, et Iudea per errorem perfidie, hoc unde tumebat perdidit.

Erunt praua in directa, et aspera in uias planas.  Praua in directa fiunt, cum malorum corda per iniustitiam detorta ad iustitie regulam diriguntur. Et aspera in uias planas immutantur, cum immites atque iracunde mentes, per infusionem superne gratie ad lenitatem mansuetudinis redeunt. Quando enim uerbum ueritatis ab iracunda mente non recipitur, quasi asperitas itineris gressum pergentis repellit. Sed cum mens iracunda per acceptam mansuetudinis gratiam correptionis, uel exhortationis uerbum recipit, ibi planam uiam predicator inuenit, ubi prius pro asperitate itineris pergere, id est predicationis gressum ponere non ualebat.

Et uidebit omnis caro salutare Dei. Quia omnis caro, accipitur omnis homo, salutare Dei uidelicet Christum in hac uita omnis homo uidere non potuit.  Ubi ergo in hac sententia propheta prophetie oculum, nisi ad extremi iudicii diem tendit? Ubi cum apertis celis, ministrantibus angelis, consedentibus Apostolis, in sede maiestatis sue Christus apparuerit, omnes hunc et reprobi pariter uidebunt, ut et iusti de munere retributionis sine fine gaudeant, et iniusti in ultione supplicii in perpetuum gemant. Nam quia hoc ista sententia intendit, quod in extremo examine ab omni carne uidebitur, recte subiungitur.

Dicebat ergo ad turbas, que exibant ut baptizarentur ab ipso: Genimina uiperarum, etc. uentura enim ira est animaduersio ultionis extreme. Quam tunc fugere peccator non ualet, qui nunc ad lamenta penitentie non recurrit. Et notandum quod male soboles, malorum parentum actiones imitantes, genimina  uiperarum uocantur. Quia per hoc quod bonis inuident eosque persequuntur, quod quibusdam mala retribuunt, quod lesiones proximis exquirunt, quoniam in his omnibus priorum suorum carnalium uias sequuntur, quasi uenenati filii de uenenatis parentibus nati sunt. Sed quia iam peccauimus, quia usu male consuetudinis inuoluti sumus, dicat quid nobis faciendum sit, ut fugere a uentura ira ualeamus.

Facite ergo fructus dignos penitentie. In quibus uerbis notandum est, quod non solum fructus penitentie, sed dignos penitentie admonet esse faciendos. Aliud namque est fructum penitentie facere, aliud dignum penitentie facere. Neque enim par fructus esse boni operis, debet eius qui minus, et eius qui  amplius deliquit, aut eius qui in nullis, et eius qui in quibusdam facinoribus cecidit. Per hoc ergo quod dicitur: Facite fructus dignos penitentie, unusquisque conscientia conuenitur, ut tanto maiora querat bonorum operum lucra per penitentiam, quanto grauiora sibi intulit damna per culpam. Sed Iudei de generis nobilitate gloriantes, idcirco se agnoscere peccatores nolebant, quia de Abrahe stirpe descenderant. Quibus recte dicitur:

Et ne ceperitis dicere, Patrem habemus Abraham. Dico enim uobis, quia potens est Deus de lapidibus istis suscitare filios Abrahe. Quid enim lapides, nisi corda gentilium fuerunt, ad intellectum Dei omnipotentis insensibilia? Sicut enim quibusdam ex Iudeis dicitur: Auferam cor lapideum de carne uestra . Nec immerito lapidum nomine gentes significate sunt, que lapides coluerunt. Unde scriptum est: Similes illis fiant qui faciunt ea, et omnes qui confidunt in eis . De quibus nimirum lapidibus filii Abrahe suscitati sunt. Quia dum dura corda gentilium in Abrahe semine, id est in Christo crediderunt, eius filii facti sunt, cuius semini sunt uniti. Unde et eisdem gentibus per egregium predicatorem dicitur: Si autem uos Christi, ergo Abrahe semen estis . Si igitur nos per fidem Christi, Abrahe iam semen existimus, Iudei propter perfidiam Abrahe filii esse desierunt.

Iam enim securis ad radicem arboris posita est. Arbor huius mundi est uniuersum genus humanum.  Securis uero est Redemptor noster, qui uelut ex manubrio et ferro tenetur ex humanitate, sed incidit ex diuinitate. Que uidelicet securis iam ad radicem arboris posita est, quia et si per patientiam exspectat, uidetur tamen quid factura est.

Omnis ergo arbor non faciens fructum, excidetur et in ignem mittetur. Quia unusquisque peruersus paratam citius gehenne concremationem inuenit, qui hic boni operis fructum facere contemnit. Et notandum quod securem non iuxta ramos positam, sed ad radicem dicit. Cum enim malorum filii tolluntur, quid aliud quam rami infructuose arboris absciduntur? Cum uero tota simul progenies cum parente tollitur, infructuosa arbor a radice abscisa est, ne iam remaneat unde praua iterum soboles succrescat.  In quibus Ioannis Baptiste uerbis constat, quod audientium corda turbata sunt, cum protinus subinfertur.

Et interrogabant eum turbe dicentes: Quid ergo faciemus? Percusse enim terrore fuerant, que consilium querebant.

Respondens autem, dicebat illis: Qui habet duas tunicas, det non habenti, et qui habet escas, similiter faciat. Per hoc quod tunica plus est necessaria usui nostro, quam pallium, ad fructum dignum penitentie pertinet. Ut non solum exteriora queque et minus necessaria, sed ipsa ualde nobis necessaria diuidere cum proximis debeamus, scilicet uel escam qua carnaliter uiuimus, uel tunicam qua uestimur. Quia enim in lege scriptum est: Diliges proximum  tuum tanquam teipsum , minus proximum amare conuincitur, qui non cum eo in necessitate illius etiam in ea que sibi sunt necessaria partitur. Idcirco ergo de diuidendis cum proximo duabus tunicis datur preceptum, quia hoc de una dici non potuit, quoniam si una diuiditur, nemo uestitur. In dimidia quippe tunica, et nudus remanet qui accipit, et nudus qui dedit. Inter hec autem sciendum est quantum misericordie opera ualeant, cum ad fructus dignos penitentie ipsa pre ceteris precipiuntur. Hinc etiam per semetipsam ueritas dicit: Date eleemosynam, et ecce omnia munda sunt uobis.

uenerunt autem et publicani ut baptizarentur, et dixerunt ad illum: Magister, quid faciemus? At ille dixit ad eos: Nihil amplius quam constitutum est uobis,  faciatis. Quantam beati Baptiste sermo uirtutem habuerit, quantumque mentes concusserit audientium, hinc probatur, cum etiam publicanos et milites ad consilium salutis sue cegerit inquirendum. Quibus ipse non aliter quam turbis iuxta congruum sibi modum misericordiam suadet agendam. Precipit ergo publicanis ne ultra prescriptum exigant. Publicani etenim sicut etiam nomine probant, appellantur hi qui uectigalia publica exigunt, siue qui conductores sunt uectigalium fisci, uel rerum publicarum. Nec non et hi, qui seculi huius lucra per negotia sectantur, eodem uocabulo censentur. Quos omnes pariter in suo quemque gradu, ab agenda fraude cercet, ut dum primo se ab alienorum temperarent  appetitu, tandem ad propria cum proximis communicanda pertingerent.

Interrogabant autem illum et milites dicentes: Quid faciemus et nos? Et ait illis: Neminem concutiatis, etc. Iustissimo doctor eximius moderamine premonet, ne ab eis calumniando predam requirant, quibus militando prodesse debuerant. Docens idcirco stipendia constituta militie, ne dum sumptus queritur, predo grassetur. Nullum ergo officium, nullum ab agenda misericordia genus excipitur, que plenitudo uirtutum est, et sola a morte liberat, uitamque confert eternam. Ipso iudice attestante qui se dicturum esse promisit: uenite, benedicti Patris mei, percipite regnum. Esuriui enim, et dedistis mihi manducare, etc.

Existimante autem populo, et cogitantibus omnibus  in cordibus suis de Ioanne, ne forte ipse esset Christus, respondit Ioannes dicens omnibus. Quomodo respondit eis qui existimabant de illo, et secreto in corde, quia Christus esset, cogitabant? Nisi quia non solum cogitabant, sed etiam sicut alius Euangelista declarat, missis ad eum sacerdotibus ac Leuitis, an esset Christus inquirebant. Unde patet Iudeis tunc fuisse notissimum secundum Scripturas incarnationis dominice tempus adesse. Sed mira cecitas, quod in Ioanne sponte credebant, hoc in Saluatore tantis signis ac uirtutibus approbato, et ipso etiam Ioanne attestante, non credere.

Ego quidem aqua baptizo uos. ueniet autem fortior me, cuius non sum dignus soluere corrigiam calceamentorum eius. Ioannes non spiritu, sed aqua baptizat,  quia peccata soluere non ualens, baptizatorum corpora per aquam lauat, sed mentem per ueniam non lauat. Cur ergo baptizat qui peccata per baptisma non relaxat? Nisi ut precursionis sue ordinem seruans, qui nasciturum nascendo preuenerat, baptizaturum quoque Dominum baptizando preueniret, et qui predicando factus est precursor Christi baptizando etiam precursor eius fieret imitatione sacramenti. Mos autem apud ueteres fuit, ut si quis eam que sibi competeret accipere uxorem nollet, ille ei calceamentum solueret, qui ad hanc sponsus iure propinquitatis ueniret. Quid igitur inter homines Christus, nisi sancte Ecclesie sponsus apparuit? De quo et idem Ioannes dicit, Qui habet sponsam,  sponsus est . Sed quia Ioannem homines Christum esse putauerunt, quod idem Ioannes negat, recte se indignum esse ad soluendum corrigiam eius calceamenti denuntiat. Ac si aperte dicat: Ego Redemptoris uestigia denudare non ualeo, quia sponsi nomen mihi immeritus non usurpo. Quod tamen intelligi et aliter potest: Quis enim nesciat quod calceamenta ex mortuis animalibus fiant? Incarnatus uero Dominus ueniens quasi calceatus apparuit, qui in diuinitate sua morticinia nostre corruptionis assumpsit. Sed huius incarnationis mysterium humanus oculus penetrare non sufficit. Inuestigari enim nullatenus potest, quomodo corporatur uerbum, quomodo summus et uiuificator spiritus intra uterum matris animatur, quomodo is  qui initium non habet et existit et concipitur. Corrigia ergo calceamenti est, ligatura mysterii. Ioannes itaque soluere corrigiam calceamenti eius non ualet, quia incarnationis mysterium nec ipse inuestigare sufficit, qui hanc per prophetie spiritum agnouit.

Ipse uos baptizabit in Spiritu sancto et igni. Hoc est et purgatione sanctificationis, et probatione tribulationis. Potest autem idem Spiritus sanctus, etiam nomine ignis significatus intelligi. Quia et incendit per amorem, et per sapientiam corda que replet, illuminat. Unde et illi quibus dictum est, quia Ioannes quidem baptizauit aqua, uos autem baptizabimini in Spiritu sancto , idem baptisma spiritus in ignis uisione percipiunt. Sunt qui ita exponunt,  quod in presenti in spiritu, et in futuro baptizemur in igni. Ut uidelicet sicut nunc in remissionem omnium peccatorum, ex aqua et spiritu renascimur, ita et tunc de leuibus quibusdam peccatis que hinc nobis euntibus adheserint, purgatorii ignis ante ultimum iudicium baptismate permundemur. Dicente Apostolo: Si quis superedificauerit super hoc fundamentum, aurum, argentum, lapides pretiosos, ligna, fenum, stipulam, uniuscuiusque opus quale sit, ignis probabit. Si cuius opus manserit quod supereficauit, mercedem accipiet. Si cuius opus arserit, detrimentum patietur. Ipse autem saluus erit, sic tamen quasi per ignem . Quod quamuis et de igne tribulationis in hac nobis uita adhibito possit intelligi, tamen si quis hoc de igne future purgationis accipiat,  pensandum sollicite est, quia illum dixit posse per ignem saluari, non qui super fundamentum Christi, ferrum, es, uel plumbum edificat, id est peccata maiora et duriora, atque tunc iam insolubilia, sed lignum, fenum, stipulam, id est peccata minima atque leuissima, que ignis facile consumat. Hoc tamen sciendum est, quod illic saltem de minimis nichil quisque purgationis obtinebit, nisi bonis hoc actibus in hac adhuc uita positus, ut illic obtineat promereatur.

Cuius uentilabrum in manu eius, et purgabit aream suam. Per uentilabrum, id est palam, discretio iusti examinis: per aream uero, presens Ecclesia figuratur. In qua procul dubio quod lugubre satis est,  multi sunt uocati, pauci uero electi . Pauca grana supernis recipienda mansionibus, in comparatione loliorum, que flammis sunt mancipanda perpetuis. Cuius aree purgatio et nunc uiritim geritur, cum quisque peruersus, uel ob manifesta peccata de Ecclesia sacerdotali castigatione reiicitur, uel ob occulta post mortem diuina districtione damnatur, et uniuersaliter in fine perficietur, quando mittet Filius hominis angelos suos, et colligent de regno eius omnia scandala. uentilabrum itaque Dominus in manu, id est iudicii discrimen habet in potestate, quia Pater non iudicat quemquam, sed iudicium omne dedit Filio.

Et congregabit triticum in horreum suum, paleas autem comburet igni exstinguibili. Et ipse Dominus  parabolam boni seminis, cui superseminauit inimicus homo zizania, ita terminauerit ut diceret: Et in tempore messis dicam messoribus meis: Colligite primum zizania; et alligate ea in fasciculos ad comburendum; triticum autem congregate in horreum meum . Nimirum docens impios et peccatores gehenne igni tradendos, sanctos uero celesti gloria coronandos. uerum hoc inter paleas et zizania distat, quia palee non alio quam triticum semine prodeunt, quamuis a radicis bone nobilitate degenerent. Zizania autem non fructus solum merito discrepant, sed et diuersa prorsus origine procreantur. Quod palee sunt illi qui eiusdem cum electis fidei mysteriis imbuuntur, sed ab eorum solida perfectione, uel operum leuitate, uel perfidie uacuitate dissentiunt. Zizania uero, qui  ne audire quidem fidei uerba dignantur, ideoque a bonorum sorte, et opere simul et professione secernuntur. Et ita in agro mundi istius, unus electorum, et duo sunt fructus reproborum, quia et omnia que inimicus seminat, flammis obnoxia sunt, et quod est grauius, plurima ex his que bonus sator iacit, aut a uolatilibus rapta, aut sole arefacta, aut spinis suffocata, aut certe in paleas uersa depereunt. Solum autem de terra bona creatum et patientia digna probatum triticum electorum celestis uite recondetur in horreum. Quomodo iuxta aliam parabolam, non solum pisces qui Apostolice fidei retia declinant, imis peccatorum obscuri resident in undis, uerum multi ad littus, usque discretionis extreme inter bonos attracti, tunc ob sue nequitie noxam exteriores  mitti merentur in tenebras. Ignem autem gehenne bifaria ratione inexstinguibilem uocat, id est quia neque ille perpetuo possit exstingui, neque eos quos cruciat unquam exstincturus, sed immortali  sit morte plexurus. Ad distinctionem uidelicet illius sacratissimi ignis, quo electos Christi baptizandos esse premiserat. De quo et Psalmista: Igne nos examinasti, ait, sicut igne examinatur argentum . Et paulo post: Non hesimus in eternum, sed transiuimus  per ignem et aquam, et induxisti nos in refrigerium. Introibo in domum tuam in holocaustis , id est deuictis pressurarum angoribus, in gratiarum actione regni tui celestis atria penetrabo.

 Herodes autem tetrarcha, cum corriperetur ab illo, de Herodiade uxore fratris sui, et de omnibus malis que fecit Herodes, adiecit et hoc supra omnia, et inclusit Ioannem in carcere. Plenius hec a Mattheo commemorantur, et Marco, Ioannem uidelicet Herodiadis insidiis non modo uinculatum, sed etiam capite cesum. Quod non his diebus, sed iuxta Euangelium Ioannis post aliquot a Domino signa patrata, eiusque iam baptisma diffamatum sciendum est esse gestum, uerum ab hoc Euangelista propter exaggerandam Herodis malitiam preoccupando commemoratum. Quia cum ad predicationem Ioannis imperitum uulgus conflueret, milites crederent, publicani peniterent, totus in commune populus baptisma susciperet, ipse e contrario illum non solum contemnere,  sed occidere non dubitarit. Altioris autem ratione mysterii, quia Ioannes euangelista, de diuinitate Christi, tres autem alii de eius humanitate ministerium suscepere scribendi, Baptista uero Ioannes legis ueteris  typum tenet, pulchre Ioanne euangelista predicante adhuc, et baptizante Domini precursore, ipsum Dominum plures discipulos facere et baptizare testatur. Mystice docens eum prius quam in carne nasceretur, eternum per secula Deum, et fidelium per legem doctorem fuisse populorum. Pulchre et euangeliste alii post traditum carceri Ioannem dominice predicationis exordium sumunt, quorum officii erat, post corruptam a Iudeis legem et quasi tenebris carceris ignorantia ceca, seuaque traditione fedatam, Domini  in carne apparentis ac per carnem operantis, quasi aduenientis in Galilea celestem pandere doctrinam.

Factum est autem cum baptizaretur omnis populus, et Iesu baptizato et orante, apertum est celum. Baptizatus est Dominus, non ipse aquis mundari, sed ipsas mundare cupiens aquas, que ablute per carnem eius peccati utique nesciam baptismi, ius induerent, et quod tam innumera sub lege baptismata non poterant contra preuaricationis malum, uim regeneratiue sanctificationis conciperent. Unde bene cum baptizatum diceret omnem populum, nichil magni addidit. Iesu autem baptizato et orante, apertum est, inquit, celum. Quia dum corporis humilitate Dominus undas Iordanis subiit, diuinitatis sue potentia  celi nobis ianuas pandit. Dumque caro innoxia frigentibus tingitur aquis, opposita quondam noxiis romphea restinguitur ignea. Quid enim, nunquid ei tunc celum apertum est, cuius oculi celorum interiora cernebant? Sed uirtus ibi baptismatis ostenditur, de quo quisque cum egreditur, regni celestis ei ianua declaratur. Sicut et illud, quod iehsu cuius omnia que Patris sunt, baptizatus orasse memoratur, ad nos informandos actum non dubitatur, quibus post lauacrum baptismatis, ut aula celi pandatur, non otiose uiuendum, sed ieiuniis, precibus atque eleemosynis est insistendum. Quia etsi peccata sunt omnia in baptismo laxata, non adhuc tamen est carnis fragilitas solidata. Nam quasi transito mari Rubro necatos  quidem gratulamur Aegyptios, sed in deserto mundane conuersationis hostes occurrunt alii qui duce et cooperatrice Christi gratia nostro sudore uincantur, donec promissam uite eterne perueniamus ad patriam.

Et descendit Spiritus sanctus corporali specie sicut columba in ipsum. Bene corporali specie, quia in natura diuinitatis a mortalibus uideri non potuit. Bene sicut columba, quia spiritus discipline effugiet fictum, nec habitabit in corpore subdito peccatis. Et quia ad exemplum Simonis in felle amaritudinis, et iniquitatis obligatione perdurant, sortem in eo partemque habere nullatenus possunt. Unde cum mundi crimina quondam in figuram baptismi diluuio purgarentur, non corui, sed columbe ore delatus oliue  ramus pacem seculo redditam nuntiauit. Mystice docens solis eis qui in cordis simplicitate baptizati sunt, unctionem sancti Spiritus adfuturam. Nemo enim putet Dominum post baptisma primum Spiritus sancti gratia perunctum, autaliquem diuine nature per tempora gessisse profectum, sed nouerit potius a primo conceptus humani tempore quem uerum hominem, eumdem et Deum existere uerum. Aduentu autem columbe demonstratum, quod in corpore eius, id est Ecclesia, precipue baptizati accipiunt Spiritum sanctum.

Et uox de celo facta est: Tu es Filius meus dilectus, in te complacui mihi. Merito Ioannes inter natos mulierum nulli secundus est, cui se baptizandum Christus, se uidendum inuisibilis exhibet spiritus, suum de  celo Filium commendat Pater. Neque enim ipsi Filio quod optime nouerat, sed uel Ioanni uel ceteris qui aderant, quod nossent, indicabatur. Unde notandum quod idem Ioannes qui eatenus uirum se fortiorem et Christum euangelizabat, exinde iam uel descensione Spiritus, uel Patris attestatione premonitus, aperte Dei Filium predicauerit: Hic est, inquit, de quo dixi, post me uenit uir, qui ante me factus est, quia prior me erat, et ego nesciebam eum . Itemque de columba: Et ego uidi, et testimonium perhibui, quia hic est Filius Dei . Itaque mysterium Trinitatis in baptismo Saluatoris ostenditur, ut et nos in eius nomine baptizandos esse doceatur. Quod autem dicit: In te complacui mihi, tale est ac si dicat: In  te placitum meum constitui, hoc est, per te gerere, quod mihi placet. Quod uero secundum Mattheum dicitur: In quo mihi complacui , ita exponitur: Quod omnis qui penitendo corrigit aliqua que fecit, eo ipso quo penitet se sibi displicuisse indicat, qui emendat quod fecit. Et quia omnipotens Pater sicut intelligi ab hominibus poterat, humano modo locutus est de peccatoribus dicens: Penitet me fecisse hominem super terram , quasi sibimetipsi displicuit in peccatoribus quos creauit. In solo autem sibi unigenito Domino nostro Iesu Christo complacuit. Quia hunc inter homines, hominem creasse non penituit, in quo peccatum nullum omnino inuenit, sic de illo per Psalmistam dicitur: Iurauit Dominus et non penitebit eum; tu es sacerdos in eternum  .

Et ipse iehsu erat incipiens quasi annorum triginta, ut putabatur filius Ioseph. iehsu annorum triginta baptizatur, et tunc demum incipit signa facere et docere, legitimum uidelicet et maturum tempus ostendens etatis, his qui omnem etatem, uel ad sacerdotem, uel ad docendum putant opportunam. Qui etiam, ut supra lectum est, anno duodecimo etatis sue in medio doctorum sedens in templo, non docens, sed interrogans, uoluit inueniri. Ut enim non auderent homines in infirma etate predicare, ille duodenis interrogat homines in terra, qui per diuinitatem suam semper angelos docet in celo. Nec contra hec mouere quempiam debet, quod Hieremias atque Daniel prophetie spiritum pueri perceperunt, quia  miracula in exemplo operationis non sunt trahenda. Omnipotens enim Deus et linguas infantium facit disertas, et ex ore infantium et lactentium perfecit laudem. Sed aliud est quod nos doctrine usu dicimus, aliud quod de miraculo scimus. Potest autem tricennalis baptizati Saluatoris etas etiam nostri baptismatis intimare mysterium, propter fidem, scilicet sancte Trinitatis et operationem decalogi legalis. Qui nimirum decalogus reuelata fidei gratia, quo sublimius intelligitur, eo et deuotius impletur. Quasi enim quoddam sacrosanctum triennii tempus baptizandos habere docuit, qui ait: Ite, docete omnes gentes, baptizantes eos in nomine Patris, et Filii, et Spiritus sancti . Quasi hoc idem triennium per decem multiplicari precepit, cum subiunxit: Docentes  eos seruare omnia quecunque mandaui uobis . In cuius etiam figuram mare eneum, in quo sacerdotes templum intraturi lauabantur, et triginta cubitorum funiculo circuiri exterius, et intus tria millia metretas capere potuisse narratur. Quia  Cui sensui suffragatur, quod apostoli percepta sancti Spiritus gratia, primo animarum tria millia baptizant. Et quia maris enei mentio incidit, libet et in ceteris quomodo baptismi regule congruant inquirere. A labio  usque ad labium cubitorum decem , quia non terrena nos sollicitudine coangustari, sed celestis denarii oportet exspectatione dilatari. Labium eius quasi labium calicis uel  folium repandi lilii: quorum uno poculum dominice passionis, altero patefacta resurrectionis eius claritas exprimitur. Nam quod ait Apostolus: Quicunque baptizati sumus Christo Iesu, in morte ipsius baptizati sumus , ad labium calicis pertinet. Quod uero subiungit: Ut quomodo surrexit Christus a mortuis per gloriam Patris, ita et nos in nouitate uite ambulemus , ad florem repandi lilii respicit. Crassitudo eius, trium unciarum, ut omne baptizatorum robur, fidei, spei, caritatisque perfectione solidetur. Quinque cubitos habebat altitudinis, quia quidquid uisu auditu, gustu, olfactu, uel tactu delinquitur, totum unda regenerationis abluitur. Boues qui portant, singulas celi plagas terni aspiciunt, ut in fide  sancte Trinitatis, orbis baptizetur uniuersus. Stabat autem in latere dextro atrii sacerdotum contra Orientem ad Meridiem, quia stante Noui Testamenti gratia, datum est per eum qui uisitauit nos oriens ex alto . Sed et innumeris Scripture sancte locis tricenarius numerus Christi et Ecclesie sacramentis aptatus inuenitur. Nam et Ioseph, qui in figuram resurrectionis Nouique Testamenti octoginta annis Aegyptios a fame defendit, tricenarius ablutis ergastuli sordibus regni gubernacula suscepit, et Dauid eadem etate regnum, quod septuagenarius, hoc est perpetua quiete dignus compleret, inchoauit, et Ezechiel triginta annorum apertis sibi celis prophetie dona promeruit. Et quia per fidem et aduersa longanimiter ferri, et sublimiter debent premia sperari,  et arce uel templi altitudo. et tabernaculi longitudo, triginta cubitis mensuratur.

Ut putabatur  filius Ioseph. Hoc uerbum propter illos posuit, qui eum ex Ioseph sicut alii homines generantur, rebantur esse progenitum. Unde si quem mouet, cum Maria de Spiritu sancto genuerit Christum, et Ioseph illius non uere, sed putatiue pater appelletur, cur non Maria potius quam Ioseph, que nichil ad eum pertinere uidebatur, generatio describatur, sciat primum non esse consuetudinis Scripturarum ut mulierum in generationibus ordo texatur. Deinde ex una tribu fuisse Ioseph et Mariam, unde et lege eam accipere cogebatur, ut propinquam. Et quod simul censentur in Bethlehem, ut de una uidelicet stirpe generati, atque ideo per generationem  Ioseph, origo quoque Marie monstretur. Pulcherrime sane Lucas, genealogiam Christi dicturus, ipsum patrem premisit loquentem: Tu es filius meus dilectus , ut eumdem uerum Dei Filium diuina attestatione, quem uerum hominis filium humane successionis ordine comprobaret.

Qui fuit Heli, qui fuit Mathat, qui fuit Leui, qui fuit Melchi, etc. Merito mouet quomodo Ioseph duos patres ex diuersa proauorum stirpe uenientes, unum quem Lucas, alterum quem Mattheus commemorat, habere potuerit. Dicit enim Mattheus: Mathan autem genuit Iacob. Iacob autem genuit Ioseph, uirum Marie. Sed huius nodum questionis, Africanus de consonantia Euangeliorum scribens, apertissime soluit.  Mathan, inquit, et Mathat diuersis temporibus de una eademque uxore Estha nomine singulos filios procreauerunt. Quia Mathan, qui per Salomonem descendit, uxorem eam primus acceperat, et relicto uno filio Iacob nomine, defunctus est. Post cuius obitum, quoniam lex uiduam alii uiro non uetat nubere, Mathat qui per Nathan genus ducit, cum esset ex eadem tribu, sed non ex eodem genere, relictam Matthe accepit uxorem, ex qua et ipse accepit filium nomine Heli, per quod ex diuerso patrum genere efficiuntur Iacob et Heli interim fratres. Quorum alter, id est Iacob, fratris Heli sine liberis defuncti, uxorem ex mandato legis accipiens, genuit Ioseph, natura quidem germinis suum filium, propter quod et scribitur: Iacob autem genuit Ioseph. Secundum uero legis preceptum Heli efficitur  filius, cuius Iacob quia frater erat, uxorem ad suscitandum fratri semen acceperat. Et per hoc rata inuenitur atque integra generatio, et ea quam Mattheus enumerat dicens: Iacob autem genuit Ioseph: et ea quam Lucas competenti obseruatione designat, dicens: Qui putabatur esse filius Ioseph, qui fuit Heli. Qui et ipse subsannante eadem distinctione, Heli esse filius putabatur, qui fuerat Matthat, quia legalem hanc successionem, que uelut adoptione quadam erga defunctos constat, magis quam germinis ueritatem competenti satis per hoc designauit indicio, obseruans Euangelista, ne omnino in huiuscemodi successionibus genuisse aliquem nominaret, per quod digna distinctione non descendens, sed ascendens, usque ad Adam et ad ipsum usque peruenit  Deum. Hec autem non nobis ad subitum reperta, aut absque ullis auctoribus commentata sunt, sed ipsi hec Saluatoris nostri, secundum carnem propinqui, seu studio tanti seminis demonstrandi, seu docendi que secundum ueritatem gesta sunt, tradiderunt. Hec Africanus his ipsis syllabis profert, excepto quod pro Matthat, posuit Melchi, quia fortasse uel codex illius sic habuit, uel in historia in qua hec didicerat, eumdem Matthat inuenit esse dyonymum. Quia ergo Mattheus regalem, Lucas sacerdotalem Domini personam suscepere taxandam, unde et in quadriga cherubim hunc leo fortissimus bestiarum, illum uitulus sacerdotum uidelicet hostia designat, eamdem uterque sui operis intentionem in genealogia quoque Saluatoris texenda seruauit. Acute namque animaduersum  est Mattheum qui regiam in Christo instituerat insinuare personam, excepto ipso Christo quadraginta homines in generationum serie nominasse. Numerus autem iste illud tempus significat, quo in hoc seculo, et in hac terra regi nos oportet a Christo secundum disciplinam laboriosam, qua flagellat Deus  omnem filium quem recipit . Neque enim quadraginta due, quod faciunt ter quaterni et deni, sed propter unum Iechoniam bis numeratum quadraginta una generationes fiunt, si et ipsum Christum adnumeremus, qui huic regende uite nostre temporali atque terrene, tanquam numero quadragenario regulariter presidet. Nam quia numerus laboriosi huius temporis sacramentum est, quod sub disciplina regis Christi aduersus diabolum dimicamus,  etiam illud declarat quod quadraginta dierum ieiunium, hoc est humiliationem anime consecrauit. Et lex et prophete per Moysen et Heliam, qui quadragenis diebus ieiunauerunt, et Euangelium per ipsius Domini ieiunium, qui diebus quadraginta etiam tentabatur a diabolo, quid aliud quam per omne huius seculi tempus tentationem nostram in carne sua, quam de nostra mortalitate assumere dignatus est prefigurant? Idcirco autem iste numerus hanc temporalem uitam terrenamque significat, quia et tempora annorum quadripartitis uicibus currunt, et mundus ipse quatuor partibus terminatur. Quadraginta autem quater habent decem. Porro ipsa decem ab uno usque ad quatuor progrediente numero  consummantur. Ad istam itaque mortalitatem nobiscum participandam, quia descendentem Christum uoluit significare Mattheus, ideo ipsas generationes ab Abraham usque ad Ioseph, et usque ad ipsius Christi natiuitatem descendendo commemorauit ab initio Euangelii sui. Lucas autem non ab initio Euangelii sui, sed a baptismo Christi generationes enarrat, nec descendendo sed ascendendo, tanquam sacerdotem in expiandis peccatis magis assignans, ubi eum uox de celo declarauit, ubi testimonium Ioannes ipse perhibuit, dicens: Ecce qui tollit peccata mundi. Ascendendo autem transit ad Abraham, et peruenit ad Deum, cui mundati et expiati reconciliamur. Merito et adoptionis originem ipse suscepit, quia per adoptionem efficimur  filii Dei credendo in Filium Dei. Per carnalem uero generationem Filius Dei, potius filius hominis factus est. Satis autem demonstrauit non se ideo dixisse Ioseph Heli quod de illo genitus, sed quod illi fuerit adoptatus, cum et ipsum Adam filium Dei dixit, cum sit factus a Deo, sed per gratiam quam postea peccando amisit, tanquam filius in paradiso constitutus sit. Quapropter in generationibus Matthei, significatur nostrorum susceptio peccatorum a Domino Christo: in generationibus autem Luce, significatur abolitio nostrorum peccatorum a Domino Christo. Ideo eas ille descendens enarrat, iste ascendens. Quod enim dicit Apostolus: Misit Filium suum in similitudine carnis peccati , hec est susceptio peccatorum. Quod autem addit: Ut de peccato  damnaret peccatum in carne, hec est expiatio peccatorum. Proinde Mattheus ab ipso Dauid per Salomonem descendit, in cuius matre ille peccauit. Lucas uero ad ipsum Dauid per Nathan ascendit, per cuius nominis prophetam Deus peccatum illius expiauit.

Qui fuit  Mathan, qui fuit Dauid, qui fuit Iesse. Iste quoque numerus quem Lucas exsequitur, certissime prorsus abolitionem indicat peccatorum, de quo suo loco uidebis. Nec mireris, si Lucas a Dauid usque ad Christum plures successiones, Mattheus pauciores: hoc est, iste quadraginta tres, ille uiginti octo posuit, cum per alias personas generationem fatearis esse decursam. Potest enim fieri ut alii longeuam transegerint uitam, alterius uero generationis  uiri immatura etate decesserint, cum uideamus complures senes cum suis nepotibus uiuere, alios uero uiros statim filiis obire susceptis.

Qui fuit Sela, qui fuit Cainan, qui fuit Arphaxat. Nomen et generatio Cainan iuxta Hebraicam ueritatem, neque in Genesi, neque in uerbis Dierum inuenitur; sed Arphaxat Sela, uel Sale filium, nullo interposito genuisse perhibetur; sic enim habes: Porro Arphaxat uixit triginta annos, et genuit Sale . Itemque et Paralipomenon: Arphaxat autem genuit Sala, qui et ipse genuit Heber . Scito ergo beatum Lucam, hanc generationem de Septuaginta interpretum editione sumpsisse, ubi scriptum est, quod Arphaxat centum triginta quinque annorum genuerit Cainan, et ipse Cainan, cum  centum triginta fuerit annorum, genuerit Sela. Sed quid horum sit uerius, aut si utrumque uerum esse possit, Deus nouerit. Nos simpliciter admonemus lectorem tantam inter utrosque codices in serie temporum esse discrepantiam, ut a diluuio usque ad natiuitatem Abrahe in Hebraica ueritate anni CCXCII in septuaginta Interpretum translatione M septuaginta septem reperiantur esse comprehensi. Et quod quidam chronographi medii horum incedentes, ablata tantum Cainan generatione, nec ceteris annis ad Hebreum exemplar emendatis, nongentos quadraginta duos annos eiusdem describant etatis.

Qui fuit Mathusale, qui fuit Enoch. Pulchre generationum ordo a baptizato Dei Filio usque ad  Deum Patrem ascendens, septuagesimo gradu Enoch habet, qui dilata morte translatus est paradisum, ut significet eos qui in gratiam adoptionis filiorum ex aqua et Spiritu sancto regenerantur, interim, post absolutionem corporis, eternam suscipiendos in requiem  et in tempore resurrectionis, indemutabili Dei sapientie contemplande per secula monstret esse iungendos.

Qui fuit Seth, qui fuit Adam, qui fuit Dei. Quia Christi aliqua iniquitas, qui nullam habuit, non est utique coniuncta iniquitatibus hominum, quas in sua carne suscepit; ideo numerus penes Mattheum, excepto  Christo, est quadragenarius. Quia uero iustitie sue Patrisque nos expiatos ab omni peccato et purgatos coniungit, ut fiat quod ait Apostolus: Qui autem adheret Domino, unus spiritus est , ideo in eo numero qui est penes Lucam, et ipse Christus a quo incipit enumeratio, et Deus ad quem peruenit, connumerantur, et fit numerus LXXuIII, quo significatur omnium prorsus remissio et abolitio peccatorum. Nam et huius numeri mentionem Dominus fecit, cum eum Petrus de dimittendis peccatis fratris interrogasset. Ait enim: non solum septies, sed septuagies septies esse dimittendum . Unde recte creditur commemoratione huius numeri omnia peccata iussisse dimitti. Nec temere Dominus et frustra septuagesima et septima generatione  uenit aboliturus omnia peccata, nisi quia in illo numero aliquid latet, quod ad significationem pertineat omnium peccatorum. Hoc autem in undenario numero et septenario considerandum est. Qui numeri per se multiplicati ad tantum perueniunt. Nam undecies septem, uel septies undeni, LXXuII fiunt. Undecim autem transgressionem denarii significant. At si in denario perfectio beatitudinis significatur, unde est etiam illud, quod omnes conducti ad uineam denario remunerantur , quod fit cum septenaria creatura trinitati Creatoris adiungitur, manifestum est quod transgressio denarii peccatum significat, per superbam plus aliquid habere cupientis, et integritatem perfectionemque amittentis.  Hoc autem septies propterea ducitur, ut motu hominis facta significetur illa transgressio. Ternario enim numero incorporea pars hominis significatur. Unde est quod ex toto corde, ex tota anima, ex tota mente diligere iubemur Deum . Quaternario uero corpus; multis enim modis quadripartita inuenitur natura corporis. Ex his ergo coniunctis homo constans, non absurde septenario numero significatur. Motus autem in numeris non exprimitur, cum dicimus unum, duo, tria, quatuor, etc., sed cum dicimus, semel, bis, ter, quater. Quapropter  non septem et undecim, sed septies undecim significatur transgressio, que motu facta est hominis peccantis, hoc est perfectionis sue stabilitatem transgredientis cupiditate amplius aliquid  habendi. Conuenienter igitur undenario septies multiplicato, ad numerum septuagesimum et septimum cuncta peccata perueniunt. In quo numero etiam fit plena remissio peccatorum, expiante nos carne sacerdotis nostri, a quo nunc iste numerus incipit, et reconciliante nos Deo, ad quem nunc iste numerus peruenit, per Spiritum sanctum qui columbe specie in hoc baptismo, ubi numerus iste commemoratur, apparuit. uerum premisse superius expositioni, si quis resultare uoluerit, dicendo Mattheum non quadraginta unam, sed quadraginta duas generationes posuisse, quia, iuxta fidem Paralipomenon, Iechonias pro duabus personis, patre scilicet et filio, debeat computari, intelligat eumdem nichil ominus numerum presens Ecclesie tempus quo Domino cooperante  in spem futuri Sabbati laborat, intimare. Septies enim seni quadraginta duo faciunt. Et sex quidem ad opera, septem uero ad requiem significandam pertinere, rarus est qui dubitet. Unde bene populus de terra Aegypti saluatus quadraginta quidem annos moratur in deserto, sed quia sub spe intrandi in requiem sedulus exercetur, septies sena, id est quadraginta duo uie arctissime castrametatur. Quorum ultimo dum Iesum ducem suscipit, mox aperto Iordane promissas olim sedes, deuictis hostibus, adit. Sicut et Dominus iehsu, quadragesima secunda generatione, ex quo mundus cecitatis prisce tenebras Abraham credente discussit, adueniens in carne baptismi nobis lauacro celi ianuas pandit. Et ipsi perfecto uirtutum cursu, in quo quod non uidemus  sperantes, per patientiam exspectamus  sub eiusdem  numeri sacramento, post siccatum Christo duce leti fluuium promissa patrie celestis perueniemus ad regna. Qui quoniam ipso quod tricenarius inchoauit baptismo, totius sit Ecclesie sordes expiaturus, eorumdem quoque numerorum mystica cognatio declarat. Quia uidelicet triginta equalibus suis partibus computata pariunt amplius duodecim, qui est patriarcharum et apostolorum numerus, et fiunt quadraginta duo. Habent enim partes, tricesimam, unum; quintam decimam, duo; decimam, tria; sextam, quinque; quintam, sex; tertiam, decem; dimidiam, quindecim. Que simul iuncta, quadraginta duo consummant. Ubi mystice  innuitur totam Ecclesie  perfectionem in Christi fide et gratia consistere, que a patriarchis primo agnita, apostolorum est latius uoce diffamata. Nec esse nomen aliud sub celo in quo oporteat nos saluos fieri , quomodo in quadraginta duobus nulla est particula que non equalibus tricenarii numeri contineatur in partibus. Tricenarius ergo numerus suis partibus quadragesimum complet et secundum, quia Dominus Ecclesiam sui baptismatis sacramentis, et nunc laborantem temporaliter munit, et finitis laboribus ad requiem eternaliter perducit.



CAPUT Iu.

iehsu autem plenus Spiritu sancto regressus est a Iordane, et agebatur in Spiritu in desertum diebus  quadraginta. Hec baptizato Domino confestim facta Mattheus Marcusque designant. Quorum unus, descripto eius baptismate, mox ita subiunxit: Tunc iehsu ductus est in desertum a Spiritu ut tentaretur a diabolo . Alter ita: Et statim Spiritus expulit eum in desertum, et erat ibi quadraginta diebus et quadraginta noctibus, et tentabatur a Satana . uerum ne cui ueniret in dubium a quo eum spiritu ductum, siue expulsum dicerent in desertum, consulte Lucas primo posuit, quia iehsu plenus Spiritu sancto regressus est a Iordane, ac deinde intulit, et agebatur in Spiritu in desertum, ne quid contra eum ualuisse spiritus putaretur immundus, qui plenus Spiritu sancto, quo uolebat gradiendo, queque uolebat agebat. Nam et infra ubi manifeste a diabolo  assumptus siue statutus asseritur, non eius imbecillitas, sed inimici superbia qui uoluntatem Saluatoris necessitatem putat, arguitur. Non ergo uirtute spiritus mali iehsu agitur in desertum, sed uoluntate sui spiritus boni locum certaminis quo aduersarium sternat, de uictoria certus ingreditur. Ubi nobis pariter ordinem recte conuersandi premonstrat, ut post acceptam uidelicet in baptismo remissionem peccatorum, Spiritusque sancti gratiam, arctius contra nouas antiqui hostis insidias accingi, mente seculum desere, et quasi manna deserti, sola eterne uite gaudia discamus esurire.

Et nichil manducauit in illis diebus, et consummatis illis, esuriit. Quadragesima ieiuniorum habet auctoritatem, et in ueteribus libris ex ieiunio Moysi  et Elie, et ex Euangelio, quia totidem diebus Dominus ieiunauit, demonstrans Euangelium non dissentire a lege et prophetis. In persona quippe Moysi lex; in persona Elie, prophete accipiuntur. Inter quos in monte gloriosus apparuit, ut euidentius emineret quod de illo dicit Apostolus: Testimonium habens a lege et prophetis . In qua autem parte anni congruentius obseruatio quadragesime constitueretur, nisi confinis atque contigua dominice passionis, quia in ea significatur hec uita laboriosa, cui opus est continentia, ut ab ipsius mundi amicitia ieiunetur. Aliter: Ieiunauit Dominus, cum tentaretur ante mortem, cibo adhuc indigens. Manducauit autem et bibit, cum glorificaretur post resurrectionem, iam cibo non indigens. Hic enim  ostendebat in se nostrum laborem, illic autem in nobis suam consolationem, quadragenis diebus utrumque definiens. Quo numero quadragesima huius seculi significare uidetur excursus, in his qui uocantur per gratiam, ad eum qui non uenit legem soluere, sed adimplere . Decem namque precepta sunt legis, iam gratia Christi diffusa per mundum, et quadripertitus est mundus, et decem quadruplicata quadraginta faciunt. Quoniam qui redempti sunt a Domino, de regionibus congregauit eos. Ab Oriente, et Occidente, et Aquilone, et mari. Ieiunans itaque quadraginta diebus ante mortem carnis uelut clamabat: Abstinete uos a desideriis huius seculi . Manducans autem et bibens XL diebus  post resurrectionem carnis uelut clamabat: Ecce ego uobiscum sum, usque ad consummationem seculi . Ieiunium quippe est in tribulatione certaminis, quoniam qui in agone est, ab omnibus abstinens est. Cibus autem in spe pacis, que perfecta non erit, nisi cum corpus nostrum, cuius exspectamus redemptionem, induerit immortalitatem, quod nondum adipiscendo gloriamur, sed sperando iam pascimur. Utrumque Apostolus simul nos agere ostendit, dicens: Spe gaudentes, in tribulatione patientes . Tanquam illud esset in cibo, hoc in ieiunio. Simul enim cum uiam Domini carpimus, et a uanitate presentis seculi ieiunamus, et futuri promissione reficimur, hic non apponentes cor, illic pascentes sursum cor. Quod autem Dominus consummatis  ieiunii diebus, esuriit, cum de Moyse, uel Elia ieiunantibus nichil tale sit scriptum, ideo factum est, ne ab eo tentando pauens tristis aufugeret, quem cum tot signis celestibus preconatum, tum etiam uiris excellentissimis in abstinendo uideret equatum. Esuriit enim humilis Deus homo, ne inimico innotescat sublimis homo Deus.

Dixit autem illi diabolus: Si Filius Dei es, dic lapidi huic ut panis fiat. Antiquus hostis redemptorem humani generis debellatorem suum in mundum uenisse cognouit, unde et per obsessum hominem dixit: Quid nobis et tibi, Fili Dei, uenisti huc ante tempus torquere nos ? Qui tamen prius cum hunc passibilem cerneret, cum posse mortalia perpeti humanitatis uideret, omne quod de eius diuinitate  suspicatus est, ei fastu sue superbie in dubium uenit. Nihil quippe, nisi superbum sapiens, dum esse hunc humilem conspicit, Deum esse dubitauit. Unde ad tentationum se argumenta conuertit. Sed non sicut nos qui puri homines sumus, irruente sepe tentatione concutimur, ita Redemptoris nostri anima tentationis est necessitate turbata. Hostis namque noster, et si in excelsum montem eum permissus assumpsit, si daturum se regna mundi perhibuit, si quasi in panem uertendos lapides ostendit, mentem tamen Mediatoris Dei et hominum tentatione quassare non ualuit. Sic enim dignatus est hec exterius cuncta suscipere, ut tamen eius mens interius diuinitati sue inherens inconcussa permaneret. Qui et si quando turbatus spiritu infremuisse  dicitur, ipse diuinitus disponebat, quantum ipse humanitus turbaretur.

Et respondit ad illum iehsu: Scriptum est quia non in pane solo uiuit homo, sed in omni uerbo Dei. Ideo sic respondit Dominus, quia propositum ei erat humilitate diabolum uincere, non potentia. Simulque animaduertendum quod nisi ieiunare cepisset Dominus, tentandi occasio non fuisset diabolo. Secundum illud: Fili, accedens ad seruitutem Dei, prepara animam tuam ad tentationem . Sed et ipsa responsio Saluatoris hominem fuisse indicat qui tentatus est: Non in pane solo uiuit homo, sed in omni uerbo Dei. Si quis ergo non uescitur uerbo Dei, ille non uiuit. Aliter: Hostis noster adhuc in hac uita  nos positos, quanto magis sibi rebellare conspicit, tanto amplius expugnare contendit. Eos enim pulsare negligit, quos quieto iure possidere se sentit. Contra nos uero eo uehementius incitatur, quo ex corde nostro quasi ex iure proprie habitationis expellitur. Hoc enim in seipso Dominus sub quadam dispensatione figurauit, qui diabolum non nisi post baptisma se tentare permisit, ut signum nobis quoddam future conuersationis innueret, quod membra eius postquam ad Deum proficerent, tunc acriores tentationum insidias tolerarent.

Et duxit illum diabolus, et ostendit illi omnia regna orbis terre in momento temporis. Cum ductus a diabolo Deus homo narratur, mens refugit, humane hoc audire aures expauescunt. Cui tamen non esse  incredibilia ista cognoscimus, si in illo et alia facta pensamus. Certe iniquorum omnium diabolus caput est, et huius capitis membra sunt omnes iniqui. Quid ergo mirum si se permisit ab illo in montem duci qui se pertulit etiam a membris illius crucifigi? Non est ergo indignum Redemptori nostro, quod tentari uoluit, qui uenerat occidi. Iustum quippe erat ut sic tentationes nostras suis tentationibus uinceret, sicut mortem nostram uenerat sua morte superare. Bene autem in momento temporis secularia et temporalia monstrantur. Non enim tam conspectus celeritas indicatur, quam caduce fragilitas potestatis exprimitur. In momento enim cuncta illa pretereunt, et sepe honor seculi abiit antequam uenerit. Quid enim seculi potest esse diuturnum,  cum ipsa diuturna non sint secula?

Et ait: Tibi dabo potestatem hanc uniuersam, et gloriam illorum, quia mihi tradita sunt, et cui uolo, do illa. Tu ergo procidens si adoraueris coram me, erunt tua omnia. Arrogans et superbus etiam hoc de iactantia loquitur, non quod in toto mundo habeat potestatem, ut possit omnia regna dare diabolus, cum sciamus plerosque sanctos uiros a Deo reges factos. Si, inquit, procidens adoraueris coram me. Ergo qui adoraturus est diabolum, ante corruit.

Et respondens iehsu dixit illi: Scriptum est, Dominum Deum tuum adorabis, et illi soli seruies. Dicens diabolus Saluatori: Si procidens adoraueris me, e contrario audit quod ipse magis adorare eum debeat,  Dominum et Deum suum. Querit forte aliquis quo modo conueniat, quod hic precipitur, Domino soli seruiendum, Apostoli uerbo qui dicit: Sed per caritatem seruite inuicem . Sed huic facile Grece lingue ex qua Scriptura translata est, origo satisfacit, in qua seruitus duobus modis ac diuersa significatione solet appellari. Dicitur enim, , dicitur et . Sed dulia intelligitur seruitus communis, hoc est siue Deo, siue cuilibet in rerum natura exhibita. A qua etiam seruus, id est, , Grece nomen accipit. Latria autem uocatur seruitus illa que soli Diuinitatis cultui debita, neque ulli est participanda creature. Unde et idololatre nuncupantur hi, qui uota, preces et sacrificia, que uni Deo debuerant, idolis impendunt. Iubemur ergo per  caritatem seruire inuicem, quod est Grece . Iubemur uni Deo seruire, quod est Grece . Unde dicitur: Et illi soli seruies, quod est grece . Et iterum: Non enim sumus circumcisio, Spiritui Dei seruientes , quod est in Greco .

Et duxit illum in Ierusalem, et statuit eum super pinnam templi. Ut quem gula uel auaritia superare non poterat, tentet et uana gloria, si forte illum, uel ipsa uictorie sue iactantia deiicere queat.

Et dixit illi: Si Filius Dei es, mitte te hinc deorsum. In omnibus tentationibus hoc agit diabolus, ut intelligat si Filius Dei sit, sed Dominus sic responsionem temperat, ut eum relinquat ambiguum. Mitte te deorsum. uox diaboli, qua semper omnes deorsum  cadere desiderat. Mitte te, inquit: persuadere potest, precipitare non potest.

Scriptum est enim quod angelis suis mandauit de te, ut conseruent te, et quia in manibus tollent te, ne forte offendas ad lapidem pedem tuum. Hoc in nonagesimo psalmo legimus. uerum ibi non de Christo, sed uiro sancto prophetia est. Male ergo interpretatur Scripturas diabolus. Certe si uere de Saluatore scriptum nouerat, debuerat et illud dicere, quod in eodem psalmo contra se sequitur: Super aspidem et basiliscum ambulabis, et conculcabis leonem et draconem . De angelorum auxilio quasi ad infirmum loquitur, de sui conculcatione quasi tergiuersator tacet.

Et respondens iehsu, ait illi: Dictum est: Non tentabis Dominum Deum tuum. Falsas de Scripturis  diaboli sagittas, ueris Scripturarum frangit clypeis. Et notandum quod necessaria testimonia de Deuteronomio tantum protulerit, ut secunde legis sacramenta monstraret. Non tentabis, inquit, Dominum Deum tuum. Suggerebatur enim tanquam homini, ut signo aliquo exploraret ipse quantus esset, id est, quam multum apud Deum posset. Quod uitiose fit, cum fit. Pertinet namque ad sanam doctrinam, quando habet quod faciat homo, non tentare Dominum Deum suum. Neque enim et ipse Saluator non poterat tueri discipulos suos, quibus tamen ait: Si uos persecuti fuerint in una ciuitate, fugite in aliam . Cuius rei prior exemplum prebuit. Nam cum potestatem haberet ponendi animam suam, nec  eam poneret nisi cum uellet, in Aegyptum tamen infans portantibus parentibus fugit. Et ad diem festum non euidenter, sed latenter ascendit, cum alias palam loqueretur Iudeis irascentibus, et de inimicissimo animo audientibus, nec tamen ualentibus in eum mittere manus, quia nondum uenerat hora eius. Qui ergo palam docendo et arguendo, et tamen inimicorum rabiem ualere in se aliquid non sinendo, Dei demonstrabat potestatem, idem tamen fugiendo et latendo hominis instruebat infirmitatem, ne Deum tentare audeat, quando habet quod faciat, ut quod cauere oportet euadat.

Et consummata omni tentatione, diabolus recessit ab illo usque ad tempus. uides ipsum diabolum non esse in studio pertinacem, cedere uero solere uirtuti.  Et si inuidere non desinat, tamen instare formidat, quia frequentius refugit triumphari. Audito itaque Dei nomine, recessit  usque ad tempus. Postea enim non tentaturus, sed aperte pugnaturus aduenit. Quamuis sepe antiquus hostis postquam menti nostre tentationum certamen inflixerit, ab ipso suo certamine ad tempus recedit, non ut illate malitie finem prebeat, sed ut corda que per quietem secura reddiderit, repente rediens, facilius inopinatus irrumpat. Notandum autem quod tribus solum tentatoris fraudibus expositis, omnem tentationem dicit esse consummatam. Quia uidelicet his omnium uitiorum origines amplectuntur et fontes. Ioanne attestante qui ait: Quia omne quod in mundo est, concupiscentia carnis est, et concupiscentia oculorum,  et superbia uite . Et in euangelica parabola tribus solum reprobi negotiis, ab eterne uite dapibus excluduntur. Primus  dixit: uillam emi, et necesse habeo exire, et uidere illam. Et alter dixit: Iuga boum emi quinque, et eo probare illa. Et alius dixit: Uxorem duxi, ideo non possum uenire. Uxoris quippe appetitus, sicut et gula, ad concupiscentiam carnis pertinet. uille emptio, que auaritia non caret, ad superbiam uite respicit. Probatio quinque iugorum, id est, corporalium rerum curiositas, que est uana gloria, ad concupiscentiam refertur oculorum. Nam per oculos maxime curiositas preualet, et his quidem Dominus quasi fortior facie ad faciem tentatur. Nos uero cum ipsi, percepto baptismate gratia spiritus, eremum uirtutum  adimus, cum ieiunium quadragesimale suscipimus, id est, ab illecebris secularibus toto uite nostre tempore continere disponimus, uel tacitis appetimur insidiis, uel aliquando etiam proximiore pulsamur. Qui cum blandiens dicit: Homo fortis es, manduca et bibe, et similis mane, uidendum est, ne nobis serpentis antiqui nescius uenena propinet. Dicendumque: Non in solo pane uiuit homo, sed in omni uerbo Dei. uerum multi, concupiscentia carnis deuicta, mox auaritia pulsantur, et aliquoties etiam superantur, adeo ut pro oblatis muneribus diabolum adorare non metuant. Quorum ubi plurimi continentiam laudant, maiores etiam persone honorant, dona tribuunt, fit ut uoluptatum uictores philargyria uincantur, et crescente per tempus insania, diuites  quosque quos per aperta facinora demone plenos agnoscunt, non modo exsecrentur et arguant, sed et flexa ceruice adorent et suscipiant. Unde dicit Apostolus auaritiam, simulacrorum esse seruitutem. Qui si et hanc Saluatoris exemplo triumpharint, Dominum, uidelicet, Deum suum adorando, et pro eternis gaudiis illi soli seruiendo, aderit et tertia uane glorie pestis, que uitiorum precedentium uictores de suis uiribus extollat, ut quasi in uirtutum culmine positos ulterius se iam cadere non posse presumant. Et hoc plane curiosis oculis Deum tentare est, de suis quempiam meritis gloriari. Contra hoc quod ipse fidem discipulis augens ait: Cum perfeceritis omnia que precepta sunt uobis, dicite: Serui  inutiles sumus, que debuimus facere fecimus . Qui cum alibi preciperet ne iustitiam nostram coram hominibus faciamus, in eiusdem definitione ieiunium tantum, eleemosynam atque orationem subiunxit, triplici, scilicet, hostis telo totidem arma defensionis opponens, ut ieiunio concupiscentia carnis, eleemosynis auaritia, precibus iactantia pellatur  meritorum. Hec de principiis euangelice dispensationis uno libello dixisse sufficiat, uerum que sequuntur gesta uel dicta Saluatoris, non solum nostre quieti, sed et legentium commodo consulentes, ab alio magis intueamur exordio. Nescio quo enim modo, ut Augustinus ait, ita libri termino reficitur lectoris intentio, sicut labor uiatoris hospitio.



LIBER SECUNDUS.


 Ecclesiastica narrat historia, beatissimum Ioannem apostolum, usque ad ultimum pene uite sue tempus, absque ullius Scripture indiciis Euangelium  predicasse. Sed cum trium, inquit, Euangeliorum, etiam ad ipsum notitia peruenisset, probasse quidem dicitur fidem et ueritatem dictorum, deesse tamen uidit aliqua, et ea maxime que, primo predicationis sue tempore, Dominus gesserat. Certum est enim quod in superioribus tribus Euangelistis hec uidentur sola contineri, que in eo gesta sunt anno quo Ioannes Baptista uel inclusus est in carcerem, uel punitus. Denique si obserues, statim in initiis narrationum, posteaquam refert Mattheus de quadraginta dierum ieiunio, et de tentatione eius, continuo subiecit, dicens: Audiens autem quia Ioannes Baptista traditus est, secessit a Iudea, et uenit in Galileam . Sed et Marcus similiter: Posteaquam  traditus est Ioannes, uenit iehsu in Galileam .  Lucas uero etiam priusquam incipiat aliquid de actibus referre Iesu, dicit quia adiecit Herodes super omnia mala que gesserat, et inclusit Ioannem in carcerem . Quia, inquam, ab his hec uidebantur omissa, rogatus dicitur Ioannes apostolus ut ea que preterierant priores ante traditionem Ioannis Saluatoris gesta describeret. Et ideo dicit in Euangelio: Hec fecit initio signorum iehsu . Et iterum in alio loco indicat dicens: Nondum enim Ioannes missus fuerat in carcerem . Et quibus constat quod ea que antequam Ioannes traderetur a Iesu fuerat gesta describit. His memorate historie dictis initium huiusce, hoc est secundi nostri in Lucam libelli, premunire curauimus, ne quis legentium putaret ea que per ordinem sunt exponenda  post dierum XI ieiunium confestim facta, sed post aliquot a Domino miracula, uel in Iudea, uel in Galilea patrata potius animaduerteret esse secuta.

Et ingressus est iehsu in uirtute spiritus in Galileam, et fama exiit per uniuersam regionem de illo; et ipse docebat in synagogis eorum, et magnificabatur ab omnibus. uirtutem spiritus, signa miraculorum dicit. Sicut et alibi Iudei admirantes. Unde  huic sapientia hec et uirtus ? Sapientiam, uidelicet, ad doctrinam, uirtutem uero ad opera referentes. Que utraque pariter et in hoc loco iunguntur, dum iehsu et in uirtute spiritus ingressus esse, et in synagogis eorum docuisse perhibetur. Unde merito et magnificatus a presentibus, et per absentes quosque fama uulgatus asseueratur. Quod non  utique nisi presentibus factorum dictorumue fieri posset indiciis. Sed horum tempus et ordinem in Ioannis  Euangelio, quisquis quesierit  inueniet. Cuius ut cetera pretermittens, unum solummodo testimonium ponam. Cum uenisset, inquit, in Galileam, exceperunt eum Galilei, cum uidissent omnia que fecit in Ierosolymis in die festo . Notandum sane, quod primo Iesum uirtutem spiritus demonstrasse, et post doctrine gratiam ministrasse, primo de uirtutibus famam egressam, et sic doctrinam magnificatam esse commemorat. Iuxta ordinem, uidelicet, quem et in Actibus apostolorum breuiter commendare curauit: Que cepit iehsu facere et docere . Prius enim facere, et postea posuit docere, ne quis doctor auditoribus suis que nondum factis ipse patrauit, imperare presumat.

Et uenit Nazareth ubi erat nutritus, et intrauit secundum  consuetudinem suam die sabbati in Synagogam. Synagoga Grece, Latine dicitur congregatio, quo nomine non solum affluentium turbarum conuentum, sed et domum, qua ad audiendum dicendumue Dei uerbum conueniebant Iudei, appellare solebant. Unde Dominus ad Annam pontificem: Ego semper, inquit, docui in synagoga, et in templo, quo omnes Iudei conueniunt. Sicut et nos Ecclesias fidelium, et loca et choros uocitamus. uerum differt inter Synagogam que congregatio, et Ecclesiam que conuocatio interpretatur, quod ueteris Testamenti populus utroque uocabulo, Noui autem tantum Ecclesia nuncupatur. Quia uidelicet et pecora, et inanime queque res congregari in unum possunt, conuocari autem non nisi ratione utentia possunt. Ideoque noue gratie  populum quasi maiori dignitate preditum, rectius conuocatum in unitatem fidei, quam congregatum dicere, id est, Ecclesiam, quam Synagogam nominare, apostolicis scriptoribus et doctoribus uisum est. Confluebant autem die Sabbati in synagogis, ut, iuxta quod Dominus precepit: uacate et uidete, quoniam ego sum Deus , feriatis mundi negotiis, ad meditanda legis monita quieto corde residerent. Cuius eo die deuotionis agende hactenus in Ecclesia perdurat indicium, que ad memoriam prisce religionis canticum Deuteronomii, in quo uniuersus ueteris populi status, quid uidelicet offenso, quid propitio Deo meruerit, continetur, nonnullis in locis Sabbato dicere consueuit. Alioquin esset preposterum ut prioribus septimane diebus prophetarum  dictis carminibus, Moysi ultimum diceretur. Intrauit ergo iehsu die Sabbati in synagogam, ut ritum legis Mosaice cumulo gratie celestis adimpleret.

Et surrexit legere, et traditus est illi liber prophete Isaie. Indicium quidem humillime dispensationis est, qua Deus inter homines ministrare, non ministrari uenerat, quod etiam lectoris suscipere non dedignatur officium. Sed altiore prouidentia Lucas a lectione et explanatione prophete gesta Domini scripturus inchoauit, quia scilicet omnis prophetie Scriptura ad ipsum usque pertingens, per ipsum nobis aperienda, et in ipso constiterit adimplenda. Unde et utrumque hoc in Euangelii sui fine manifestius explicat, cum posito prius dicto Saluatoris: Quoniam  necesse est impleri omnia que scripta sunt in lege Moysi, et prophetis, et psalmis de me ; mox et ipse subiunxit: Tunc aperuit illis sensum, ut intelligerent Scripturas . Surrexit igitur legere iehsu, ut quos noua signorum operatione non conuerterat, uel prophetice lectionis attestatione corrigeret.

Et ut reuoluit librum, inuenit locum ubi scriptum erat. Pulchre librum prophete clausum accipit, sed reuolutum legit, quia mysterium Incarnationis sue prophetarum uoce prescriptum, et prius suscepit exhibendum, et post intelligendum mortalibus aperuit.

Spiritus Domini super me, propter quod unxit me euangelizare pauperibus, etc. Loquens supra de  uocatione gentium et Ecclesie confirmatione per prophetam Saluator, cum inter cetera diceret: Ego Dominus, in tempore eius subito faciam istud , confestim hoc, quod hic lectum est, intulit: Spiritus Domini super me. Non quod Dominus Deus habeat Dominum Deum, sed quod iuxta dispensationem carnis assumpte dicat ea que humilia sunt. Ad quem Psalmista iam dixerat: Dilexisti iustitiam et odisti iniquitatem, propterea unxit te Deus, Deus tuus, oleo letitie pre consortibus tuis . Quando enim consortes nominantur, naturam carnis intellige, qua Deus consortes substantie sue nos habet. Et quia erat unctio spiritalis, et nequaquam humani corporis, ut fuit in sacerdotibus Iudeorum,  idcirco pre consortibus, id est, ceteris sanctis unctus esse memoratur. Cuius unctio illo expleta est tempore, quando baptizatus est in Iordane, et Spiritus sanctus in specie columbe descendit super eum, et mansit in illo. Unctus est igitur oleo spiritalis et uirtute celesti, ut paupertatem conditionis humane thesauro resurrectionis rigaret eterno, captiuitatem mentis auferret, cecitatem illuminaret animorum. Beati, inquiens, pauperes, quia uestrum est regnum Dei . Et iterum: Si uos Filius liberauerit, uere liberi eritis . Et iterum: Qui sequitur me, non ambulat in tenebris, sed habebit lumen uite .

Dimittere confractos in remissionem. Predicare annum Domini acceptum, et diem retributionis. Sacrificium,  inquit, Deo, spiritus contribulatus, cor contritum et humiliatum Deus non spernit . Atque ideo missum siue unctum se dicit, ad medendum confractis, siue contritis corde; iuxta quod et Psalmista de illo: Qui sanat, inquit, contritos corde, et alligat contritiones eorum . uel certe dimittere confractos in remissionem eos qui legis pondere graui atque importabili fuerant depressi releuare, atque in remissionem uenit gratie spiritalis admittere. Et hoc ipsum est predicare annum Domini acceptum. Tunc enim uerus Iubilei, id est, libertatis annus aderat tempus, uidelicet, Ecclesie, quo in corpore uersata peregrinatur a Domino. De quo Psalmista canit: Benedices coronam anni benignitatis tue . Neque enim ille, quo Dominus predicabat,  solus fuit acceptabilis, sed etiam iste quo predicat Apostolus dicens: Ecce nunc tempus acceptabile, ecce nunc dies salutis . Post annum sane Domini acceptabilem, etiam diem retributionis extreme predicat, dicens: Filius enim hominis uenturus est in gloria sua cum angelis suis, et tunc reddet unicuique secundum opus eius . Ad cuncta igitur hec euangelizanda ideo se dicit missum, quia spiritus Domini est super eum.

Et cum plicuisset librum, reddidit ministro, et sedit. Librum Dominus omnibus qui aderant audientibus legit, lectum uero ministro reddidit. Quia sicut ipse alibi testatur, cum esset in mundo, palam locutus est mundo, semper docens in synagoga et in templo, quo omnes Iudei conuenire consueuerant. Sed ad celestia  regressurus, his qui ab initio ipsi uiderunt, et ministri fuerunt sermonis, euangelizandi officium tradidit. Et bene stans quidem legit, sed libro reddito resedit. Stare enim, operantis; sedere, quiescentis uel iudicantis est. Quia Dominus iehsu Christus, ut uiam nobis scientie que de se erat scripta patefaceret, ad tempus in carne dignatus est operari. Peracto autem pie dispensationis officio, discipulos sue doctrine sequaces elegit, seque superne quietis solio restituit, unde et nunc occulta iudicio cuncta dispenset, et in fine totius seculi iudex manifestus appareat. Simul exemplum mystice proponens, ut uerbi quisque predicator eiusdem sit etiam factor. Surgat, legat, et resideat: hoc est, operetur, predicet, et sic premia  quietis exspectet. Et notandum quia librum ipse reuolutum legit, ministro autem plicatum reddidit. Quia et Ecclesiam suam misso a Patre spiritu ueritatis, docuit in omnem ueritatem, et tamen non omnibus omnia dicenda, sed pro captu audientium uerbum doctori dispensandum suo premonebat exemplo, cum ait: Multa habeo uobis dicere, sed non potestis illa portare modo.

Et omnium in synagoga oculi erant intendentes in eum. Cepit autem dicere ad illos: Quia hodie impleta est hec Scriptura in auribus uestris. In eo utique impleta, quia, sicut illa predixerat: Et magna faciebat, et maiora Dominus euangelizabat. Quod igitur maius querimus testimonium, quam quod se fuisse, qui locutus est in prophetis, propria uoce signauit?  Remouens sacrilegia perfidorum, qui alium Deum dicunt ueteris Testamenti, alium noui, uel qui initium Christi dicunt esse de uirgine. Quomodo enim cepit ex uirgine, qui ante uirginem loquebatur?

Et omnes testimonium illi dabant, et mirabantur in uerbis gratie que procedebant de ore illius. Testimonium illi dabant, attestando illum uere, ut dixerat eum esse de quo cecinere prophete, uere Spiritus sancti gratia perunctum, uere se pauperes, cecos, captiuos, atque confractos, illius per omnia indigere muneribus.

Et dicebant: Nonne hic est filius Ioseph? Quanta Nazarenorum cecitas, qui eum quem in uerbis factisque Christum esse cognoscunt, ob generis tantum notitiam contemnunt. Quorum tamen error salus  nostra est, et hereticorum condemnatio. In tantum enim cernebant hominem Iesum Christum, ut hunc filium Ioseph, et iuxta alios euangelistas fabrum, uel fabri clamarent filium. Inter que intuendum quare Christus in carne apparens, fabri filius, imo faber appellari uoluerit. Sanoque intellectu sentiendum quod etiam per hoc se eius ante secula filium esse docuerit, qui fabricator omnium in principio creauit Deus celum et terram. Nam et si humana non sunt comparanda diuinis, typus tamen integer est, quia pater Christi igni operatur et spiritu. Unde et de ipso tanquam de fabri filio, precursor eius ait: Ipse uos baptizabit in Spiritu sancto et igni . Qui in domo magna huius mundi diuersi generis uasa fabricat. Imo uasa ire spiritus igne molliendo, in  misericordie uasa commutat. Unde bene Malachias, cum ex persona Patris diceret: Ecce mittam angelum meum, et preparabit uiam ante faciem meam, et statim ueniet ad templum suum dominator quem uos queritis, post pauca subiunxit atque ait: Et sedebit conflans, et emundans argentum, et purgabit filios Leui, et conflabit eos quasi aurum et quasi argentum. Sed huius sacramenti Iudei ignari, diuine uirtutis opera prosapie carnalis contemplatione despiciunt, sicut non solum ex precedentibus ipsorum, sed etiam ex subsequentibus Domini uerbis apparet cum subditur:

Et ait illis: Utique dicitis mihi hanc similitudinem: Medice, cura teipsum: quanta, etc. Quorum insana  perfidia, sanam licet nesciens fidem confitetur, que Dominum Christum fabrum cognominat et medicum. Faber est enim uerus, quia omnia per ipsum facta sunt. Medicus est, quia omnia per ipsum restaurata sunt in celis et in terra. Et sicut de se ipse testatur: Non habent opus sani medico, sed male habentes . Et quia diximus quo instrumento fabricandi, dicamus et quo utatur genere medicandi. Preteriens uidit cecum a natiuitate, exspuit in terram, et fecit lutum de sputo, liniuitque super oculos eius, et dixit ei: uade, laua in natatoria Sile, quod interpretatur MISSUS. Abiit ergo et lauit, et uenit uidens . Agnosce igitur magne modum medicine, et gaude quia per hanc illuminari meruisti. Lutum de terra caro Christi est. Sputum de ore, diuinitas eius  est, quia caput Christi Deus. Sputum luto immistum nos illuminat in natatoria Sile baptizatos, quia uerbum caro factum est, et habitauit in nobis, et uidimus gloriam eius , quam prius, tenebris arcentibus, comprehendere non poteramus. Per fabrum ergo Christum creatus es, ut esses. Per medicum Christum recreatus es, ut post uulnera sanus esses. Qui ab irridentibus quidem ciuibus seipsum curare, hoc est, in sua patria uirtutes facere monetur, sed non otiose ab Euangelista alio excusatur, quia non poterat ibi uirtutem ullam facere, nisi paucos infirmos impositis manibus curauit. Et mirabatur propter incredulitatem illorum. Ne fortasse quis uiliorem nobis fieri debere patrie putaret affectum. Amabat itaque ciues, sed ipsi se caritate patria qui  liuore priuabant.

Ait autem: Amen dico uobis quia nemo propheta acceptus est in patria sua. Prophetam dici in Scripturis Dominum Christum, et Moyses testis est qui ait: Prophetam uobis suscitabit Deus uester de fratribus uestris tanquam me . Non solum autem ipse qui caput et Dominus est prophetarum, sed et Elias, Ieremias, ceterique prophete, minoris in patria, quam in extremis ciuitatibus habiti sunt. Quia propemodum naturale est ciues semper ciuibus inuidere. Non enim considerant presentia uiri opera, sed fragilem recordantur infantiam, quasi non et ipsi per eosdem etatis gradus ad maturam etatem uenerint.

In ueritate dico uobis, multe uidue erant in diebus  Elie in Isrel quando clausum est celum annis tribus, etc. Non  hoc quod diuina fastidiosis ciuibus beneficia subtraho, prophetarum gestis aduersatur. Quia sicut, fame quondam omnem terram premente, nemo est in Iudea repertus Elie dignus hospitio, sed extere gentis est uidua quesita, que ob fidei gratiam a tanto propheta uisitari deberet, et sicut multis ibidem leprosis Naaman tantum Syrus, quia deuote quesierat, ab Eliseo propheta curari promeruit, hic et uos non alia quam inuidie perfidieque causa, superno munere priuabit. Quorum si facta prophetarum, et iam allegorice discusseris, inuenies profecto Dominum in patrie sue, a qua receptus non est, perfidia, superbiam  notasse Iudeorum. Nomine uero Capharnaum, que ager consolationis interpretatur, gentium predicasse salutem, ubi maiora quotidie signa per apostolos apostolorumque successores non tam in corporum quam in animarum sanatione patrantur. Igitur uidua ad quam Elias missus est, gentium designat Ecclesiam, que, a suo diutius conditore deserta, populum recte fidei nescium, quasi pauperem filium, egena stipe nutribat, id est, uerbo fructus experte docebat, donec adueniens sermo propheticus, qui, exsiccato uellere Isrelis, utpote clausa celi ianua, fame periclitabatur in Iudea, pasceretur ibi simul et pasceret, et receptus uidelicet a credentibus, et reficiens ipse credentes. Unde bene hec eadem uidua, in Sarepta Sidonie dicitur esse morato. Sidonia  quippe, uenatio inutilis; Sarepta uero, incendium, uel angustia panis interpretatur. Quia ubi abundauit peccatum, superabundauit gratia . Ubi rebus superuacuis acquirendis, quasi aucupandi cura impendebatur, ubi dire sitis incendium panisque spiritalis ante fiebat angustia, ibi farina oleumque ore prophetico benedicitur, id est fructus et hilaritas caritatis, siue gratia corporis dominici et chrismatis unctio, indefectiuo uerbi celestis munere fecundabatur. Cuius hactenus in uasis oleum gaudii spiritalis et benedictionis farina non deficit, ceteris que non credunt gentibus, inopia panis diuini miseris, et uenatui deditis inutili. Nam et ipsa pulcherrime mysticum sibi prius quam moreretur panem factura, duo se ligna colligere uelle testatur, non solo ligni nomine,  sed etiam numero lignorum signum crucis exprimens, quo nobis est panis uite preparatus eterne.

Et multi leprosi erant in Isrel sub Eliseo propheta, et nemo eorum mundatus est, nisi Naaman Syrus. Quia nota est historia, de mysterio necesse est paucis intimemus. Et Naaman ergo iste Syrus, qui interpretatur decor, populum demonstrat nationum, quondam perfidie scelerumque lepra maculosum, sed per sacramentum baptismatis ab omni mentis et corporis feditate purgatum. Qui capte consilio puelle, hoc est inspirationis superne gratia, quam Iudeis conseruare non ualentibus, gentes rapuere, salutem sperare commonitus, septies lauari iubetur. Quia nimirum solum baptismi genus, quod ex Spiritu  sancto regenerat, saluat. Unde iure caro eius post lauacrum, uelut caro pueri parui apparuisse memoratur. Siue quia cunctos in Christo baptizatos, in unam parit gratia mater infantiam, seu magis ille sit intelligendus puer, de quo dictum est: Paruulus natus est nobis, filius datus est nobis . Cuius corpori per baptismum tota credentium soboles adunatur. Et ut cuncta hic baptismi scires sacramenta premonstrata, in quo abrenuntiare Satane, fidem confiteri precipimur, negat se Naaman ultra diis alienis litaturum, soli per omnia Domino seruiturus. Partem quoque terre sancte, secum tollere gaudet, quia baptizatos oportet dominici quoque corporis participatione confirmari. Merito igitur Naaman,  cuius dum aqua corpus abluitur, fide pectus abluitur, id est, populus gentium, Iudeis lepra contumacie squalentibus, antefertur. Merito uidua Sareptana, id est, Ecclesia, ligno crucis refici desiderans, Iudeis fame uerbi pereuntibus, pane sacrosancti corporis et uiuifici Spiritus unctione recreatur. Probaturque Dominus non ob suam impotentiam ciuibus, sed ob eorum inuidentiam uirtutum dona negasse, atque hoc exemplo totam postremo gentem, non quia non amaretur, sed quia ipsa se amari non amaret, ab eo derelictam, doctoribus scilicet inde ob saluationem gentium toto orbe dispersis. Sed quod Dominus uerbo de Iudeis, hoc ipsi de se Iudei facto testantur. Nam sequitur:

Et repleti sunt omnes in synagoga ira hec audientes,  et surrexerunt, et eiecerunt illum extra ciuitatem. Sacrilegia quippe Iudeorum, que multo ante Dominus prenuntiauerat per prophetam, dicens: Retribuebant mihi mala pro bonis , in Euangelio docet esse completa. Nam cum ipse per populos beneficia diffunderet, illi iniurias irrogabant. Nec mirum si perdiderunt salutem, qui eiecerunt de suis finibus Saluatorem. Moralis enim Dominus, et qui docuerit exemplo suo apostolos suos omnibus omnia fieri, nec uolentes repudiat, nec inuitos alligat, nec eiicientibus reluctatur, nec rogantibus deest. Sic Gerasenos alibi cum uirtutes eius sustinere non possent, quasi infirmos et ingratos reliquit. Simul intellige, non ex necessitate fuisse, sed uoluntariam corporis passionem; nec captum a Iudeis, sed a  se oblatum. Etenim quando uult capitur, quando uult labitur, quando uult suspenditur, quando uult non tenetur.

Et duxerunt, inquit, illum usque ad supercilium montis supra quem ciuitas illorum erat edificata, ut precipitarent eum. Ipse autem transiens per medium illorum ibat. O peior magistro discipulorum hereditas! Diabolus uerbo Dominum tentat, Iudei facto. Ille dicit, Mitte te; isti adoriuntur ut mittant. Et quidem Dominus supercilium montis precipitandus ascenderat, sed per medium illorum, mutata subito uel obstupefacta furentium mente, descendit, quos adhuc sanare quam perdere malebat, ut cassata uidentes sue cepta nequitie, a poscendo deinceps eius morte desisterent. Necdum enim uenerat hora passionis,  que non quolibet Sabbato, sed in Parasceue Pasche futura exstiterat. Necdum locum passionis, qui non in Nazareth, sed Ierosolymis hostiarum sanguine figurabatur, adierat. Sed nec genus mortis, qui crucifigendus a seculo preconabatur, elegerat. Non igitur a Nazareis precipitari, non a Ierosolymitis lapidari, non inter pueros Bethleemitas ab Herode perimi, non alia uel alia uoluit morte consummari. Quod enim tali morte regie potestatis indicium, quo fidelium frons armaretur, emineret? Sed solum crucis exspectatum est uexillum, cuius figura et celerrimo dextere motu contra maligni hostis tentamenta depingi, et ipsa nichilominus figura monarchie singularis potuisset typus haberi. Ut quomodo triumphum  crucis exponens Apostolus, ait: In nomine Iesu omne genu flectatur, celestium, et terrestrium, et infernorum . Hoc est enim quod eiusdem crucis cacumina ad celos tendunt, ima petunt inferos, cornua terram tegunt.

Et descendit in Capharnaum ciuitatem Galilee ibique docebat illos Sabbato. uide clementiam Domini Saluatoris: nec indignatione commotus, nec scelere offensus, nec iniuria uiolatus Iudeam deserit; quin etiam immemor iniurie, sed memor clementie, nunc docendo, nunc liberando, nunc sanando, in fide plebis corda demulcet. Quod autem Sabbatis maxime medicine doctrineque sue dona frequentat, docet se non sub lege, sed supra legem, qui eamdem quoque legem adimplere, non autem soluere uenerit, nec  Iudaicum eligere Sabbatum, quo uel ignem accendere, uel manum pedemque mouere non liceat, sed uerum Sabbatum dilectamque Domino esse requiem, si, saluti studentes animarum, ab opere seruili, id est, a cunctis contineamus illicitis.

Et stupebant in doctrina eius, quia in potestate erat sermo ipsius. Sermo doctoris in potestate fit, cum ea que docet operatur. Nam qui actis ipse sua dicta destruit, contemnitur. Cui contra doctorem instituens Apostolus ait: Nemo adolescentiam tuam contemnat . Singulariter autem Dominus ac principaliter solus ex potestate bona locutus est, quia ex infirmitate mala nulla commisit. Ex diuinitatis quippe potentia habuit id quod nobis per humanitatis sue innocentiam ministrauit. Aliter in  potestate erat sermo ipsius, siue ut alius euangelista dicit, erat docens eos sicut potestatem habens, et non sicut scribe. Quoniam scribe que per legem didicerant precepta, populis dabant. Ipse uero quasi auctor impletorque legis, uel mutando, uel augendo que minus uidebantur, libere agendo substituit.

Et in synagoga erat homo habens demonium immundum. Bene in synagoga homo erat qui spiritum immundum habebat, quia Spiritum sanctum amiserat. Introierat enim diabolus unde Christus exierat. Sicut etiam nunc quidam dicunt se Iudeos esse et non sunt, sed sunt synagoga Satane.

Et exclamauit uoce magna dicens: Sine, quid nobis  et tibi, Iesu Nazarene? Paululum  a me uexando quiesce, cui nulla est cum nostra fraude societas. Et uere: Que enim participatio luci ad tenebras? que communicatio Christi ad Belial? 

uenisti perdere nos? scio te quia sis sanctus Dei. Non uoluntatis ista confessio est, quam premium sequitur confitendi, sed necessitatis extorsio que cogit inuitos. Et uelut si serui fugitiui post multum temporis dominum suum uideant, nichil aliud nisi de uerberibus deprecantur, sic et demones cernentes Dominum in terris repente uersari, ad iudicandos se uenisse credebant. Presentia Saluatoris tormenta sunt demonum.

Et increpauit illum iehsu dicens: Obmutesce, et  exi ab illo. Quoniam inuidia diaboli mors intrauit in orbem terrarum , ideo contra ipsum mortis auctorem primo debuit medicina salutis operari: primo lingua serpentina, ne ultra uirus spargeret occludi; ac deinde femina que prima seducta est, a carnalis concupiscentie febre curari; tertio uir, qui male suadentis dicta coniugis audiuit, ab erroris sui lepra castigari. Ut ipse apud hunc euangelistam esset ordo restaurationis qui fuerat et casus.

Et cum proiecisset illum demonium in medium, exiit ab illo, nichilque illum nocuit. Diuina permissione liberandus a demone homo proiicitur in medium, ut uirtus patefacta Saluatoris plures ad fidem uiamque salutis inuitet. Sed quod dicitur, Nihilque  illum nocuit, uidetur repugnare Marco, qui ait: Et discerpens eum spiritus immundus, et exclamans uoce magna exiuit ab eo . Nisi intelligamus hoc dixisse Marcum, Discerpens eum, quod Lucas dixit: Et cum proiecisset illum in medium, ut quod secutus ait: Nihilque eum nocuit, intelligatur quia iactatio illa membrorum atque uexatio non eum debilitauit, sicut solent exire demonia etiam quibusdam membris amputatis aut euulsis. Unde merito pro tam integra restitutione sanitatis qui aderant pauentes tametsi nondum credentes, adinuicem dicebant:

Quia in potestate et uirtute imperat spiritibus immundis, et exeunt. Expellere enim demonia et homines sancti, sed in uerbo Dei possunt, ipsum autem Dei uerbum propria potestate uirtutes operatur.

 Surgens autem de synagoga, introiuit in domum Simonis. Socrus autem Simonis tenebatur magnis febribus. Si uirum a demonio liberatum moraliter animum ab immunda cogitatione purgatum significare dixerimus, consequenter femina febribus tenta, sed ad imperium Domini curata, carnem ostendit a concupiscentie sue feruore per continentie precepta frenatam. Omnis enim amaritudo, et ira, et indignatio, et clamor, et blasphemia, spiritus immundi furor est. Fornicationem uero, immunditiam, libidinem, concupiscentiam malam, et auaritiam, que est simulacrorum seruitus , febrem illecebrose carnis intellige.

Et rogauerunt illum pro ea. Et stans super illam,  imperauit febri, et dimisit illam. Modo Saluator rogatus, modo ultro curat egrotos, ostendens se contra peccatorum quoque passiones et precibus semper annuere fidelium, et ea que ipsi minime in se intelligunt, uel intelligenda dare, uel etiam non intellecta dimittere. Iuxta quod Psalmista postulat: Delicta quis intelligit? ab occultis meis munda me, Domine .

Et continuo surgens, ministrabat illis. Naturale est febricitantibus, incipiente sanitate, lassescere, et egrotationis sentire molestiam, uerum sanitas que Domini confertur imperio, simul tota redit. Non solum ipsa redit, sed et tanto robore comitante, ut eis continuo qui se adiuuerant, ministrare sufficiat,  et, iuxta leges tropologie, membra que seruierant immunditie ad iniquitatem ut fructificarent morti, seruiant iustitie in uitam eternam .

Cum sol autem occidisset, omnes qui habebant infirmos uariis languoribus, ducebant illos ad eum. At ille singulis manus imponens, curabat eos. Solis occubitus passionem mortemque significat illius qui dixit: Quandiu in mundo sum, lux sum mundi. Et sole occidente plures demoniaci quam ante, plures sanantur egroti. Quia qui temporaliter in carne uiuens paucos Iudeorum docuit, calcato regno mortis, omnibus per orbem gentibus fidei salutisque dona transmisit. Cuius ministris, quasi uite lucisque preconibus, Psalmista canit: Iter facite ei qui ascendit super occasum . Super occasum quippe Dominus  ascendit, quia unde in passione occubuit, inde maiorem suam gloriam resurgendo manifestauit.

Exibant etiam demonia a multis, clamantia et dicentia: Quia tu es Filius Dei. Et increpans non sinebat ea loqui, quia sciebant ipsum esse Christum. Demonia Filium Dei confitebantur, et attestante euangelista, sciebant ipsum esse Christum. Quia quem dierum quadraginta ieiunio fatigatum diabolus hominem cognouerat, nec tentando ualebat, an et Dei Filius esset experiri, iam nunc per signorum potentiam, uel intellexerit, uel potius suspicatus est esse Filium Dei. Non igitur ideo Iudeis eum crucifigere persuasit, quia Christum siue Dei Filium non esse putauit, sed quia se morte illius non preuidit esse damnandum. uere enim de hoc mysterio a seculis  abscondito dicit Apostolus: Quod nemo principum huius seculi cognouit; si enim cognouissent, nunquam Dominum glorie crucifixissent . Quare autem demonia Dominus de se loqui prohibeat, Psalmista manifestat, qui ait: Peccatori autem dixit Deus: Quare tu enarras iustitias meas ? et cetera: ne quis, dum predicantem audit, sequatur errantem. Improbus enim magister est diabolus, qui falsa ueris sepe permiscet, ut specie ueritatis testimonium fraudis obtexat. Alias autem non soli demones qui inuiti confitebantur iubentur silere de Christo, sed et illi qui ab eo sanati sponte confiteri uolebant. Imo ipsi apostoli, qui eum post resurrectionem toto erant orbe predicaturi, ante passionem  eius precipiuntur omnino reticere de illo, ne, diuina uidelicet maiestate predicata, passionis dispensatio differretur, et, dilata passione, salus mundi que per hanc futura erat negaretur.

Facta autem die, egressus ibat in desertum locum, et turbe requirebant eum, et uenerunt usque ad ipsum. Si occasu solis Domini mors exprimitur, quare non die redeunte resurrectio illius indicetur? Cuius manifestata luce a credentium turbis inquiritur, et in gentium deserto inuentus, ne abeat detinetur. Maxime cum hec prima Sabbati, quo resurrectio celebrata est, egressio, quesitio, et inuentio contigerit.



CAPUT u.

Factum est autem cum turbe irruerent in eum, ut  audirent uerbum Dei, et ipse stabat secus stagnum Genesareth. Stagnum Genesareth idem dicunt esse quod mare Galilee, uel mare Tiberiadis. Sed mare Galilee ab adiacente prouincia dictum, mare Tiberiadis a proxima ciuitate, que olim Chennereth uocata, sed ab Herode tetrarcha instaurata, in honorem Tiberii Cesaris Tiberias est appellata. Porro Genesar a laici ipsius natura, qua crispantibus aquis de seipso sibi excitare auram perhibetur, Greco uocabulo, quasi generans sibi auram dicitur. Neque enim in stagni morem sternitur aqua, sed frequentibus auris spirantibus agitatur, haustu dulcis, et ad potandum habilis. Sed Hebree lingue consuetudine, omnis aquarum congregatio siue dulcis, siue salsa, mare nuncupatur. Qui lacus, interfluente Iordane,  centum quadraginta stadiis in longitudinem, et quadraginta extenditur in latitudinem. Quia ergo stagnum siue mare presens seculum designat, Dominus secus mare stat, postquam, uite labentis mortalitatem deuincens, in ea qua passus est carne stabilitatem perpetue quietis adiit. Turbarum conuentus ad eum gentium in fide concurrentium typus est. De quibus Isaias: Et fluent  ad eum omnes gentes, et ibunt populi multi, et dicent: uenite et ascendamus ad montem Domini .

Et uidit duas naues stantes secus stagnum. Due naues secus stagnum posite, circumcisionem et preputium figurant. Quas bene iehsu uidisse perhibetur, quia in utroque populo nouit Dominus qui sunt eius. Eorumque cor a fluctibus seculi huius  ad future uite tranquillitatem quasi ad soliditatem littoris uiuendo, hoc est misericorditer uitando, prouehit.

Piscatores autem descenderant, et lauabant retia. Piscatores sunt Ecclesie doctores, qui nos rete fidei comprehensos, et de profundo ad lunam elatos, quasi pisces littori, sic terre uiuentium aduehunt. Quasi enim que retia piscantium sunt complexe, predicantium dictiones, que eos quos ceperint in fide, non amittant. Unde et retia quasi retinentia sunt uocata. Sed hec retia modo laxantur in capturam, modo lota plicantur, quia non omne tempus est habile doctrine, sed nunc exercenda lingua doctori, nunc suimet cura gerenda.

Ascendens autem in unam nauem que erat Simonis,  rogauit eum a terra reducere pusillum. Et sedens, docebat de nauicula turbas. Nauis Simonis est Ecclesia primitiua, de qua Paulus ait: Qui enim operatus est Petro in apostolatum circumcisionis, operatus est et mihi inter gentes . Bene una dicta, quia multitudinis credentium erat cor et anima una . De qua docebat turbas, quia de auctoritate Ecclesie docet usque hodie gentes.

Ut cessauit autem loqui, dixit ad Simonem: Duc in altum, et laxate retia uestra in capturam. Quod primo rogauit Simonem nauem a terra reducere pusillum, significat uel temperate utendum uerbo ad turbas, ut nec terrena eis precipiantur, nec sic a terrenis in profunda sacramentorum recedatur, ut ea penitus  non intelligant, uel prius in proximis regionibus gentibus predicandum, ut quod dicit item Petro: Duc in altum, et laxate retia uestra in capturam, ad remotiores gentes quibus postea predicatum est pertineat.

Et respondens Simon, dixit illi: Preceptor, per totam noctem laborantes, nichil cepimus. In uerbo autem tuo, laxabo rete.---Nisi Dominus edificauerit domum, in uanum laborauerunt qui edificant eam . Nisi Dominus cor illustrauerit auditorum, doctor in nocte laborat. Nisi in uerbo gratie superne laxata fuerint instrumenta disputationum, frustra uocis sue predicator iaculum mittit. Quia fides populorum non sapientia uerbi compositi, sed diuine uocationis munere prouenit.

 Et cum hoc fecisset, concluserunt piscium multitudinem copiosam. Rumpebatur autem rete eorum. Pre multitudine piscium rete rumpebatur, quia nunc ad confessionem fidei etiam cum electis reprobi tanti intrant, qui ipsam quoque Ecclesiam heresibus scindant. Rumpitur autem rete, sed non labitur piscis, quia suos Dominus etiam inter persequentium scandala seruat.

Et annuerunt sociis qui erant in alia naui, ut uenirent et adiuuarent eos. Alia nauis  est Ecclesia de gentibus, que et ipsa non sufficiente una nauicula piscibus impletur electis, quia nouit Dominus qui sunt eius, et apud ipsum certus est suorum numerus electorum. Cumque tot in Iudea credituros  non inuenit, quot ad fidem uitamque predestinatos nouit eternam, quasi alie nauis receptacula piscibus querens suis, corda quoque gentium fidei gratia replet. Et bene rupto rete socia nauis aduocatur, quoniam ante Iudas proditor, ante Simon Magus, pisces nequissimi, capti sunt, ante Ananias et Sapphira fidei rete subdole tentabant ingredi, ante, ut Ioannes testatur, multi discipulorum eius abierunt retro, et iam non cum illo ambulabant . Ac deinde Barnabas et Paulus ad gentium sunt apostolatum segregati .

Et uenerunt et impleuerunt ambas nauiculas, ita ut mergerentur. Harum impletio nauium, usque in finem seculi crescit. Sed quod implete merguntur, hoc est in submersione premuntur , Apostolus exponit, dicens: In nouissimis diebus erunt tempora periculosa, et erunt homines seipsos amantes, etc. . Nam mergi naues est, homines in seculum, ex quo elati per fidem fuerant, morum prauitate relabi. Quales et ipse Petrus adhuc in infirmitate positus, hoc loco demonstrat. Unde sequitur:

Quod cum uideret Simon Petrus, procidit ad genua Iesu, dicens: Exi a me, quia homo peccator sum, Domine. Quia carnales quique in Ecclesia regimen spiritalium, in quibus maxime Christi persona eminet, a se quodammodo repellunt. Non enim hoc uoce lingue dicunt bonis ministris Dei, ut eos a se repellant, sed uoce morum et actuum suorum suadent a se recedi, ne per bonos regantur, et eo uehementius  quo deferunt eis honorem, attamen factis suis a se recedere admonent, ut honorificentiam eorum significauerit Petrus, cadens ad pedes Domini; mores autem in eo quod ait: Exi a me, Domine, quia peccator homo sum. Quod tamen quia non fecit Dominus, non enim recessit ab eis, sed eos subductis nauibus ad littus perduxit, significat in bonis et spiritalibus uiris non esse oportere hanc uoluntatem, ut peccatis turbarum commoti, quo quasi securius tranquilliusque uiuant, munus ecclesiasticum deserant.

Et ait ad Simonem iehsu: Nolite timere. Confortat Dominus timorem carnalium, animosque fragilium. Consolando erigit, ne quis uel de sue conscientia culpe tremens, uel de aliorum innocentia stupens,  sanctitatis iter formidet aggredi. Quod autem sequitur,

Et hoc iam homines eris capiens, ad ipsum Petrum specialiter pertinet. Exponit enim ei Dominus quid hec captura piscium significet. Quod uidelicet ipse sicut nunc per reita pisces, sic aliquando per uerba sit capturus homines. Totusque facti huius ordo quid in Ecclesia, cuius ipse typum tenet, quotidie geratur ostendat. Quod uero subiungitur:

Et subductis ad terram nauibus, relictis omnibus, secuti sunt eum, potest significare finem temporis, quo ab huiusmodi salo qui Christo inheserint penitus recessuri sunt. Sciendum est autem hanc eamdem non esse lectionem qua Mattheus et Marcus binos de nauiculis piscatores, primo Petrum et Andream,  deinde filios Zebedei a Domino narrant esse uocatos. Non enim eos Lucas nunc a Domino uocatos, sed tantum Petro fuisse predictum quod homines esset capturus, insinuat. Quod non ita dictum est, quasi iam pisces nunquam esset capturus. Nam et post resurrectionem Domini legimus eos esse piscatos. Unde datur intelligi eos ad capturam piscium ex more remeasse, ut postea fieret quod Mattheus et Marcus narrant, quando eos binos uocauit. Tunc enim non subductis ad terram nauibus tanquam cura redeundi, sed ita eum secuti sunt, tanquam uocantem ac iubentem ut sequerentur.

Et factum est, cum esset in una ciuitatum, et ecce uir plenus lepra. Et uidens Iesum, et procidens in faciem, rogauit eum dicens, Domine, si uis, potes me mundare.  Bene ubi leprosus mundatur, certus non exprimitur locus, ut ostendatur non unum populum specialis alicuius ciuitatis, sed omnium populos fuisse sanatos. Et quia Dominus ait: Non ueni soluere legem, sed adimplere , ille qui excludebatur a lege, purgari se Domini potestate presumens, non ex lege, sed supra legem esse gratiam iudicabat, que leprosi maculam possit abluere. uerum ut in Domino potestatis auctoritas, ita in illo fidei constantia declaratur. Ille in faciem procidit, quod humilitatis est et pudoris, ut unusquisque de sue uite maculis erubescat. Sed confessionem uerecundia non repressit, ostendit uulnus, remedium postulauit. Et ipsa religionis et fidei plena confessio est. Si uis  , potes me mundare. In uoluntate Domini tribuit potestatem. De uoluntate autem Domini non quasi pietatis incredulus dubitauit, sed quasi colluuionis sue conscius non presumpsit.

Et extendens manum, tetigit illum dicens: uolo, mundare. Et confestim lepra discessit ab illo. Nihil medium est inter opus Dei atque preceptum, quia in precepto est opus. Denique dixit, et facta sunt. uides igitur quod dubitari non potest quia uoluntas Dei potestas est. Si ergo uoluntas eius potestas est, qui unius uoluntatis asserunt, unius utique asserunt potestatis. Itaque quasi habens potestatem sanandi, et iubendi auctoritatem, operandi testimonium non refugit. uolo enim dicit, propter Photinum; imperat, propter Arium; tangit, propter Manicheum. Et  lex quidem tangi leprosos prohibet, sed qui Dominus legis est, non obsequitur legi, sed legem facit. Non ergo ideo tetigit, quia sine tactu mundare non poterat, sed ut probaret quia subiectus non erat legi, nec contagium timebat ut homines, sed ut quia contaminari non poterat qui alios liberabat, lepra tactu Domini fugaretur, que solebat contaminare tangentem. Simulque illud mirabile, quod eo sanauit genere quo fuerat obsecratus: Si uis, potes me mundare. uolo, inquit, mundare. Habes uoluntatem, habes etiam pietatis effectum.

Et ipse precepit illi ut nemini diceret. Quare precipitur nemini dicere, nisi ut doceret non uulganda nostra beneficia, sed premenda? ut non solum a mercede abstineamus pecunie, sed etiam gratie.

 Et uade, ostende te sacerdoti, et offer pro emundatione tua, sicut precepit Moyses, in testimonium illis, etc. Ostendere se sacerdoti iubetur, ut intelligeret sacerdos eum non legis ordine, sed gratia Dei supra legem, esse curatum; offerre autem sacrificium, ut ostenderet Dominus quia legem non solueret, sed impleret: qui secundum legem gradiens, supra legem sanaret eos quos remedia legis non sanauerant. Et bene addidit In testimonium illis, hoc est, si Deo credant, si impietatis lepra discedat. Quod si quem mouet quomodo Dominus Mosaicum uideatur approbare sacrificium, cum id non receperit Ecclesia, meminerit nondum esse cepisse sacrificium sanctum sanctorum, quod corpus eius est. Nondum enim obtulerat in passione holocaustum  suum. Non autem oportebat auferri significantia sacrificia priusquam illud quod significabatur confirmatum esset contestatione apostolorum predicantium et fide credentium populorum. Quia uero typice uir iste peccatis languidum genus designat humanum, recte non solum leprosus, sed et plenus lepra describitur. Omnes enim peccauerunt, et egent gloria Dei . Illam scilicet, ut, extenta manu Saluatoris, hoc est, incarnato Dei uerbo, humanamque contingente naturam, ab erroris prisci uarietate mundentur, possintque cum apostolis audire: Iam uos mundi estis, propter sermonem quem locutus sum uobis ; et qui diutius abominabiles a populi Dei erant castris secreti, iam aliquando templo  reddi et sacerdoti queant offerri, illi utique cui dicitur: Tu es sacerdos in eternum , audientes ab Apostolo: Templum enim Dei sanctum est, quod estis uos ; offerantque pro emundatione sua sicut precepit Moyses, id est, exhibeant corpora sua hostiam uiuentem, sanctam, Deo placentem .

Perambulabat autem magis sermo de illo, et conueniebant turbe multe ut audirent eum, et curarentur ab infirmitatibus suis. Unius perfecta saluatio multas ad Dominum cogit turbas. Ut enim ipse se exterius interiusque doceret esse sanatum, nequaquam perceptum beneficium uel ab ipso a quo acceperat iussus tacet. Quin potius, ut Marcus narrat, euangeliste functus officio, mox egressus cepit predicare et diffamare  sermonem, ita ut iam non posset manifeste in ciuitatem introire, sed foris in desertis locis esset, et conueniebant ad eum undique . Unde merito queritur quidnam sit quod Dominus nonnulla que gessit abscondi iussit, et nec ad horam potuerunt abscondi. Nunquid enim unigenitus Filius Patri et Spiritui sancto ceternus hac in re uelle habuit quod implere non potuit? Sed notandum quod Redemptor noster per mortale corpus omne quod egit, hoc nobis in exemplo actionis prebuit. Miraculum namque faciens et taceri iussit, et tamen taceri non potuit. Ut uidelicet electi eius, exempla doctrine illius sequentes, in magnis que faciunt latere quidem in uoluntate habeant, sed ut prosint aliis, prodantur inuiti: quatenus et magne humilitatis  sit quod opera taceri appetunt, et magne sublimitatis sit quod eorum opera taceri non possunt. Non ergo Dominus uoluit quidquam fieri et minime potuit, sed quid uelle eius membra debeant, quidue de eis etiam nolentibus fiat, doctrine magisterio exemplum dedit.

Ipse autem secedebat in desertum, et orabat. Quod secedit orare, non ei nature tribuas que dicit, uolo, mundare, et curabat ab infirmitatibus, sed ei que extendens manum tetigit leprosum: non quo, iuxta Nestorium gemina sit Filii persona, sed quo eiusdem persone sicut nature, sic et operationes sint due. Aliter: quod in urbe miracula facit, in deserto uero uel in monte  orando pernoctat, utriusque uite nobis, et actiue scilicet et  contemplatiue documenta premonstrat, ut nec contemplationis studio quis proximorum curam negligat, nec cura proximorum immoderatius obligatus, contemplationis studia derelinquat: quatenus nec amorem Dei prepediat amor proximi, nec amorem proximi, quia transcendit, abiiciat amor Dei. In monte quippe orare est, relictis infirmarum cogitationum curis, tota mente quemlibet ad eterna superne contemplationis gaudia festinare. In desertum secedere et orare est, exsurgentem intrinsecus strepitum terrenorum desideriorum premere, et quoddam sibi cum Domino intra se secretum querere, ubi cum illo exteriore cessante tumultu, per interna desideria silenter loquatur.

 Et factum est in una dierum, et ipse sedebat docens, et erant pharisei sedentes, etc. Ubi Dominus sedens docuerit quando scribis et phariseis consedentibus paralyticum curauit, Lucas breuiandi gratia preterit, sed Mattheus et Marcus qui narrant, questionem facere uidentur. Quoniam quidem Mattheus in ciuitate sua, Marcus in Capharnaum hoc eum fecisse testantur. Que difficilius solueretur, si Mattheus etiam Nazareth nominaret. Nunc uero uel ipsa Galilea in qua erat Nazareth, intelligenda est dicta ciuitas Christi, ad distinctionem uidelicet regionis transmarine Gerasenorum, de qua transfretando, sicut Mattheus scribit, uenerat Galileam. uel certe ipsa Capharnaum ciuitas Christi est dicta, quam non nascendo, sed uirtutibus illustrando, suam ipse fecerat.

 Et ecce uiri portantes in lecto hominem qui erat paralyticus, et querebant eum inferre et ponere ante eum. Curatio paralytici huius, anime post diuturnam illecebre carnalis inertiam ad Christum suspirantis indicat saluationem. Que primo omnium ministris qui eam subleuent et Christo afferant, id est, bonis doctoribus qui spem sanationis opemque intercessionis suggerant, indiget. Qui bene, Marco narrante, quatuor fuisse reperiuntur, siue quia quatuor Euangelii libris omnis predicantium uirtus, omnis sermo firmatur, seu quia quatuor sunt uirtutes, quibus ad promerendam sospitatem fiducia mentis erigitur. De quibus in eterne sapientie laude dicitur: Sobrietatem enim et sapientiam docet, et iustitiam et uirtutem, quibus utilius nichil est in uita hominibus . Quas nonnulli uersis  nominibus, prudentiam, fortitudinem, temperantiam, et iustitiam appellant.

Et non inuenientes qua parte illum inferrent pre turba, ascenderunt supra tectum per tegulas. Desiderant paralyticum Christo offerre, sed turba interposita ab omni parte recluduntur. Quia sepe anima post infimi corporis desidiam ad Deum resipiscens, superneque gratie remedio cupiens innouari, prisce consuetudinis obstaculo retardatur. Sepe inter ipsas orationis secrete dulcedines, et quasi suaue cum Domino colloquium, turba cogitationum interueniens aciem mentis, ne Christus uideatur, intercludit. Et quid inter hec agendum? non utique in infimis exterius qua turbe tumultuantur remanendum, sed tectum domus in qua Christus docet ascendendum, id  est, sacre Scripture sublimitas est appetenda, lexque Domini cum Psalmista die noctuque meditanda. In quo enim corrigit iunior uiam suam? In custodiendo, inquit, sermones tuos .

Et submiserunt illum cum lecto in medium ante Iesum. Patefacto tecto eger ante Iesum submittitur, quia reseratis Scripturarum mysteriis ad notitiam Christi peruenitur, hoc est ad eius humilitatem fidei pietate descenditur. Et bene domus Iesu tegulis contecta describitur, quia sub contemptibili litterarum uelamine, si adsit qui reseret doctor, diuina spiritalis gratie uirtus inuenietur. Quod autem cum lecto deponitur, significat ab homine in ista carne adhuc constituto Christum debere cognosci.

 Quorum fidem ut uidit, dixit: Homo, remittuntur tibi peccata tua. Hominem Dominus a paralysi curaturus primo peccatorum uincula dissoluit, ut ostenderet eum ob nexus culparum, artuum dissolutione damnari, nec nisi his relaxatis membrorum posse recuperatione sanari. Sic et illi paralytico qui iuxta probaticam piscinam diu motum aque frustra prestolabatur, sanato a Domino dicitur: Ecce sanus factus es, iam noli peccare, ne deterius tibi aliquid contingat . Et bene is cui peccata dimittebantur, homo uocatur, qui hoc ipso quod homo erat, non posset dicere, Non peccaui, simul etiam ut ille qui homini dimittebat, intelligeretur Deus. Intuendum sane quanti propria cuiusque fides apud Deum ualeat, ubi tanti ualuit aliena, ut totus homo repente,  id est, exterius interiusque iam saluatus exsurgeret, aliorumque merito, aliis laxarentur errata.

Et ceperunt cogitare scribe et pharisei dicentes: Quis est hic qui loquitur blasphemias? Quis potest dimittere peccata, nisi solus Deus? uerum dicunt scribe, quia nemo dimittere peccata nisi Deus potest, qui per eos quoque dimittit, quibus dimittendi tribuit potestatem. Et ideo Christus uere Deus esse probatur, quia dimittere peccata quasi Deus potest. uerum Deo testimonium reddunt, sed personam Christi negando falluntur. Errant itaque Iudei, qui cum Christum et Deum esse et peccata dimittere posse credant, Iesum tamen Christum esse non credunt. Sed multo dementius errant Ariani, qui cum Iesum et Christum esse, et peccata posse dimittere Euangelii uerbis deuicti,  negare non audeant, nichilominus tamen Deum negare non timent. At ipse perfidos saluare desiderans, et occultorum cognitione, et uirtute operum, Deum se esse manifestat.

Respondens enim, dixit ad illos: Quid cogitatis in cordibus uestris? Eidem namque Deo qui dicit: Ego sum, ego sum ipse qui deleo iniquitates tuas , sapientissimus orator ait: Tu enim solus nosti corda omnium filiorum hominum . Eadem ergo, inquit, maiestate et potentia qua cogitationes uestras intueor, possum et hominibus delicta dimittere. Ex uobis intelligite, quid paralyticus consequatur.

Quid est facilius dicere, Dimittuntur tibi peccata, an dicere, Surge et ambula? Utrum sint paralytico peccata  dimissa, solus nouerat qui dimittebat. Surge autem et ambula, tam ille qui surgebat, quam ii qui surgentem uidebant, approbare poterant. Fit igitur carnale signum, ut probetur spiritale.

Ut autem sciatis quia Filius hominis potestatem habet in terra dimittere peccata. Si et Deus est, iuxta memoratum Isaie testimonium, qui delet iniquitates nostras , et Filius hominis potestatem habet in terra dimittendi peccata , ergo idem ipse et Deus et Filius hominis est, ut et homo Christus per diuinitatis sue potentiam dimittere peccata possit, et idem Deus Christus per humanitatis sue fragilitatem pro peccatoribus mori.

Ait paralytico: Tibi dico, surge; tolle lectum tuum.  et uade in domum tuam. Spiritaliter de lecto surgere, est animam se a carnalibus desideriis, ubi egra quiescebat, abstrahere. Lectum uero tollere est, ipsam quoque carnem per continentie frena correptam, spe celestium premiorum deliciis priuare terrenis. Ipse enim lectus qui per singulas noctes lauatur a Dauid, id est, pro uniuscuiusque noxe maculis digno penitentie flumine castigatur. Sublato autem lecto domum ire, ad paradisum redire est. Ipsa est enim uera domus, que hominem prima suscepit, non iure amissa, sed fraude, tandemque restituta per eum qui fraudulento hosti nichil debuit. Aliter. Sanus qui languebat, lectum reportat domum, cum anima peccatorum remissione accepta, ad internam sui custodiam cum ipso se corpore refert, ne post  ueniam quid, unde iterum iuste feriatur, admittat.

Et confestim surgens coram illis, tulit lectum in quo iacebat, et abiit in domum suam magnificans Deum, etc. Mira diuine potentie uirtus, ubi nulla temporis interueniente morula, iussa Saluatoris salus festina comitatur. Merito qui adfuerant, damnatis blasphemie iaculis, ad laudem tante maiestatis stupentia corda conuertunt.

Et post hec exiit, et uidit publicanum nomine Leui, sedentem ad telonium, et ait illi: Sequere me. Idem Leui qui Mattheus est, sed Lucas Marcusque propter uerecundiam et honorem euangeliste noluerunt nomen ponere uulgatum. Ipse autem Mattheus iuxta illud quod scriptum est, Iustus accusator sui est , in primordio sermonis Mattheum se  et publicanum nominat: ut ostendat legentibus nullum debere conuersum de salute diffidere, cum ipse de publicano in apostolum, de telonario in euangelistam sit repente mutatus. Et relictis omnibus, surgens secutus est eum. Intelligens Mattheus quid sit ueraciter Dominum sequi, relictis omnibus sequitur. Sequi enim, imitari est. Ideoque ut pauperem Christum non tam gressu quam affectu consectari potuisset, reliquit propria qui rapere solebat aliena, perfectamque nobis abrenuntiationis seculi formam tribuens, non solum lucra reliquit uectigalium, sed et periculum contempsit quod euenire poterat a principibus seculi, quia uectigalium rationes imperfectas, atque incompositas reliquerit. Tanta enim cupiditate sequendi Dominum ductus est, ut in nullo prorsus  huius uite respectum uel cogitationem sibimet reseruauerit. Propter quod iusta mercede dum humana sedulus negotia deserit, dominicorum fidelis dispensator meruit esse talentorum.

Et fecit ei conuiuium magnum Leui, in domo sua. Qui domicilio Christum recipit interno, maximis delectationibus exsuperantium pascitur uoluptatum. Itaque Dominus libenter ingreditur, et in eius qui crediderit recumbit affectum, et hoc est bonorum operum spiritale conuiuium, quo diues populus eget, pauper epulatur.

Et erat turba multa publicanorum et aliorum qui cum illis erant discumbentes. uiderant publicanum a peccatis ad meliora conuersum, locum inuenisse penitentie, et ob id etiam ipsi non desperant salutem.

 Et murmurabant pharisei et scribe eorum dicentes ad discipulos eius: Quare cum publicanis et peccatoribus manducatis et bibitis? Conuiuantibus cum Domino publicanis, pharisei murmurantes de ieiunio gloriantur. Ubi primo legis et gratie quanta sit distantia declaratur. Quia qui legem sequuntur, ieiune mentis famem patiantur eternam. Qui uero uerbum in interioribus anime receperunt alimentis celestis, et fontis ubertate recreati, esurire et sitire non possint Deinde retributionis future species prefiguratur, quando epulantibus cum Christo electis perfidia superborum ieiuna torquebitur. Quibus dicitur, Meretrices et publicani precedent uos in regno Dei . Quod si per Matthei electionem fides gentium  que prius mundi lucris inhiabant, sed nunc corpus Christi sedula deuotione reficiunt, exprimitur, profecto supercilium phariseorum, Iudeorum inuidiam, qua de gentium salute torquentur, insinuat.

Et respondens iehsu, dixit ad illos: Non egent qui sani sunt medico, sed qui male habent. Non ueni uocare iustos, sed peccatores in penitentiam. Suggillat scribas et phariseos, qui iustos se putantes, peccatorum consortia declinabant. Seipsum namque medicum dicit, qui miro medicandi genere, uulneratus est propter iniquitates nostras, et liuore eius sanati sumus . Sanos autem et iustos appellat eos, qui ignorantes Dei iustitiam, et suam uolentes constituere, iustitie Dei non sunt subiecti, qui ex lege presumentes, Euangelii gratiam non querunt. Porro  male habentes et peccatores uocat eos, qui sue fragilitatis conscientia deuicti, nec per legem iustificari posse uidentes, Christi se gratie penitendo submittunt. Ubi simul ostenditur quod non in pristinis uitiis permanentes, ut pharisei et scribe murmurabant, sed penitentiam agentes publicani uenerint ad Iesum: et ipse quoque iehsu conuiuia peccatorum ut occasionem haberet docendi, et spiritales inuitatoribus suis preberet cibos, adire dignatus sit. Denique cum frequenter pergere ad conuiuium describatur, nichil refertur aliud, nisi quid ibi fecerit, quid docuerit, ut et humilitas Domini eundo ad peccatores, et potentia doctrine eius in penitentium conuersione monstretur.

At illi dixerunt ad eum: Quare discipuli Ioannis  ieiunant frequenter, et obsecrationes faciunt, similiter et phariseorum, tui autem edunt et bibunt? Mattheus refert, ipsos Ioannis discipulos hec dixisse Saluatori, unde patet utrosque coniunctos hac eum questione pulsasse. Ubi Ioannis maxime reprehendendi discipuli non solum de sui iactantia ieiunii, uerum quia calumniabantur quam sciebant a magistro predicatum, et iungebantur phariseis quos ab eo nouerant condemnatos. Spiritaliter autem discipuli Ioannis et phariseorum ieiunant, Christi autem edunt et bibunt, quia siue opera quis legis seu traditiones sequatur hominum, siue ipsum etiam Christi preconium, aure tantum percipiat corporis, spiritualibus abstinens bonis ieiuno corde tabescit. Qui uero Christi membris fideli incorporatur amore, non potest ieiunare,  quia carne ipsius epulatur et sanguine. Aliter: Ioannes uinum et siceram non bibit, Dominus cum publicanis et peccatoribus manducat et bibit, quia ille abstinentia meritum auget, cui potentia nulla nature: Dominus autem cui naturaliter suppetebat delicta donare, cur eos declinaret quos abstinentibus poterat reddere puriores? Sed ieiunauit et Christus, ne preceptum declinares. Manducauit cum peccatoribus, ut gratiam cerneres, agnosceres potestatem.

Quibus ipse ait: Nunquid potestis filios sponsi, dum cum illis est sponsus, facere ieiunare? uenient autem dies, et cum ablatus fuerit ab illis sponsus, tunc ieiunabunt in illis diebus. Sponsus Christus, sponsa  Ecclesia est. De hoc sancto spiritalique connubio, apostoli sunt creati. Unde bene Marcus euangelista filios eos appellat nuptiarum, non tantum sponsi, sed etiam sponse, uolens intelligi quia per lauacri regenerationem, in ius diuine generationis assumpti sunt. Qui ieiunare ac lugere non possunt quandiu sponsum in thalamo uident, et ipsum sciunt esse cum sponsa. Quando uero transierint nuptie, et passionis ac resurrectionis tempus aduenerit, tunc sponsi filii ieiunabunt. Quod autem Lucas non ait ut ceteri: Nunquid possunt filii sponsi aut nuptiarum ieiunare uel lugere, sed nunquid potestis filios sponsi facere ieiunare ? eleganter intimauit eosdem ipsos qui loquebantur fuisse facturos, ut lugentes ieiunarent filii sponsi, quoniam ipsi essent sponsum occisuri.  Notandum uero hunc luctum absentie sponsi, non nunc tantum, id est, post mortem resurrectionemque eiusdem sponsi, sed et ante incarnationem illius per totum huius seculi tempus esse celebratum. Prima quippe tempora Ecclesie ante uirginis partum sanctos habuere, qui desiderarent incarnationis Christi aduentum. Ista uero tempora ex quo ascendit in celum sanctos habent, qui desiderent eius manifestationem ad uiuos et mortuos iudicandos. Neque hic desiderabilis Ecclesie luctus requieuit aliquantum, nisi quandiu hic cum discipulis in carne uersatus est. Iuxta leges autem tropologie sciendum, quod quandiu sponsus nobiscum est, et in letitia sumus, nec ieiunare possumus, nec lugere. Cum autem ille propter peccata a nobis recesserit et auolauerit,  tunc indicendum ieiunium, tunc recipiendus est luctus.

Dicebat autem et similitudinem ad illos: Quia nemo commissuram a uestimento nouo, immittit in uestimentum uetus. Alioquin et nouum rumpit, et ueteri non conuenit commissura a nouo. Cum interrogatus esset Dominus cur discipuli eius non ieiunarent, respondit carnales adhuc quosque, et necdum passionis resurrectionisque sue fide solidatos, non posse seueriora ieiunia et continentie sustinere precepta, ne per austeritatem nimiam, etiam credulitatem quam habere uidebantur amittant. Ipsos ergo adhuc discipulos tanquam uetera uestimenta dicit, quibus inconuenienter nouus pannus assuitur, id est, aliqua  particula doctrine, que ad noue uite temperantiam pertinet. Quia si hoc fiat, et ipsa doctrina quodammodo scinditur, cuius particula que ad ieiunium ciborum ualet, inopportune traditur. Cum illa doceat generale ieiunium non a concupiscentia ciborum tantum, sed ab omni letitia temporalium delectationum, cuius quasi pannum, id est, partem aliquam que ad cibos pertinet, dicit non oportere hominibus adhuc uetere consuetudini deditis impertiri. Quia et illinc quasi conscissio uidetur fieri, et ipsi uetustati non conuenit.

Et nemo mittit uinum nouum in utres ueteres, alioquin rumpit uinum nouum utres, et ipsum effunditur, et utres peribunt. Sed uinum nouum in utres nouos mittendum est, et utraque conseruantur. Eosdem quoque  ueteribus comparat utribus, quos uino nouo, id est, spiritalibus preceptis facilius disrumpi, quam id posse continere dicit. Erunt autem iam utres noui, cum post ascensum Domini desiderio consolationis eius orando et sperando innouantur. Tunc enim acceperunt Spiritum sanctum, quo impleti cum linguis omnibus loquerentur, a Iudeis nescientibus, sed tamen uere attestantibus dictum est, quia musto pleni sunt isti. Nouum enim uinum iam nouis utribus nouerat, hoc est Spiritus sancti feruor spiritalium corda repleuerat. Aliter. Cauendum doctori, ne anime nondum renouate, sed in uetustate malitie perduranti, nouorum mysteriorum secreta committat.

Et nemo bibens uetus, statim uult nouum, Dicit enim, uetus melius est. Iudeos significat, quibus uite ueteris  saliua imbutis, noue gratie precepta sorduerant. Quia profecto maiorum traditionibus commaculati, dulcedinem spiritalium uerborum percipere nequaquam ualebant.



CAPUT uI.

Factum est autem in Sabbato secundo primo cum transiret per sata, uellebant discipuli eius spicas, et manducabant confricantes manibus. Hoc est quod Marcus ait, quia discipuli propter nimiam eorum qui ueniebant ut curarentur importunitatem, ne manducandi quidem spatium habebant, et ideo quasi homines esuriebant. Quod autem spicas segetum manibus confricant, et inediam consolantur, uite austerioris indicium est, non preparatas epulas, sed cibos simplices querentium. Et nota quod primi  apostoli Saluatoris litteram Sabbati destruunt, aduersum Ebionitas, qui cum ceteros recipiant apostolos, Paulum quasi transgressorem legis repudiant. Unde bene Lucas diem quo Sabbati littera solui ceperat, hoc est-secundo-primum Sabbatum nuncupat, uolens intimare Sabbati legalis obseruantiam cessare ultra debere, et naturalis Sabbati libertatem que ad Moysi usque tempora ceterorum dierum similis erat, oportere restitui. Ut sicut Ecclesiam non circumcisio uel ceremonie legis, sed fides Abrahe qua in preputio iustificatus est, per dilectionem operata saluat, ita hanc etiam non aliud quam spiritale Sabbatum, quo et ipse Abraham semper a seruili, id est, noxia uacabat actione, per septiformem  Spiritus sancti gratiam Deo commendet. Huius itaque temporis Sabbatum, quo sicut in ceteris diebus utilia queque licet operari, ad distinctionem Iudaici Sabbati quo non iter facere, non ligna colligere, non alia quelibet necessaria facere licebat, secundo-primum appellat. Primum uidelicet hoc a secundo prelatum siue temporis ordine, quia per innumera ante legem secula, quomodo nunc agitur a patribus agebatur, seu certe gratie munere significans ut nil aliud secundo-primum, quam inferiori superius intelligas esse Sabbatum. Nam et primus homo de terra terrenus, secundus homo de celo celestis. Nec tamen errat, si quis Dominum Iesum Christum secundo-primum Adam uelit appellare, qui merito scilicet et gratia non humane natiuitatis ordine primum  precesserit Adam, iuxta quod de illo precursor suus ait: Qui post me uenit, ante me factus est, quia prior me erat . Potest et ita in Sabbato secundo primo dictum intelligi, ut unum idemque Noui Testamenti Sabbatum, et secundum et primum sit. Secundum, quia post legale Sabbatum a nobis obseruatur. Primum, quia et ante decreta legis a iustis obseruabatur antiquis. Mystice autem discipuli per sata transeunt, illa uidelicet de quibus Dominus ait, Leuate oculos uestros, et uidete regiones, quia albe sunt iam ad messem, et qui metit, mercedem accipit . Et ideo nichil melius esurire, quam salutem intelliguntur, hominum quam ipse messorum primus quondam inter preces esuriens, mox ostensis quas cupiebat dapibus, audit: Surge, Petre, occide et  manduca . Et mira sacramenti concordia, quia et ibi mactari et manducari iubentur animalia, et hic confricari et nichilominus manducari spice referuntur. Hoc est enim: Mortificate membra uestra que sunt super terram, et exuite uos ueterem hominem, cum actibus eius . Quia non aliter quisque transit in corpus Christi, non aliter doctorem profectus sui fructibus pascit. uellere itaque spicas esse homines a terrena intentione, qua solum mentis quasi radicem fixerant, eruere. Fricare autem manibus, exemplis uirtutum ab ipsa etiam carnis concupiscentia, quasi folliculis atque integumentis aristarum, puritatem mentis exuere. Grana uero manducari est, emundatum quemque ab omni inquinamento carnis et Spiritus, per ora predicantium,  Ecclesie membris incorporari. Et bene hec discipuli apud Marcum, Dominum pregredientes egisse referuntur, quia doctoris necesse est sermo precedat, et sic cor auditoris gratia superne uisitationis illustret.

Quidam autem Phariseorum dicebant illis: Quid facitis quod non licet in Sabbatis? Hec alii Euangeliste narrant ipsi Domino fuisse magis obiecta. Sed siue illi, siue discipulis eius, siue per plures passim criminantes utrisque sint dicta  tamen quia quidquid a discipulis agitur, ad eum respicit, cuius in agendo magisterium sequuntur, confestim ille iuxta quod Esaias ait: Et arguet in equitate pro mansuetis terre , falsos legis defensores ueris sanctorum deuincit exemplis. Ait enim:

 Nec hoc legistis quod fecit Dauid, cum esurisset ipse et qui cum eo erant, quomodo intrauit in domum Dei et panes propositionis sumpsit, et manducauit, et dedit his qui cum ipso erant, quos non licet manducare nisi tantum sacerdotibus? Regum narrat historia, beatum Dauid insidias Saulis uitantem ad Abimelech sacerdotem uenisse in Nobe, sibi suisque cibos petisse. At sacerdotem panes communes non habentem, cum solum primo disceret mundos a mulieribus ab heri et nudiustertius fuisse pueros, panes consecratos ei dare non dubitasse, melius arbitratum propheta dicente: Misericordiam uolo et non sacrificium  de famis periculo homines liberare, quam Deo offerre sacrificium. Hostia enim Deo placabilis, hominum  salus est. Opponit ergo Dominus Phariseis calumniatoribus, et dicit: Si et Dauid sanctus est, et Abimelech pontifex a uobis non reprehenditur, sed legis uterque mandatum probabili excusatione transgressi sunt, et fames in causa est, cur eamdem famem non probatis in apostolis, quam probatis in ceteris? Quamquam et in hoc multa distantia sit, isti spicas in Sabbato manu confricant, illi panes comedere Leuiticos, et ad Sabbati solemnitatem accedebant. Coquebantur enim panes propositionis ante Sabbatum, et Sabbato mane oblati super sacram mensam ponebantur, bis seni ad alterutros conuersi, duabus pateris aureis superpositis thure plenis. Que permanebant ad aliud Sabbatum, et tunc pro illis alii deportabantur, illi uero sacerdotibus exhibebantur.  Et thure incenso in igne sacro in quo omnia holocausta fieri solebant, aliud thus super alios duodecim panes adiiciebatur. Qua hora superueniens Dauid, panesque consecratos accipiens, ostendit figurate sacerdotalem cibum, ad usum transiturum esse populorum. Siue quod omnes uitam sacerdotalem debemus imitari, siue quia omnes filii Ecclesie sacerdotes sunt. Ungimur enim in sacerdotium sanctum, offerentes nosmetipsos Deo hostias spiritales.

Et dicebat illis, quia Dominus est Filius hominis etiam Sabbati. Si, inquit, Dauid rex sacerdotali cibo pastus excusabilis est, et iuxta alterius Euangelii fidem sacerdotes Sabbatum per templi ministerium uiolantes crimine carent, quanto magis Filius hominis, qui uerus rex et uerus sacerdos, et ideo Dominus est  Sabbati, euulsarum Sabbato spicarum noxa non tenetur.

Factum est autem et in alio Sabbato, ut intraret in synagogam et doceret, et erat ibi homo, et manus eius dextera arida. Sabbatis precipue Dominus in synagoga docet, operaturque uirtutes, non solum propter insinuandum spiritale Sabbatum, sed et propter celebriorem eo die populi conuentum. Cui tunc ex antiqua Patrum institutione moris erat, qui uacare a labore per legem iubebatur, legendis audiendisque Scripturis operam dare. Iuxta quod in Actibus apostolorum Iacobus loquitur. Moyses enim a diebus antiquis habet qui eum predicent in synagogis, ubi per omne Sabbatum legitur. Nam sicut hi quibus uenandi ars est, ubi feras, pisces et  uolucres abundare didicerint, ibi sua maxime retia tendunt: ita et Dominus semper docuit in synagoga et in templo, quo omnes Iudei conueniebant, uolens omnes saluos fieri, et ad agnitionem ueritatis uenire. Homo sane qui manum habebat aridam, humanum genus indicat infecunditate boni operis arefactum, sed Domini miseratione curatum. Cuius dextera que in primo parente dum uetite arboris poma decerperet, aruerat, per Redemptoris gratiam, dum insontes manus in crucis arbore tenderet, bonorum operum succis est restituta saluti. Et bene in synagoga manus erat arida, quia ubi scientie donum maius, ibi grauius est inexcusabilis noxe periculum.

Obseruabant autem scribe et pharisei si Sabbato curaret,  ut inuenirent accusare illum. Quia destructionem Sabbati quam in discipulis arguebant probabili magister excusauerat exemplo, nunc ipsum obseruando magistrum calumniari uolunt, ut si Sabbato curet, transgressionis, si non curet, crudelitatis aut imbecillitatis arguant.

Ipse uero sciebat cogitationes eorum, etc. Hoc est quod legimus: Dominus nouit cogitationes hominum quoniam uane sunt . Et quod sequitur: Beatus homo quem tu erudieris, Domine, et de lege tua docueris eum . De illis dictum est qui legem per Christum adimpletam, nec nobis carnale per hanc, sed spiritale Sabbatum didicerunt esse preceptum.

Ait autem ad illos iehsu: Interrogo uos, si licet Sabbato bene facere an male? Preueniens Dominus  calumniam Iudeorum quam sibi perfida mente parauerant, arguit eos quia legis precepta praua interpretatione uiolarint, estimando in Sabbato etiam a bonis operibus ferrandum, cum lex a malis abstinere iubeat dicens: Omne opus seruile non facietis in eo , id est peccatum: Omnis enim qui facit peccatum, seruus est peccati . Eodem precepto simul et futuri seculi formam in presentibus adumbrans, ubi qui per sex seculi huius etates bona fecerunt, in septima quiete malorum tantummodo, non autem et bonorum sint ferias habituri. Nam licet secularia opera conquiescant, non otiosus tamen boni operis actus est in Dei laude quiescere.

Animam saluam facere, aut perdere? Hoc est hominem curare, an non. Idem est quod premiserat:  Bene facere, an male. Non quod Deus summe bonus, auctor mali nobis aut perditionis esse possit, sed quod eius non saluare, Scripture consuetudine perdere dicatur. Sicut dicitur indurasse cor Pharaonis, non quod molle obdurauerit, sed quod meritis precedentibus obduratum, misericorditer emollire noluerit. Et nos cum rogamus, ne nos inducas in tentationem , protinus addendo: Sed libera nos a malo , manifeste docemur eius non inducere in tentationem, non esse aliud, quam liberare a malo; eius perdere animam esse, a perditione saluam non facere. Si quem uero mouet quare Dominus cum corpus esset curaturus, de anime saluatione interrogauerit, intelligat uel animam more Scripturarum  pro homine positam, sicut dicitur: He sunt anime que exierunt de femore Iacob ; uel quod illa miracula propter anime salutem faciebat, uel quod ipsa manus sanatio salutem anime significabat, que a bonis  cessans operibus, aridam quodam modo dextram habere uidebatur.

Et circumspectis omnibus, dixit homini: Extende manum tuam. Et extendit, et restituta est manus eius. Sananda manus arida iubetur extendi, quia infructuose debilitas anime nullo melius ordine quam eleemosynarum largitate curatur. Unde Ioannes Baptista turbis sciscitantibus quid facerent, ut non uelut arbores aride mitterentur in ignem, hoc solum precepit: Qui habet duas tunicas, det non habenti, et qui habet escas, similiter faciat . Et in Ecclesiastico  dicitur: Fili, non sit manus tua ad accipiendum porrecta, et ad dandum collecta . Frustra enim manus ad Deum pro peccatis rogaturus expandit, qui non has ad uiduam rogantem beneficium laturus extenderit.

Ipsi autem repleti sunt insipientia, et colloquebantur ad inuicem, quidnam facerent Iesu. Magna utique insipientia, eos qui salute plurimum indigebant, de nece Saluatoris agere consilium. Qui quantum nequitie studeant, ostenditur, cum et hoc in crimen reputant, quod ad uerbum illius saluam qui languebat extenderit dexteram. Quasi non eorum quisque maiora Sabbatis egerit, cibos portando, porrigendo calicem, ceteraque que uictui necessaria sunt exsequendo. Neque enim qui dixit et facta sunt, Sabbato  laborasse poterat conuinci.

Factum est autem in illis diebus, exiit in montem orare. Non omnis qui orat, ascendit in montem. Est enim oratio que peccatum facit. Sed qui bene orat, qui Deum orando querit, hic a terrenis ad superiora progrediens, uerticem cure sublimioris ascendit. Qui uero de diuitiis, aut de honore seculi, aut certe de inimici morte sollicitus obsecrat, ipse in infimis iacens, uiles ad Deum preces mittit. Orat autem Dominus, non ut pro se obsecret, sed ut pro me impetret. Nam et si omnia posuerit Pater in potestate Filii, Filius tamen ut formam hominis impleret, obsecrandum Patrem putat esse pro nobis, quia aduocatus est noster: Aduocatum enim, inquit, habemus apud Patrem Iesum Christum . Si aduocatus  est, debet pro meis interuenire peccatis. Non ergo quasi infirmus, sed quasi pius obsecrat. uis scire quam omnia que uelit, possit? et aduocatus, et iudex est. In altero, pietatis officium; in altero, insigne est potestatis.

Et erat pernoctans in oratione Dei. Forma tibi prescribitur quam debeas emulari. Quid enim te pro salute tua facere oportet, quando pro te Christus in oratione pernoctat? Quid te facere conuenit, cum uis aliquod officium pietatis adoriri, quando Christus missurus apostolos prius orare curauit? uis scire quam mihi, non sibi orauerit?

Et cum dies, inquit, factus esset, uocauit discipulos suos, et elegit duodecim ex ipsis. Ubi notandum, quod  euangelica et apostolica Scriptura non solum illos duodecim appellat discipulos Christi, sed et omnes qui in eum credentes magisterio eius ad regnum celorum erudiebantur. Discipuli quippe a discendo sunt uocati, ex quorum multitudine quos ipse uoluit elegit.

Quos et apostolos nominauit. Apostoli Grece, Latine missi dicuntur. Cuius sacramentum nomine exponens euangelista Marcus, ait: Et fecit ut essent duodecim cum illo, et ut mitteret eos predicare Euangelium. Et ipse Dominus dicit: Sicut misit me Pater, et ego mitto uos. Qui bene duodecim sunt electi, ut uidelicet mundi salutem quam uerbo predicarent, suo quoque numero mystice commendarent. Ter enim quaterni, decus dipondium . Hinc est enim quod et superius  dixi, qua cum in typo Ecclesie Salomon Domino templum conderet, fecit et mare eneum, in quo sacerdotes lauarentur, duodecimque illud boum clunis imposuit, quorum tres aquilonem, tres occidentem, tres meridiem, et tres aspicerent orientem, figuraliter insinuans quoniam apostoli apostolorumque successores, cunctas orbis quadrati plagas fide et confessione sancte Trinitatis essent a peccatorum labe purgaturi.

Simonem quem cognominauit Petrum, et Andream fratrem eius. Non nunc primum Simoni Petri cognomen indidit, sed longe ante cum a fratre Andrea ad se adductum intuitus dixit: Tu es Simon filius Ioanne, tu uocaberis Cephas, quod interpretatur Petrus . Sed cum uolens Lucas nomina duodecim apostolorum  enumerare, necesse haberet Petrum dicere, breuiter innuere uoluit quod non hoc ante uocaretur, sed ita eum Dominus cognominauerit, quamuis non tunc, sed quando Ioannes ipsa Domini uerba posuit, intentos uidelicet reddens auditores. Nam si hoc ante uocaretur, non ita uideres mysterium petre, putans eum casu sic uocari, non prouidentia Dei. Ideo uoluit eum prius aliud uocari, ut ex ipsa commutatione nominis, Sacramenti uiuacitas commendaretur. Idem ergo Latine Petrus, quod Syriace Cephas, et in utraque lingua nomen a petra deriuatum est, haud dubium quin illa, de qua Paulus ait: Petra autem erat Christus . Nam sicut lux uera Christus, donauit apostolis ut lux mundi uocentur, sic et Simoni qui credebat in petram Christum, Petri largitus est  nomen. Cuius alias alludens etymologie dixit: Tu es Petrus, et super hanc petram edificabo Ecclesiam meam . uiolenter ergo quidam Latino uel Greco nomini Hebream querentes etymologiam, dicunt Petrum dissoluentem, siue discalciantem, uel agnoscentem interpretari: cum et expositio Ioannis Euangeliste cuius memini, et ipsa lingua Hebrea, que P litteram omnino non sonat, Hebreum hoc nomen non esse testetur. Abusiue enim Fetrum pro Petro, sicut et Faulum pro Paulo, et Filatum pro Pilato scribentes, uiolenter ficto nomini falsam interpretationem subnectunt. Simon autem obediens interpretatur. Porro Andreas, Grecum nomen est, , hoc est a uiro, uirilis appellatur.  Quibus recte uocabulis, apostolorum primi decorantur, qui mox agnum Dei a Ioanne cognouerunt, eum uidere et audire curauerunt. Quod uero Simon ponens merorem uel audiens tristitiam interpretatur, illi tempori congruit, quando post resurrectionem uiso Domino, uel mortis illius uel sue negationis merorem deposuit, sed sue confestim mortis tristitiam audiuit, dicente Domino: Cum autem senueris, extendes manus tuas, et alius te cinget et ducet quo non uis .

Iacobum, et Ioannem, Philippum, et Bartholomeum, Mattheum et Thomam. Pulchre ac reuerenter Lucas in catalogo apostolorum usitato nomine Mattheum, in prima uero de telonio uocatione, ut superius admonui, Leuin appellare maluit. Ipse uere  Mattheus, iuxta quod scriptum est: Dic tu iniquitates tuas, ut iustificeris; et manifeste Mattheum de telonio uocatum, et in ordine se apostolorum publicanum cognominat, sed et compari suo Thome cum a ceteris euangelistis sit prelatus, se in ordine supponit. Iacobus sane et Ioannes qui ob eximium uirtutis et animi culmen filii tonitrui hoc est, , siue ut emendatius scribitur, banereem, sunt a Domino cognominati. Nec frustra. Quorum unus e celestibus intonans uocem illam theologicam, quam nemo prius edere nouerat emisit: In principio erat uerbum, et uerbum erat apud Deum, et Deus erat uerbum, etc. . Que tanto robore grauida reliquit, et si aliquanto plus intonare uoluisset, nec ipse capere mundus posset. Sed et ambo  sepe seorsum, et in montem a Domino duci, et aliquando sonum de nube terrificum percipere meruerunt: Hic est filius meus dilectus. Prisca quoque nomina meritis aptissima gestarunt. Iacobus enim supplantator. Ioannes, in quo est gratia, uel Domini gratia dicitur. Nam ille et carnis curam Domino uocante supplantare, et ipsam carnem Herode trucidante gauisus est contemnere. Iste ob amoris precipui gratiam, quam uirginali gloria meruerat, super redemptoris sui pectus in cena recubuit. Philippus os lampadis interpretatur. Et recte, quia et uocatus a Domino, mox inuento Nathaneli lumen quod agnouerat predicauit dicens: Quem scripsit Moyses in lege et prophete, inuenimus Iesum, filium Ioseph a Nazareth . Et postmodum quod se  de lumine minus scire sentiebat, suppliciter quesiuit: Domine, inquiens, ostende nobis Patrem, et sufficit nobis . Bartholomeus Syrum est non Hebreum, et interpretatur filius suspendentis aquas, hoc est, Filius Dei. Qui predicatorum suorum mentes ad celestia contemplanda suspendit, ut quo celsa liberius peruolant, eo terrenorum corda feracius dictorum suorum guttis inebrient. Unde bene Moyses de Ecclesia mystice disserens ait: Quia non est terra, ad quam ingredimini possidendam, similis terre Aegypti, de qua existis, ubi iacto semine in hortorum morem aque ducuntur irrigue, sed de celo pluuias exspectans, quam Deus suus inuisit omni tempore. Secularis enim sapientia quasi coluber per humum  serpit, diuina autem de celestibus intonat. Mattheus donatus dicitur, uidelicet, quia magno Domini munere de teloneario publicano in apostoli est et euangeliste delegatus officium. Thomas, abyssus uel geminus. Unde et Grece Didymus appellatur, quia quo ceteris diutius dubitauit, eo dominice resurrectionis ueritatem altius didicit. De quo pulchre Paulinus Nole antistes cecinit:

Hic dubius gemino, Didymus cognomine, Thomas,
Adiacet, hunc Christus pauide cunctamine mentis,
Pro nostra dubitare fide permisit, ut et nos
Hoc duce firmati, Dominumque Deumque trementes,
uiuere post mortem uero fateamur Iesum
Corpore, uiua sue monstrantem uulnera carnis.

Iacobum Alphei, et Simonem qui uocatur zelotes. Hos cum additamento posuit, ad distinctionem Iacobi  Zebedei et Simonis Petri, uel etiam Iude traditoris. Nam et hunc Simonem fuisse dictum, Ioannes ostendit, qui ait: Et cum intinxisset panem, dedit Iude Simoni Iscariot. Et Iacobus quidem Alphei, ipse est qui in Euangelio frater Domini nominatur, quia Maria uxor Alphei, soror fuit Marie matris Domini, quam Mariam Cleophe, Ioannes euangelista cognominat. Fortasse quia idem Alpheus etiam Cleophas est dictus, uel ipsa Maria defuncto post natum Iacobum Alpheo, Cleophe nupsit. Cui Simeonem filium genuisse, eumque consobrinum Domini existentem, eo quod Cleophas frater fuerit Ioseph, Ierosolyme post Iacobum rexisse Ecclesiam, historia ecclesiastica tradit; siue hic apostolus Simon, seu quilibet alius Simeon fuerit. Quia uero  Iacobus merito filius Alphei, id est, docti sit cognominatus, ipsi testantur apostoli, qui eum post Domini passionem statim Ierosolymorum ordinauerunt episcopum. Quia et ante sanguinis effusionem uerus etiam ipse carnalis desiderii sit supplantator, testatur Hegesippus uicinus apostolorum temporum historicus. Suscepit, inquiens, Ecclesiam Ierosolyme post apostolos frater Domini Iacobus cognomento Iustus. Multi quidem Iacobi uocantur, hic de utero matris sanctus uocatus fuit, uinum et siceram non bibit, carnem nullam comedit, nunquam attonsus est, neque unctus est unguento, neque usus est balneo. Huic solitum erat ingredi sancta sanctorum. Siquidem uestibus laneis non utebatur, sed lineis, solusque ingrediebatur in templum, et fixis genibus  pro populo deprecabatur. In tantum, ut camelorum duritiam contraxisse eius genua crederentur. Simon autem Zelotes, ipse est et Simon Cananeus de uico Galilee Cana, ubi aquas Dominus conuertit in uinum. Cana quippe zelus, Cananeus Zelotes interpretatur.

Iudam Iacobi, et Iudam Iscariot, qui fuit proditor. Et horum distinctionis gratia, nomina duplicauit. Quorum unus, ut ipse in catholica scribit Epistola, frater est Iacobi, qui etiam Thadeus uocabatur. Alter, aut a uico in quo ortus est, aut ex tribu Issachar presagium sue condemnationis uocabulum sumpsit. Issachar quippe quod dicitur merces, pretium proditionis insinuat. Iscariot autem quod memoria mortis interpretatur, arguit eum non repente  persuasum, sed meditatum diutius dominice traditionis subiisse piaculum. Qui non per imprudentiam, sed per prouidentiam inter apostolos eligitur. Quanta enim est ueritas, quam nec aduersarius minister infirmat? quanta moralitas Domini, qui periclitari apud nos iudicium suum, quam affectum maluit? Susceperat enim hominis fragilitatem, et ideo nec has partes recusauit infirmitatis humane. uoluit deseri, uoluit prodi, uoluit ab apostolo suo tradi, ut tu a socio desertus, a socio proditus, moderate feras tuum errasse iudicium, periisse beneficium.

Et descenens cum illis stetit in loco campestri, et turba discipulorum eius, et multitudo copiosa plebis.  Electurus apostolos Dominus in montana subiit, turbas uero docturus ad campestria redit, quia nonnisi in humili Christum turbe uidere sufficiunt. Nam hec est norma qua secutus Apostolus ait: Non potui uobis loqui quasi spiritalibus, sed quasi carnalibus. Quasi paruulis in Christo, lac uobis potum dedi, non escam. Nondum enim poteratis, sed ne nunc quidem potestis . Apostoli autem ipsi secundum Mattheum quasi perfectiores, et in monte et aperto Saluatoris ore docti esse narrantur. Ubi si quis diligentius utrumque uelit euangelistam perscrutari, potest intelligi, cum in monte duodecim discipulos elegit e pluribus, quos et apostolos nominauit, quod Mattheus pretermisit, tunc illum habuisse sermonem quem Mattheus interposuit et Lucas tacuit,  hoc est in monte. Ac deinde cum descendisset, in loco campestri habuisse alterum similem, de quo Mattheus tacet, Lucas non tacet, et utrumque sermonem eodem modo esse conclusum.

Ab omni Iudea et Ierusalem et maritima, et Tyri et Sydonis, etc. Maritimam multitudinem non a proximo mari Galilee , sed a mari magno reor esse cognominatam, in qua etiam Tyrus et Sidon comprehendi poterant. uerum, quia gentium ciuitates sunt, Iudeis quidem sorte date, sed non ab eis possesse, eo quod hostes exterminari nequirent, consulte nominatim ponuntur, ut quanta sit fama uirtusque Saluatoris intimetur, que exteras etiam ad sanitatem  doctrinamque capessendam ciuitates accersiat. Ubi notandum quia Dominus etsi uenientibus ad se gentilibus misertus sit, unde et puerum centurionis et Chananee filiam approbata petentium fide curauit, non tamen eorum ciuitates intrasse reperitur, ne uidelicet occasionem querele Iudeis calumniantibus suggereret, sed perfectam potius salutem gentium passionis et resurrectionis sue tempori reseruaret. Quo imminente tempore gentilibus eum uidere querentibus ait: Nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert .

Et omnis turba querebat eum tangere, quia uirtus de illo exibat, et sanabat omnes. Et supra leprosus Domino  tangente mundatur, et hic omnis turba que eum tangere potuit spiritus illius uirtute sanatur. Tactus ergo Saluatoris, opus est salutis. Quem tangere, est fideliter in eum credere. A quo tangi est eius munere firmari. Sed unusquisque in suo sensu abundat. Turbe que de longe ad audiendum confluunt, descendentis in campum Domini curantur attactu. Discipuli qui in minoribus iam sunt instituti, in montis cacumine ad maiora prouehuntur. E quibus etiam eliguntur, qui eum transfiguratum secreto in monte speculentur. Unus pre omnibus quasi sublimioris sapientie fonte inebriandus, magistri recumbit in pectore. Raroque uspiam uel turbas Dominum ad altiora sequi, uel quempiam debilem inuenies in monte curari, sed exstincta febre  libidinum, accensaque scientie luce, pedetentim quemque ad culmen subire uirtutum. Nam et in ueteri Testamento Moyses solus cum Iosue montem Dei ascendens; ad regendum uulgus in campo donec redirent, Aaron ordinauit et Hur. Aaron quippe qui interpretatur mons fortitudinis, singularem dominice Incarnationis excellentiam. Hur uero qui ignis dicitur, donum sancti Spiritus insinuat. Quia plures in Ecclesia paruuli, et si comitari magistros ad penetranda summe Diuinitatis arcana nequeunt, dominice tamen Incarnationis sacramentis redimi, et Spiritus sancti possunt ardore signari.

Et ipse, eleuatis oculis in discipulos suos, dicebat, Beati pauperes, quia uestrum est regnum Dei. Et si generaliter omnibus loquitur, specialius tamen oculos  Saluator in discipulos leuat, ut his qui uerbum intenta cordis aure percipiunt latius saporis intimi lumen aperiat. Cui simile est quod Mattheus ait: Et cum sedisset, accesserunt ad eum discipuli eius, et aperiens os suum docebat eos dicens: Beati pauperes spiritu . Nam quibus os in monte sedens aperit, ut magna sublimiter audiant, in eos oculos stans in campo dirigit, ut audita patenter intelligant. Beati itaque pauperes. Non utique omnes, sed illi tantummodo qui omne presentis seculi, tametsi altum uideatur, pro nichilo culmen ducunt. Qui merito regni celestis perhibentur munere digni, quia delectationis humane probantur cupiditate nudati. Qualem se rex Dauid pauperiem sustinuisse declarans ait: Ego uero egenus et pauper  sum. Et alibi non modo terrestria, sed et ipsa pro Domino supercelestia parui pendens dicensque: Quid enim mihi restat in celo, et a te quid uolui super terram ? mox ubi spei sue fixisset anchoram, subdendo manifestat: Mihi autem adherere Deo bonum est, ponere in Domino Deo spem meam. Alioquin nonnulli miserrima conditione paupertatis, et hic seculi gaudiis ob inopiam rerum, et ibi regno Dei ob meritorum nequitiam carent.

Beati qui nunc esuritis, quia saturabimini. Quid esurire beati, qui sitire debeant, Mattheus exponit, uidelicet iustitiam, apertissime nos instituens nunquam nos satis iustos estimare debere, sed quotidianum iustitie semper amare, imo ardere profectum.  Cuius perfectam saturitatem non in hoc seculo, sed in futuro posse prouenire supernorum desiderio Psalmista flagrans ostendit, qui ait: Ego autem cum iustitia apparebo in conspectu tuo, satiabor dum manifestabitur gloria tua ; potest et simpliciter accipi: Beati qui nunc esuritis, qui castigatis corpus uestrum et seruituti subiicitis , qui in fame et siti uerbo operam datis , quia celestium tunc gaudiorum habetis ubertate perfrui.

Beati qui nunc fletis, quia ridebitis. Non temporalium damna commodorum, sed uirtutum detrimenta spiritalium qui flent, eterna beatitudine consolabuntur. Ubi non nostra solum, sed et proximi iubemur commissa deflere. Quem si ut nos diligimus,  consequenter illius et profectu nos gratulari, et defectu necesse est tribulari; nec solum tribulari, uerum ad lacrymas usque succendi. Sic enim Samuel et Dauid, peccatum Saulis et interitum lugent. Sic peccatricem Dominus ipse fleuit super ciuitatem, et mestis compassus sororibus, Lazarum quem diuina erat maiestate resuscitaturus, humana prius miseratione deflebat. Mystice significans eos qui peccati morte sopiuntur, ut reuiuiscere queat a proximis esse plangendos. Quod autem nunc flentes risuros esse promittit, non pueriliter accipiendum, sed Scriture more risus nomine mentis exsultatio et affectus quidam letior intelligendus est esse designatus. Sicut Sara: Risum  mihi fecit Deus . Et in Iob dictum est: Os autem ueracium replebitur  risu. Per que  nomina, gaudium anime figuratur interius.

Beati eritis cum uos oderint homines, et cum separauerint uos, et exprobrauerint. Qui propter diuitias hereditatis Christi in sanctis, propter panem uite eterne, propterque spem celestium gaudiorum, fletus esuriem paupertatemque pati desiderat, beatus est. Multo autem beatior, qui has inter aduersa uirtutes seruare non trepidat. Quia odiant licet homines corde nefando, dilectum cor Christo ledere nequeunt. Separent et synagoga depellant, Christus inuenit et confirmat. Exprobrent nomen Crucifixi, ipse commortuos sibi conresuscitat, et consedere facit in celestibus .

Et eiecerint nomen uestrum tanquam malum, propter  Filium hominis. Nomen uestrum quod dicit, nomen Christianorum significat, quod a gentibus Iudeisque sepissime quantum ad ipsos memorie abrasum, et ab hominibus est eiectum, nulla iam existente causa odii, nisi propter filium hominis, quia uidelicet, nomen Christi, credentes suum uoluerint facere cognomen; atque ideo nominis summi persecutores, hominum non immerito nomine notantur. Beati  eritis, cum uos oderint homines, docens eos ab hominibus insectandos, sed ultra homines esse beandos.

Gaudete in illa die, et exsultate. Ecce enim merces uestra multa in celo. Non hoc a quolibet patiente, sed ab eo qui superne tantum mercedis intuitu patitur,  preceptum potest impleri, ut scilicet inter odia cordium, inter probra linguarum, inter ipsas persequentium manus, equali, imo letiori adhuc corde uersetur, non ad hoc nostri similes ualeant, sed eorum qui ibant gaudentes a conspectu consilii, quoniam digni habiti sunt pro nomine Iesu contumeliam pati . Qui ergo multa in terris pro Christo sustinet aduersa, multa in celis a Christo recipiet dona. Ceterum quanta ab Elia uerborum iacula falsi sustinuere prophete, quos deridens aiebat: Clamate uoce maiore: Deus enim est Baal, et forsitan loquitur, aut in diuersorio est, aut in itinere, aut certe dormit, ut excitetur . Quantam dedere stragem qui octingenti simul et quinquageni sunt interempti? uerum quia Baal et non  Christus in causa erat, nec irrisi gaudebant, nec occisi palmam, sed penam meruere perennem.

Secundum hec enim faciebant prophetis patres eorum. Bene exemplo adhortatus est, quia uera dicentes solent persecutionem pati. Nec tamen ideo prophete antiqui timore persecutionis, a ueritatis predicatione defecerunt. Notandum sane quia sicut Mattheus per octo quas posuit beatitudines octauam spei nostre perfectionem que resurrectionis gloria dedicatur insinuat, ita Lucas per quatuor uirtutes amplectitur cardinales. Beati enim pauperes, qui per temperantiam a mundi refrenantur illecebris. Beati esurientes, qui sua fame commoniti esurientibus esse miserendum, et ipsi per iustitiam miserentur ut ualent. Nam eleemosynam qua Christo non  nostra donamus, sed sua reddimus, iustitiam recte dici testatur Psalmista, qui ait: Disperdit pauperibus, iustitia eius manet in seculum seculi . Iustitia est enim, qua sua cuique tribuimus, nemini quidquam debentes, nisi ut inuicem diligamus. Beati qui per prudentiam inter bonum dignoscentes et malum, occidua flere, et ad eterna norunt anhelare. Beati qui per fortitudinem fidei omnia ualent molesta tolerare. Igitur, qui necdum consummate uirtutis arcem conscendere ualent, generalis interim perfectionis sunt beatitudine perfouendi. Quatenus a bonis paulatim ad meliora progressi, dum consistenti in planitie Domino libenter auscultant, ad hunc quandoque in monte sedentem sublimiter  ascendant. Nam quorum adhuc edomandis instruendisque cordibus insistit, hos quasi stans, qui situs est laborantis, affatur. Quos uero longo studii spiritalis exercitio promptos iam ac dociles inuenit, his libertate ac dignitate magistri, quasi quietus Saluator residens, mystica queque de supernis intimat. Que spiritalium differentia profectuum, in Isrelitice plebis est habitu pulcherrimis expressa figuris. Ubi uulgus omne quibuslibet uestibus utens, in quatuor angulis palliorum hyacinthinas sibi fimbrias est facere preceptum. Sacerdotes quatuor habere uestes, totidem mysticis coloribus mira uarietate distinctas. Pontifices et ea que sacerdotes et alia quatuor indumenti genera, colorum quidem eorumdem, sed sublimioris gratia dignitatis, et auro interlucente  corusca, et patriarcharum atque ipsius domini nomine redimita gestare. Que per singula uel exponere, uel solum proponere, proprii industriam spectat operis.

uerumtamen, ue uobis diuitibus, qui habetis consolationem uestram. Quod sit ue diuitibus adfuturum, a contrario melius intelligitur, ubi pauperum dicitur esse regnum Dei. A quo se regno per omnia, qui hic consolari querunt, alienant, audituri a iusto iudice: Filii, recordamini quia recepistis bona in uita uestra . Ubi notandum quod non tam diuitie quam diuitiarum amor in culpa est. Non enim omnis qui habet diuitias, sed ut Ecclesiastes ait: Qui amant diuitias, fructus non capient ex eis , quia qui habita temporalia uel animo contemnere, uel pauperi  nescit erogare, usu quidem horum delectatur ad presens, sed fructu, quem dando, poterat acquirere, carebit in posterum. Et alibi legimus: Beatus diues, qui inuentus est sine macula, qui post aurum non abiit, nec sperauit in pecunia et thesauris .

ue uobis, qui saturati estis, quia esurietis . Saturatus erat diues ille purpuratus, quando epulabatur quotidie splendide, sed dirum ue sustinebat esuriens, quando de Lazari, quem despexerat, digito guttam aque querebat. Aliter. Si beati sunt illi qui iustitie semper esuriunt opera, infelices e contrario sunt estimandi qui sibi in desideriis placentes, nullam ueri et inconcussi boni famem patiuntur, satis se rati beatos, si non ad tempus sua uoluptate priuentur.

 ue uobis qui ridetis nunc, quia lugebitis et flebitis. Et Salomon ait: Risus dolore miscebitur, et extrema gaudii luctus occupat . Et iterum: Cor sapientium ubi tristitia est, et cor stultorum, ubi letitia . Manifeste docens stultitiam, ridentibus prudentiam, ut supra docuimus, flentibus semper ascribendam.

ue cum bene uobis dixerint omnes homines. Hoc est, quod Psalmista deplorat, quoniam laudatur peccator in desideriis anime sue, et qui iniqua gerit, benedicitur . Cui non minima pene pars est sua scelera non modo non argui, sed insuper quasi bene gesta laudari. Unde prouide Dominus non ait: ue, quia bene uobis dicunt homines, quasi distante aliquantum tempore culpam tardius pena  sequatur, sed ue  cum bene uobis dixerint omnes homines. Quia ipsa peccati nutrix adulatio; sicut oleum flammis, sic in culpa ardentibus solita ministrare fomentum, maxima est utique pena peccantium. Nam quomodo pauperes esurientes et flentes, malorum decet improbitate probari, ita diuitiis, epulis, risuique uacantes, per districti iudicis iram male obsequentium clientela maiorem fouentur ad penam.

Secundum hec enim, faciebant prophetis patres eorum. Pseudoprophetas significat, qui et ipsi sepe in Scriptura sacra prophete solent appellari, eo quod ob captandum uulgi fauorem futura prefari, id est, preloqui conentur. Unde dicit Ezechiel: ue prophetis  insipientibus, qui sequuntur spiritum suum, et nichil uident. Quasi uulpes in deserto, prophete tui Isrel erant . Itaque Dominus in monte beatitudines solummodo proborum, in campo uero etiam ue describit reproborum. Quia rudes adhuc auditores minis necesse est, ac territoribus ad bona compelli, perfectos autem sat est premiis inuitari.

Sed uobis dico, qui auditis: Diligite inimicos uestros, benefacite his qui oderunt uos. Quia dixerat supra quid ab inimicis pati possint, nunc qualiter ipsi cum eisdem inimicis agere debeant ostendit. Multi autem putant sufficere uirtutibus non odisse inimicos, ceterum diligere plus precipi, quam humana natura patiatur, non uidentes, quia et Moyses, Samuel et  Stephanus pro inimicis orabant, et mortuos Dauid planxit inimicos. Neque enim Dominus impossibilia, sed perfecta iuberet. Non deficientes ergo dum tempus est, operemur bonum ad omnes, maxime autem ad domesticos fidei.

Benedicite male dicentibus uobis, orate pro calumniantibus uobis. Et hec se suique similes egisse, testatur Apostolus, qui ait: Maledicimur, et benedicimus. Blasphemamur, et obsecramus . Sed hic merito mouet, quomodo huic precepto Domini non sit aduersum, quod et in prophetis inueniuntur multe imprecationes aduersus inimicos, que maledictiones putantur, sicuti est illud: Fiat mensa eorum coram ipsis in laqueum, et cetera, que ibi dicuntur. Ioannes apostolus ait: Qui scit fratrem suum peccare peccatum  non ad mortem, petet, et dabitur ei uita peccanti non ad mortem. Est peccatum ad mortem, non pro illo dico ut roget quis. Ubi primo uidendum quia prophete per imprecationem quid esset futurum, cecinerunt, non optantis uoto, sed spiritu preuidentis, qui maxime solent figura imprecantis futura predicere, sicut figura preteriti temporis ea que uentura erant sepe cecinerunt. Deinde in Apostoli uerbis intelligendum esse quosdam fratres, pro quibus orare non nobis precipitur, cum Dominus etiam pro persecutoribus nostris orare nos iubeat. Que solui questio non potest, nisi fateamur esse aliqua peccata in fratribus inimicorum persecutione grauiora. Fratres autem Christianos significari, multi diuinarum Scripturarum  documentis probari potest. Peccatum ergo fratris ad mortem puto esse, cum post agnitionem Dei per gratiam Domini nostri Iesu Christi quisque oppugnat fraternitatem, et aduersus ipsam gratiam, qua reconciliatus est Deo, inuidentie facibus agitatur. Peccatum autem non ad mortem est, si quisquam non amorem a fratre alienauerit, sed officia fraternitatis debita per aliquam infirmitatem animi non exhibuerit. Quapropter et Dominus in cruce ait: Pater, ignosce illis, quia nesciunt quid faciunt . Nondum enim gratie Spiritus sancti participes facti, societatem sancte fraternitatis inierant. Et beatus Stephanus orat pro eis, a quibus lapidatur, quia nondum Christo crediderant, neque aduersus illam communem gratiam dimicabant. Et apostolus  Paulus propterea, credo, non orat pro Alexandro, quia iam frater erat, et ad mortem, id est, inuidentiam, fraternitatem oppugnando peccauerit. Pro his autem qui non abruperant amorem, sed timore succubuerant, orat ut eis ignoscatur. Sic enim dicit: Alexander erarius multa mala mihi ostendit, reddet illi Dominus secundum opera illius; quem et tu euita, ualde enim resistit nostris sermonibus . Deinde subiungit, pro quibus orat, ita dicens: In prima mea defensione nemo mihi adfuit, sed omnes me dereliquerunt: non illis imputetur . Ista differentia peccatorum, Iudam tradentem a Petro negante distinguit.

Si quis te percutit in maxillam, prebe et alteram. Non ait, eum qui te percutit noli tu percutere, quanquam  hoc etiam magnum preceptum sit, sed ait: Para te adhuc percuti. Quod ad misericordiam pertinere hi maxime sentiunt, qui eis, quos multum diligunt, tanquam filiis, uel quibuslibet dilectissimis suis egrotantibus seruiunt, uel paruulis, uel phreneticis, a quibus multa sepe patiuntur. Et si eorum salus id exigat, prebent se etiam, ut plura patiantur, donec uel etatis uel morbi infirmitas transeat. Quos ergo Dominus, medicus animarum, curandis proximis instruebat, quid eos aliud docere posset, nisi ut eorum quorum saluti consulere uellent imbecillitates equo animo tolerarent? Omnis namque improbitas ex imbecillitate animi uenit, quia nichil innocentius est eo qui in uirtute perfectus est. Multi autem alteram maxillam prebere nouerunt, diligere  uero illum, a quo feriuntur ignorant. At uero ipse Dominus, qui utique precepta que docuit primus impleuit, percutienti se in maxillam ministro sacerdotis non prebuit alteram, sed insuper dixit: Si male locutus sum, testimonium perhibe de malo; si autem bene, quid me cedis ? Non tamen ideo paratus corde non fuit, non solum in alteram maxillam cedi pro salute omnium, sed etiam toto corpore crucifigi.

Et ab eo qui aufert tibi uestimentum, etiam tunicam noli prohibere. Quod de uestimento et tunica dictum est, non in eis solis, sed in omnibus faciendum est, que aliquo iure temporaliter nostra esse dicimus. Si enim de necessariis hoc imperatum est, quanto  magis superflua contemnere conuenit.

Omni autem petenti te, tribue. Omni petenti, inquit, non omnia petenti, ut id des quod dare honeste et iuste potes. Quid si enim pecuniam petat, qua innocentem conetur opprimere? Quid si postremo stuprum petat? Sed ne multa persequar, que sunt innumerabilia, id profecto dandum est, quod nec tibi nec alteri noceat, quantum sciri aut credi ab homine potest. Et cui iuste negaueris, quod petit, indicanda est ipsa iustitia, ut non eum inanem dimittas. Ita omni petenti te tribues, quamuis non semper id quod petit, tribues. Et aliquando melius aliquid tribues, cum petentem iniusta correxeris.

Et qui aufert que tua sunt, ne repetas. De ueste, domo, fundo, iumento, et generaliter de omni pecunia  dicit. Utrum autem de seruis accipiendum sit, magna questio est. Non enim Christianum oportet sic possidere seruum, quomodo equum aut argentum. Quanquam fieri possit, ut maiore pretio ualeat equus, quam seruus, et multo magis aliquid aureum uel argenteum. Sed ille seruus, si rectius et honestius, et ad Deum colendum accommodatius abs te domino educatur aut regitur, quam ab illo potest, qui eum cupit auferre, nescio utrum quisquam dicere audeat, ut uestimentum eum debere contemni. Hominem namque homo tanquam seipsum diligere debet, cui ab omnium Domino etiam ut inimicos diligat imperatur.

Et prout uultis ut faciant uobis homines, et uos facile illis similiter. Quia caritas patiens est, benigna est,  non tantum iniurias inimici fortissime suffert, sed amici quoque gratiam benignissime preuenit. Nam redamare amantem, cunctos natura docuit. Non amantem uero beneficiis ad amorem cogere Christi solum doctrina perfectos instituit. Qui cum nos priores, prout nobis fieri uelimus, aliis facere iuberet, eumdem mox sensum latius astruendo firmauit, dicens:

Et si diligitis eos, qui uos diligunt, que uobis est gratia? Nam et peccatores diligentes se diligunt, etc. Si etiam peccatores, publicani et ethnici, erga dilectores suos natura duce norunt esse benefici, quantum uos  quibus ut gradus professionis eximior, ita cura necesse est sit uirtutis uberior, latiori sinu dilectionis amplecti debetis etiam non amantes?  Unde quesitu dignum uidetur quomodo cum Dominus eos qui diligentes se solum diligunt, benefacientibus sibi benefaciunt, amicis fenerantur, non modo perfectam non habere caritatem, uerum peccatoribus equiparari testetur, ille pectoris dominici recubitor Epistolam de Dei et proximi dilectione consummans, non uspiam inimicos monuerit esse diligendos, sed absolute dixerit: Quia si diligamus inuicem, Deus in nobis manet, et caritas Dei in nobis perfecta est . Quod si quem mouet, sciat eum non de inimicorum amore tacuisse, sed et illos fratrum nomine comprehendisse fraternique amoris intuitu diligi, et pro eis precepisse orari. Scilicet, ut non semper inimici remaneant, sed resipiscant a diaboli laqueis, nobisque germano federe socientur.  Nec durum uideatur, quod nondum credentes, propter spem tamen credendi fratres apellari posse dicimus. Nam idem Ioannes, eos etiam filios Dei uocitare legitur. Quia iehsu  moriturus erat pro gente, et non tantum pro gente, sed ut filios Dei, qui erant dispersi, congregaret in unum . Quandiu enim dispersi, nondum filii sunt Dei, sed conueniendo in unum, iam efficiuntur filii.

uerumtamen diligite immicos uestros, et benefacite, et mutuum date, nichil inde sperantes. Quia dilectionem beneficiumque mutuum peccatorum, infructuosa redarguit, nunc qualiter hec a fidelibus fructuose fieri debeant, ostendit. Mutuatur autem omnis qui accipit, etiam si non ipse soluturus est. Cum enim  misericordibus Deus plura restituat, omnis qui beneficium prestat, feneratur. Aut si non placet accipere mutuantem, nisi eum qui accipit redditurus, intelligendum est dominum ipsa duo genera prestandi esse complexum. Namque aut donamus, quod damus beneuole, aut reddituro commodamus. Quia enim multi  quasi inuentionem estimauerunt fenus, et molestiam prestiterunt his qui se adiuuerunt, multi non causa nequitie non fenerati sunt, sed fraudari gratis timuerunt. Huic etiam infirmitati diuina medetur auctoritas, dicens: Et mutuum date, nichil inde sperantes . Id est, non in homine spem mercedis figentes. Qui siue reddat quod commodastis, reddet et Deus quod illo iubente fecistis, siue non reddat, hereditas uestra in eternum  erit. Mutuatur enim peccator, et non soluit, iustus autem miseretur et commodat . Quoniam benedicentes eum, possidebunt terram . Et alibi cum diceret: Iucundus homo qui miseretur, et commodat, continuo subiunxit: In memoria eterna erit iustus .

Et erit merces uestra multa, et eritis filii Altissimi. Nulla maior potest esse merces, quam filios hominum terrigenas, effici filios Altissimi, qui in celis est. Itaque quod ait: Et eritis filii Altissimi, ex illa regula est intelligendum, qua et Ioannes dicit: Dedit eis potestatem filios Dei fieri. Unus enim naturaliter filius est, qui nescit omnino peccare. Nos autem potestate accepta efficimur filii, in quantum ea, que ab illo precipiuntur implemus. Unde apostolica disciplina  adoptionem appellat, qua in eternam hereditatem uocamur, ut coheredes esse possimus. Igitur non ait: Facite ista, quia estis filii, sed facite ista, et eritis filii. Cum autem ad hoc nos uocat per ipsum Unigenitum, ad similitudinem suam nos uocat.

Quia ipse benignus est  super ingratos et malos, etc. Benignus est Deus super ingratos et malos, uel multiplici scilicet, sua misericordia, qua etiam iumenta saluat, temporalia bona largiendo, uel ad celestia dona singulari gratia, qua electos solum glorificat, inspirando. Sed siue hoc, siue illud, siue utrumque intelligas, magna Dei bonitate fit, que nobis imitanda precipitur, si filii Dei esse uolumus.

Nolite iudicare, et non iudicabimini; nolite condemnare  et non condemnabimini. Hoc loco nichil aliud nobis precipi existimo, nisi ut ea facta que dubium est quo animo fiant, in meliorem partem interpretemur. Quod enim scriptum est: Ex fructibus eorum cognoscetis eos, de manifestis dictum est, que non possunt bono animo fieri, sicuti sunt stupra, uel blasphemie, uel furta, uel ebrietas, et si qua sunt talia, de quibus nobis iudicare permittitur. De genere autem ciborum, quia possunt bono animo et simplici corde sine uitio concupiscientie quicunque humani cibi indifferenter sumi, prohibet Apostolus iudicari eos qui carnibus uescebantur, et uinum bibebant, ab eis qui se ab huiusmodi alimentis temperabant. Qui manducat  non manducantem non  spernat; et qui non manducat, manducantem non iudicet . Ad hoc pertinet etiam illud, quod alio loco dicit: Nolite ante tempus quidquam iudicare quoadusque ueniat Dominus, qui et illuminabit abscondita tenebrarum, et manifestabit cogitationes cordis . Sunt ergo quedam facta media, que ignoramus quo animo fiant, que bono et malo fieri possunt, de quibus temerarium est iudicare, maxime ut condemnemus. Horum autem ueniet tempus, ut iudicentur, cum Dominus illuminabit abscondita tenebrarum, et manifestabit cogitationes cordis . Duo sunt autem, in quibus temerarium iudicium cauere debemus, cum incertum est quo animo quidque factum sit, uel cum incertum est qualis futurus sit, qui nunc uel malus uel bonus apparet.

 Dimittite, et dimittemini. Date, et dabitur uobis. Dimittere nos iniurias, dare beneficia iubet, ut et nobis peccata dimittantur, et uita detur eterna. Qua sententia breui, sed eximia, cuncta que latissime de conuersando cum inimicis mandauerat, comprehendendo concludit.

Mensuram bonam confertam et coagitatam et supereffluentem dabunt in sinum uestrum. Huic simile est, quod alibi dicit: Ut et ipsi recipiant uos in eterna tabernacula . Non enim pauperes ipsi, sed Christus mercedem his, qui eleemosynam fecere redditurus est. Quam tamen in sinum dare dicuntur, quia promerende illius occasionem dedere, cum uel egentes misere, uel improbe seuientes, fortiorum sunt et tolerati patientia, et beneficentia sustentati,  et ad ipsam aliquoties fidem dulci gratia prouocati.

Eadem quippe mensura qua mensi fueritis, remetietur uobis. Et Apostolus ad eleemosynam Corinthios hortans, inter alia dicit: Hoc autem dico: Qui parce seminat, parce et metet. Et qui seminat in benedictionibus, de benedictionibus et metet . Potest autem et de omnibus que mente, manu, lingua gerimus, accipi. Quia tu reddes singulis, inquit, secundum opera eorum.

Dicebat autem illis et similitudinem: Nunquid potest cecus cecum ducere? nonne ambo in foueam cadent? Sensus huiusce sententie pendet ex superioribus, ubi de danda eleemosyna et iniuria dimittenda precipitur. Si te  ira contra uiolentum, et contra petentem philargyria, cecauerit, nunquid tua mente  uitiata uitium eius curare poteris? aut ille solus, qui iniuriam fecit, et non tu etiam, qui ferre nesciebas, reus deputaberis? At si mitem te tranquillique pectoris eius improbitas inuenerit, et ille ad penitentiam mouebitur, et tu patientie premio donaberis, quia cecum uidente oculo, hoc est, corde sereno, ducere curabas ad lumen.

Non est discipulus super magistrum. Perfectus autem omnis erit, si sit sicut magister eius. Si magister, qui utique quasi Deus potuit, non suas ultum ire iniurias, sed ipsos maluit insecutores patiendo reddere mitiores, eamdem necesse est discipuli, qui puri homines sunt, regulam perfectionis sequantur.

Quid autem uides festucam in oculo fratris tui, trabem  autem que in oculo tuo est non consideras? Et hoc ad superiora respicit, ubi cecum a ceco duci, id est, peccantem a peccatore castigari non posse premonuit. Multi enim superbia, uel odio, philargyria, uel auaritia, uel alio quolibet crimine preuenti, leuia hec aut nulla iudicantes, acerrime corripiunt eos quos subita uiderint ira turbatos, oculum mentis a solito puritatis statu, quasi festuca irruente, mutasse, atque immemores dominici precepti, quo ait: Nolite condemnare, et non condemnabimini , magis amant uituperare et damnare, quam emendare atque corrigere.

Et quomodo potes dicere fratri tuo: Frater, sine, eiiciam festucam de oculo tuo, ipse in oculo tuo trabem non uidens? Hec cum fratre agis, si ,  quod ira ille peccauit, tu odio reprehendis. Quantum autem inter festucam et trabem, quasi tantum inter iram distat atque odium. Odium est enim ira inueterata, quasi que uetustate ipsa tantum acceperit ut merito appelletur trabs. Fieri autem potest, ut si irascaris homini, uelis eum corrigi. Si autem oderis hominem, non potes eum uelle corrigere. Et ideo impossibile dicitur ut festucam de fratris oculo demat, qui suo trabem gestat in oculo.

Hypocrita, eiice primum trabem de oculo tuo, et tunc perspicies, ut educas festucam de oculo fratris tui. Id est, primo abs te expelle odium, et deinceps poteris iam eum quem diligis emendare. Et est uere multum cauendum et molestum hypocritarum, id est, simulatorum genus, qui cum omnium uitiorum accusationes  odio et liuore suscipiant, etiam consultores uideri se uolunt. Et ideo pie cauteque uigilandum est ut cum aliquem reprehendere uel obiurgare necessitas ceperit, primo cogitemus utrum tale sit uitium quod nunquam habuimus, uel quo iam caruimus. Et si nunquam habuimus, cogitemus et nos homines esse, et habere potuisse. Si uero habuimus, et non habemus, tangat memoriam communis infirmitas, ut illam reprehensionem aut obiurgationem, non odium, sed misericordia precedat. Ut siue ad correctionem eius, propter quam id facimus, siue ad peruersionem ualuerit  nos tamen de simplicitate oculi nostri securi simus. Si autem cogitantes nosmetipsos inuenerimus in eo  esse uitio in quo est ille quem reprehendere parabamus, non reprehendamus, neque obiurgemus, sed tamen congemiscamus, et non illum ad obtemperandum nobis, sed ad pariter conandum inuitemus. Raro ergo, et magna necessitate obiurgationes adhibende sunt. Ita tamen, ut etiam in his ipsis, non nobis, sed Deo, ut seruiamus, instemus; ipse est enim finis, ut nichil duplici corde faciamus, auferentes trabem de oculo nostro inuidentie, uel malitie, uel simulationis, ut uideamus eiicere festucam de oculo fratris.

Non est enim arbor bona, que facit fructus malos; neque arbor mala, faciens fructum bonum. Contra hypocritam que ceperat exsequitur. Si ueram  et non fictam uis habere iustitiam, que uerbis  ostentas, etiam factis compensare curato, ut bona existens arbor, bonis orneris et fructibus. Quia et si se fingat hypocrita, non est bonus, qui facit opera mala. Et si reprehendat insontem, non ideo malus est qui facit opera bona.

Unaquaque enim arbor de fructu suo cognoscitur. Qui sit fructus quo mala bonaue dignosci debeat arbor, Apostolus ostendit, dicens: Manifesta autem sunt opera carnis, que sunt fornicatio, immunditia, luxuria, idolo um seruitus, ueneficia, inimicitie, contentiones, emulationes, ire, rixe, dissensiones, hereses, inuidie, homicidia, ebrietates, comessationes, et his similia, que predico uobis, sicut predixi. Quoniam qui talia agunt, regnum Dei non consequentur. Fructus autem spiritus, est caritas, gaudium, pax, longanimitas,  bonitas, benignitas, fides, modestia, continentia . Ceterum eleemosyna, uel oratio, uel ieiunium, fructus quidem est proprie bonorum, sed nonnunquam simulate etiam usurpatus a malis. De quibus Dominus ait: Quia receperunt mercedem suam . Et alibi: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces . Sed non ideo debent oues odisse uestimentum suum, quod plerumque illo se occultant lupi, dum aliud ostentant ad decipiendum, aliud exerunt ad depredandum uel interficiendum eos qui sub isto uestitu ouino lupos uidere non possunt. Hic ergo non est fructus, de quo cognosci arborem monet, sed ille qui est supra monstratus.

 Neque enim de spinis colligunt ficus, neque de rubo uindemiant uuam. Spinas reor et rubum seculi curas et punctiones esse uitiorum, de quibus peccanti homini dictum est: Terra tua spinas et tribulos germinabit tibi . Ficus uero et uuam, dulcedinem conuersationis noue, quam Dominus in nobis esuriit, et feruorem dilectionis, qui letificat cor hominis. De quibus Euangelio coruscante uox turturis in terra longe lateque resonat, ficus protulit grossos suos, uinee florentes dederunt odorem . Non autem de spinis ficus, non uua de rubo colligitur. Quia mens adhuc ueteris hominis consuetudine depressa simulare potest, sed fructus noui hominis ferre non potest. Quod si quis obiicere uoluerit, ac dicere, quod et Moyses de rubo uindemiarit uuam, quando a cognato  gentili consilium utile suscepit, et de spinis collegerint ficus hi quibus dictum est de Phariseis: Que dicunt facite; que autem faciunt, facere nolite ; sciat quia sicut uerax nonnunquam palmes sepi inuoluta recumbit, portansque fructum spina suum non usibus seruat humanis, sic dicta uel acta malorum, si quando bonis prosunt, non hoc ipsi faciunt mali, sed fit de illis superno prouidente consilio.

Bonus homo de bono thesauro cordis sui profert bonum, et malus homo de malo profert malum. Idem thesaurus cordis, quod radix est arboris. Et quod de corde profertur, idem est, quod arboris fructus. Qui ergo thesaurum in corde patientie perfectique  habet amoris, optimos nimirum fructus effundens, diligit inimicum, benefacit odienti, benedicit maledicenti, orat pro calumniante, percutienti se uel despolianti non reluctatur, omni petenti tribuit, sua ablata non repetit, non iudicare, non condemnare desiderat, errantem patienter amanterque corrigit, et cetera, que supra Saluator edocuit. At qui nequam thesaurum corde seruat, odit amicum, maledicit diligenti, maledicit benedicenti, et cetera, que dominicus sermo redarguit, bono thesauro contraria peragit. Qui ne sibi frustra blandiretur ex eo quod sequitur:

Ex abundantia enim cordis os loquitur. Quasi non fructus arboris, sed folia, hoc est, uerba solum, et non magis opera, uel ueri Christiani, uel hypocrite  querantur, consequenter Dominus adiungit:

Quid autem uocatis me Domine, Domine, et non facitis, que dico? Ac si aliis uerbis ita diceret: Quid folia recte confessionis uos germinare iactatis, qui nullos operis boni fructus ostenditis? Unde Apostolus pretiosum a uili separatus, hoc est, bonum thesaurum a malo, bonam arborem a mala, perfectum boni magistri discipulum ab hypocrita, ducem uidentem a ceco secreturus, ait. ueniam autem ad uos, si Dominus uoluerit, et cognoscam non sermonem eorum, qui inflati sunt, sed uirtutem. Non enim in sermone est regnum Dei, sed in uirtute . Per oris ergo locutionem Dominus uniuersa, que uel actu, uel fatu, uel cogitatu de corde proferimus insinuat, que magis quam hominibus dicta nuda et  aperta sunt oculis eius. Nam et moris est Scripturarum, uerba pro rebus ponere. Unde Psalmista: Dic  anime mee, salus tua ego sum . Et Ezechias: Non fuit uerbum, quod non ostenderim eis . Qui utique rerum et non uerborum Chaldeis reuelarat arcana. Itemque Apostolus: Et nemo dicit dominum Iesum, nisi in Spiritu sancto . Pro eo ut diceret, nemo dominum Iesum intellectu cernit, nemo uoluntate amplectitur, nisi per gratiam Spiritus sancti

Omnis qui uenit ad me, et audit sermones meos, et facit eos, ostendam uobis cui similis sit. Similis est homini edificanti domum. Multa Dominus supra de aperte bonis malisue, multa de uere ac simulate bonis disputans, quibus tribus personis omne, opinor,  hominum genus comprehendi, totum suum sermonem terribili simul ac amabili parabola concludit, qua alios uerbi auditores diabolo, alios Christo assimilet, qui uterque suam in hominum subiectione domum per totum huius seculi tempus edificare non desinit. Itaque qui sermones Christi audit et facit, comparabitur Christo. Quia sicut Christus uariis hominum personis unam sibi Ecclesiam catholicam construit, erudit et gubernat, in uitam quandoque dedicaturus eternam, sic et auditor utilis iuxta proprium modulum uariis uirtutum studiis ad superna proficiens, habitationem sibi perpetue mansionis edificat, cuius in presenti quadrandis, poliendis, caritatisque glutino copulandis lapidibus instet, sed  in futuro cum Christo dedicatione letetur.

Qui fodit in altum, et posuit fundamenta super petram. Fundamenta quando pluraliter in Ecclesie mysterio ponuntur, doctores significant, de quibus dicitur: Fundamenta eius in montibus sanctis . Quando uero singulariter fundamentum, ipse doctorum doctor et fundamentum fundamentorum exprimitur Christus. De quo dicitur: Fundamentum enim aliud nemo potest ponere, preter id quod positum est, quod est iehsu Christus . Hec ergo fundamenta non supra terram, sed supra petram sapiens architectus locauit, quia mentes sublimium uirorum, non in terrenis desideriis Christus, sed insuperabili sua fide, spe et caritate constituit. Petra autem  erat Christus .  Qui fodit in altum, quia preceptis humilitatis terrena omnia fidelium de cordibus eruit, ne propter aliquid infimum uel commodum temporale Deo seruiant. Moraliter autem fundamenta domus ipse sunt intentiones bone conuersationis, que perfectus uerbi auditor, exhaustis humilitate Christiana superuacuarum fragiliumque cogitationum ruderibus, in adimplendis Christi mandatis firmiter inserit, hoc, uidelicet, in seipso Christo cooperante specialiter agens, quod in uniuersali Ecclesia Christus generaliter agit. Gaudensque cum Psalmista: Quia eduxit me de lacu miserie, et de luto fecis. Et statuit supra petram pedes meos, etc. .

Inundatione autem facta, illisum est flumen domui illi, et non potuit eam mouere. Fundata enim erat  supra petram. Fluminis inundatio, quam alibi portas inferi nuncupat, dicens: Quia tu es Petrus, et super hanc petram edificabo Ecclesiam meam, et porte inferi non preualebunt aduersus eam ; ipsa est, cuius supra meminit: Beati eritis, inquiens, cum uos oderint homines, et cum separauerint uos, et exprobrauerint, et eiecerint nomen uestrum tanquam malum . Que firmos Ecclesie angulos, et si irruere, non tamen diruere potuit. Quia gaudebant in illa die, et exsultabant, ita se inuicem contra undarum rabiem cohortantes: Ecce, beatificamus eos, qui sustinuerunt. Patientiam Iob audistis, et finem Domini uidistis . Et iterum: Fluminis impetus letificat ciuitatem Dei, sanctificauit tabernaculum suum Altissimus. Deus in medio eius non commouebitur  . Sed et iuxta leges tropologie singule nostre domus quotidie uel immundorum spirituum, uel improborum hominum, uel ipsa sue mentis aut carnis inquietudine pulsantur, et quantum propriis uiribus fidunt inclinantur. Quantum uero inuictissime illi petre adherent, labefactari nequeunt.

Qui autem audiuit, et non fecit, similis est homini edificanti domum suam supra terram sine fundamento. Domus diaboli, mundus qui in maligno positus est, non Creatoris dignitate, sed magnitudine delinquentis uocatur. Quam super terram edificat, quia obsequentes sibi de celis ad terrena detrahit. Sine fundamento edificat, quia omne peccatum fundamentum non habet, ut quod non ex propria natura  subsistit. Malum quippe sine substantia est, quod tamen utcunque sit, in boni natura coalescit. Quia uero a fundo dicitur fundamentum, possumus etiam fundamentum pro fundo positum, non inconuenienter accipere. Sicut auditus ab aure dicitur, et tamen plerumque ipsa auris auditus nomine designatur. Sicut ergo, qui in puteo mergitur putei fundo retinetur, ita corruens quasi in quodam fundi loco consisteret anima, si semel lapsa, in aliqua se peccati mensura retineret. Sed cum peccato, in quo labitur, non potest esse contenta, dum quotidie ad deteriora deiicitur, quasi in puteo, quo cecidit, fundum non inuenit, quo figuratur. Unde bene alias dicitur: Peccator cum uenerit in profundum malorum, contemnit . Redire namque dissimulat,  quia misereri sibi posse desperat. Sed cum desperando amplius peccat, quasi puteo suo fundum subtrahit, ne ubi retineri possit inueniat. Ergo qui audit sermones Christi, et non facit, siue initiatus mysteriis Christi, seu in totum alienus a Christo, quia seipsum male edificat, similis est homini stulto, de quo dicitur: Inimicus homo hoc fecit .

In quam illisus est fluuius, et continuo cecidit. Et facta est ruina domus illius magna. Manifestum est quia, ingruente qualibet tentatione, mox et uere mali et ficte boni peiores fiunt, donec ad extremum perpetuam labantur in penam. Porro moraliter dicendum quia unusquisque tentatur a concupiscentia sua, abstractus et illectus. Dehinc concupiscentia cum ceperit, parit peccatum. Peccatum autem cum  consummatum fuerit generat mortem. Potest etiam per impetum fluminis extremi iudicii discrimen intelligi, quando, utraque domo consummata, omnis qui se exaltat humiliabitur, et qui se humiliat exaltabitur; ibuntque impii, non solum homines, sed et angeli, qui ad diaboli domum pertinebant, in supplicium eternum, iusti autem in uitam eternam .



CAPUT uII.

Cum autem implesset omnia uerba sua in aures plebis, intrauit in Capharnaum. Hic intelligendum est, cum implesset quidem omnia uerba sua in aures plebis, intrasse Christum Capharnaum, hoc est, quia non antequam hec uerba terminasset, intrauit, sed non esse expressum post quantum temporis  interuallum, cum istos sermones terminasset, intrauerit Capharnaum. Ipso quippe interuallo leprosus ille mundatus est, quem loco suo Mattheus interponit, iste autem antea preoccupat.

Centurionis autem cuiusdam seruus male habens, erat moriturus, qui illi erat pretiosus. Querit forte aliquis, uel pius ut inueniat, uel impius ut reprehendat: qua ratione euangelista seruum, qui non mortuus, sed sanatus subinfertur, dixerit esse moriturum. Cui breuiter respondendum quia reuera erat moriturus, si non domini sui fide deprecantis, et Christi pietate miserentis fuisset redditus uite. Sic et Ezechias rex iuxta quemdam nature humane modum erat moriturus, cum ueracis prophete uerbis  audiuit: Dispone domui tue, quia morieris tu et non uiues ; sed occulto diuine prouidentie iudicio, que omnia in mensura et numero et pondere disposuit, quindecim adhuc annorum uitam lacrymis precibusque nacturus.

Et cum audisset de Iesu, misit ad eum seniores Iudeorum, rogans eum, ut ueniret et saluaret seruum eius. Superna dispensatione factum est ut seniores Iudeorum mitterentur ad Dominum, hisque astantibus, qui languerat, sanaretur, quo inexcusabiles forent, si, credente uiro gentili, non crederent. uerum queritur quomodo conueniat quod Lucas Centurionem nuntios misisse, Mattheus autem ipsum accessisse narrat ad Dominum. Sed pie querentibus facile patet quod Mattheus breuitatis causa dixerit ipsum  accessisse, cuius desiderium et uoluntas ad Dominum ueraciter, aliis licet deferentibus, est perlata, mystice etiam nobis commendans hoc quod scriptum est: Accedite ad eum, et illuminamini . Nam quia fidem Centurionis, qua uere acceditur ad Iesum, ipse ita laudauit, ut diceret: Non inueni tantam fidem in Isrel , ipsum potius accessisse ad Christum dicere uoluit prudens euangelista, quam illos per quos uerba sua miserat. Porro autem Lucas ideo totum quemadmodum gestum sit aperuit, ut ex hoc intelligere cogeremur quemadmodum accessisse dixerit alius, qui mentiri non potuit. Sicut enim illa mulier, que fluxum sanguinis patiebatur, quamuis fimbriam uestimenti eius tenuerit, magis tamen quia credidit, tetigit Dominum, quam  ille turbe, a quibus premebatur, ita et centurio, quo magis credidit, eo magis accessit ad Dominum.

Diligit enim gentem nostram, et synagogam ipse edificauit nobis. Qui edificatam sibi a centurione narrant synagogam, euidenter ostendunt quia sicut nos Ecclesiam, sic etiam illi synagogam, non conuentum solummodo fidelium, sed et locum, quo conueniebant, sint appellare soliti, iuxta quod et supra docuimus.

iehsu autem ibat cum illis. Magna Domini sublimitas, qui solo uerbo curare ualebat, sed non minor humilitas, qui seruum dignatus est uisitare languentem. Nam quasi potens et benignus et rogatus saluare pergebat, et itineris medio rogatus dicto saluauit, ne uidelicet ob impotentiam uirium, et non  ob humilitatis exemplum corporaliter ire putaretur. Alibi ad sanandum reguli filium uenire uoluit, ne diuitias honorasse uideretur. Hic, ne conditionem spreuisse seruilem, ad centurionis famulum mox ire consensit.

Et cum iam non longe esset a domo, misit ad eum centurio amicos dicens: Domine, noli uexari. Non enim dignus sum ut sub tectum meum intres. Propter uite gentilis conscientiam, grauari se magis dignatione putauit Domini, quam iuuari, nec posse habere hospitem Christum, cuius et si fide preditus, nondum tamen erat sacramentis imbutus. Sed quia que nostra infirmitas non presumit, diuina gratia dare nouit; et alius centurio, qui, sicut et iste, credentem ex gentibus populum prefigurat, magne  fidei et iustitie merito Spiritus sancti donum, priusquam baptizaretur, accepit, et iste necdum catechizatus, et fidem suam laudari a Domino, et famulum saluari promeruit. De quo pulchre per allegoriam dicitur quia iehsu non longe aberat a domo, tametsi sub tectum suum inuitare non auderet, quia prope timentibus eum salutare ipsius. Et qui naturali lege recte utitur, quo bona, que nouit, operatur, eo illi, qui uere bonus est, appropiat. At qui errori gentilitatis etiam crimina iunxerunt, his aptari potest, quod confluentibus ad se turbis alibi Dominus ait: Quidam enim ex his de longe uenerunt.

Propter quod et meipsum non sum dignum arbitratus ut uenirem ad te. Et nos, qui de gentibus credimus, non ipsi ad Dominum uenire possumus, quem nunc  in carne uidere nequaquam ualemus, sed quicunque passiones nostre seruitutis agnouimus, ad residentem in dextera Patris iam per fidem accedere debemus, iam seniores Iudeorum mittere, hoc est, summos Ecclesie uiros, qui nos ad Dominum precesserunt, suppliciter obsecrando patronos acquirere, qui nobis testimonium reddentes, quod diligamus Ecclesiam, et quantum in nobis est, edificare curemus, pro nostris apud Dominum nostrorumque peccatis intercedant.

Sed dic uerbo, et sanabitur puer meus. Magna fides centurionis, qua uerbi opus in Christo confitetur, et nostre sanationis accommoda mysteriis, qui et si noueramus secundum carnem Christum, sed iam nunc non nouimus .

 Nam et ego homo sum sub potestate constitutus, habens sub me milites. Hominem se et potestati, uel tribuni, uel presidis subditum dicit, imperare tamen posse minoribus, ut subaudiatur eum multo magis, qui Deus sit, et super omnia potens, innumeram uirtutis angelice, que ad imperata obtemperet, habere militiam.

Et dico huic: uade, et uadit, et alio: ueni, et uenit, seruo meo: Fac hoc, et facit. uult ostendere Dominum quoque non per aduentum tantum corporis, sed per angelorum ministeria posse implere quod uellet. Repellende enim erant uel infirmitates corporum, uel fortitudines contrarie, quibus homo ad debilitatem sepe conceditur, et uerbo Domini et ministeriis  angelorum. Aliter. Milites et serui, qui centurioni obediunt, uirtutes sunt naturales. Quarum non minimam copiam multi ad Dominum uenientes, secum deferunt. De quibus in Cornelii centurionis laude dicitur: Quia erat uir iustus, et timens Deum cum omni domo sua, faciens eleemosynas multas plebi, et deprecans Deum semper .

Quo audito iehsu, miratus est. Miratus est, quod uidit centurionem suam intelligere maiestatem. Sed quis in illo fecerat ipsam fidem uel intelligentiam, nisi ipse, qui eam mirabatur? Quod si et alius eam fecisset, quid miraretur, qui prescius erat? Notandum ergo quia quod miratur Dominus, nobis mirandum esse significat, quibus adhuc opus est sic moneri. Omnes enim tales motus, cum de Deo dicuntur,  non perturbati animi signa sunt, sed docentis magistri.

Et conuersus, sequentibus se turbis dixit: Amen dico uobis, nec in Isrel tantam fidem inueni. Non de omnibus retro patriarchis et prophetis, sed de presentis eui loquitur hominibus. Quibus ideo centurionis fides antefertur, quia illi legis prophetarumque monitis edocti, hic autem nemine docente, sponte credidit.

Et reuersi, qui missi fuerant domum, inuenerunt seruum, qui languerat, sanum. Probatur fides domini, et serui sanitas roboratur. Potest ergo meritum Domini etiam famulis suffragari, non solum fidei merito, sed etiam studio discipline. Plenius sane hec explicat Mattheus quod dicente Domino centurioni:  uade, et sicut credidisti fiat tibi , sanatus sit puer ex illa hora. Sed beato Luce moris est que plena uiderit ab aliis euangelistis exposita breuiare, uel etiam de industria preterire; que uero ab eis omissa, uel breuiter cognouerit attacta, dilucidare solertius. Mystice, ut dixi, centurio, cuius fides Isreli prefertur, electos nimirum ex gentibus ostendit, qui quasi centenario milite stipati, uirtutum spiritalium sunt perfectione sublimes, nilque a domino terrenum, sed sola eterne salutis gaudia sibi suisque requirunt. Numerus enim centenarius, qui de leua transfertur ad dexteram, in celestis uite significatione poni consueuit. Unde est quod arca Ne centum annis fabricatur, Abraham centenarius filium promissionis accepit; seuit Isaac, et inuenit in  ipso anno centuplum; atrium tabernaculi centum cubitos longum est; in centesimo psalmo misericordia et iudicium Domino cantatur, et cetera huiusmodi. Talis ergo meriti uiri pro his necesse est Domino supplicent, qui adhuc spiritui seruitutis in timore premuntur, quatenus eis paulatim ad sublimiora prouectis, perfecta dilectio foras mittat timorem .

Et factum est deinceps, ibat in ciuitatem, que uocatur Naim. Naim ciuitas est Galilee in secundo milliario Thabor montis contra meridiem iuxta Hendor, qui est uicus grandis in quarto milliario eiusdem montis ad meridiem.

Et ibant cum illo discipuli eius, et turba copiosa. Cum autem appropinquaret porte ciuitatis, ecce defunctus  efferebatur filius unicus matris sue. Defunctus hic, qui extra portam ciuitatis multis est intuentibus elatus, significat hominem lethali criminum funere soporatum, eamdemque insuper anime mortem, non cordis adhuc cubili tegentem, sed ad multorum notitiam per locutionis operisue indicium, quasi per sue ciuitatis ostia propalantem. Qui bene filius unicus matris sue fuisse perhibent, quia licet e multis collecta personis, una sit perfecta et immaculata uirgo, mater Ecclesia, singuli quique tamen fidelium uniuersalis se Ecclesie filios rectissime fatentur. Nam et electus quilibet, quando ad fidem imbuitur, filius est. Quando alios imbuit, mater. An non materno erga paruulos agebat affectu, qui ait: Filioli  mei, quos iterum parturio, donec formetur Christus in uobis? Portam ciuitatis qua defunctus efferebatur, puto aliquem de sensibus esse corporeis. Qui enim seminat inter fratres discordias, qui iniquitatem in excelsum loquitur, per oris portam extrahitur mortuus. Qui uiderit mulierem ad concupiscendum eam , per oculorum portam sue mortis indicia profert. Qui fabulis otiosis, obscenisue carminibus, uel detractionibus, aurem libenter aperit, hanc anime sue portam mortis efficit, ceterosque qui non seruat sensus, mortis sibi ipse reddit aditus. Obsecro, Domine Iesu, cuncta mee ciuitatis portas iustitie facias, ut ingressus in eas confitear nomini tuo , tueque maiestati, cum ministris celestibus eam crebrius inuisenti, non fetor elati cadaueris occurrat, sed  occupet salus muros illius, et portas eius laudatio.

Et hec uidua erat, et turba ciuitatis multa cum illa. uiduam esse Ecclesiam, omnis anima, que sponsi Dominique sui se morte redemptam meminit, agnoscit. Diuino autem nutu, multa Dominum turba, multa uidua comitabatur, ut uiso tanto miraculo, multi testes, multi Dei fierent laudatores.

Quam cum uidisset Dominus, misericordia motus super eam, dixit illi: Noli flere. Desiste, inquit, quasi mortuum flere quem mox uiuum resurgere uidebis. Ubi mystice Nouati dogma confunditur, qui de sua munditia superbe gloriatus, humilem penitentium mundationem euacuare conatur, ueramque matrem Ecclesiam, renatorum suorum spiritali exstinctione plorantem, spe uite redonande negat  consolari debere. Et pulchre euangelista, Dominum prius misericordia motum esse super matrem, ac sic filium suscitare testatur, ut in uno nobis exemplum imitande pietatis ostenderet; in altero, fidem mirande potestatis astrueret.

Et accessit, et tetigit loculum. Hi autem qui portabant steterunt. Loculus, in quo mortuus effertur, male secura desperati peccatoris conscientia est. Qui uero sepeliendum portant, uel immunda desideria, que hominem rapiunt in interitum, uel lenocinia blandientium sunt uenenata sociorum, que peccata nimirum dum fauoribus tollunt, accumulant, peccantesque contemptu, quasi aggere terre obruunt. De quibus alibi dicitur: Dimitte mortuos  sepelire mortuos suos . Mortuos quippe mortui sepeliunt, cum peccatores quique sui similes alios nociuo fauore demulcent, congestaque pessime adulationis mole, ne qua aliquando spe resurgendi potiantur, opprimunt. Domino ergo loculum tangenti funeris baiuli steterunt, quia formidine superni iudicii attacta conscientia et carnalium sepe affluentiam uoluptatum, et iniuste laudantium turbam cercens, ad se ipsam reuertitur, uocantique ad uitam festina respondet Saluatori. Unde recte sequitur:

Et ait: Adolescens, tibi dico, surge. Et resedit qui erat mortuus, et cepit loqui, et dedit illum matri sue. Residet quippe qui erat mortuus, cum interna compunctione reuiuiscit peccator. Incipit loqui, cum reducis indicia uite cunctis, qui peccatum luxerant,  ostendit. Redditur matri, cum per sacerdotalis decreta iudicii communioni sociatur Ecclesie.

Accepit autem omnes timor, et magnificabant Deum, dicentes: Quia propheta magnus surrexit in nobis. Quanto desperatior anime mors ad uitam reuocatur, tanto plures eodem corriguntur exemplo. uide Dauid prophetam, uide apostolum Petrum. Quorum quo gradus altior, eo casus grauior. Quo autem grauior casus, eo pietas erigentis gratior. Quo uero gratior in eis Domini pietas apparuit, eo certior cunctis penitentibus spes salutis apparuit, ut iure omnes qui audiunt dicant:

Quia Deus uisitauit plebem suam. Non tantummodo uerbum suum semel incorporando, sed etiam nostra  hoc, ut suscitari debeamus, semper in corda mittendo.

Et nuntiauerunt Ioanni discipuli eius de omnibus his. Non simplici corde, ut opinor, sed inuidia stimulato, discipuli Ioannis ei Christi uirtutes et miracula narrant. Nam et alibi ita apud eum questi esse produntur: Rabbi, qui erat tecum trans Iordanem, cui tu testimonium perhibuisti, et ecce hic baptizat, et omnes ueniunt ad eum . Quibus tunc respondit Ioannes: Quia non potest homo accipere quidquam, nisi fuerit ei datum de celo, etc. Quibus et se purum hominem, et Christum Dei esse Filium, manifeste declarat. uerum quia mansit inuidia, liuorque, nequibat expelli, quid pro eis corrigendis optimus magister adhuc egerit, attende.

 Et conuocauit duos de discipulis suis Ioannes, et misit eos ad Dominum, dicens: Tu es qui uenturus es, an alium exspectamus? uidelicet, ut per hanc saltem occasionem, uidendo signa que faciebat, crederent in eum, et, magistro interrogante, sibi discerent. Ergo non ait, Tu es, qui uenisti, sed tu es, qui uenturus es? Et est sensus: Manda mihi, quia interficiendus ab Herode, et ad inferna descensurus sum, utrum te et in inferis debeam nuntiare, qui nuntiaui superis, an non conueniat Filio Dei, ut gustet mortem, et alium ad hec sacramenta missurus es.

In ipsa autem hora curauit multos a languoribus, et plagis, et spiritibus malis, et cecis multis donauit uisum. Ioannes interrogauerat per discipulos: Tu  es, qui uenturus es, an alium exspectamus? Christus signa demonstrat, non ad ea respondens que interrogatus fuerat, sed ad scandalum nuntiorum.

Euntes  renuntiate Ioanni que uidistis et audistis, quia ceci uident, claudi ambulant, leprosi mundantur, surdi audiunt, mortui resurgunt, et, quod his non minus est, pauperes euangelizantur. uel pauperes spiritu, uel certe opibus pauperes, ut nulla inter nobiles et ignobiles, inter diuites et egenos, in predicatione distantia sit. Hec magistri rigorem, hec preceptoris comprobant ueritatem, quando omnis apud eum, qui saluari potest, equalis est. Quod autem ait:

Et beatus est quicunque non fuerit scandalizatus  in me. Et nuntios Ioannis, qui eum esse Christum non crediderant, a perfidie scandalo castigat, et eidem Ioanni quod querebat exponit, quia Deus saluos faciendi, et Domini exitus mortis . uisis enim tot signis, tantisque uirtutibus, non scandalizari quisque potuit, sed admirari. Sed infidelium mens graue in illo scandalum pertulit, cum eum et post tot miracula morientem uidit. Quid est ergo dicere: Beatus est, qui non fuerit scandalizatus in me, nisi aperta uoce, abiectionem mortis sue humilitatemque signare? Ac si patenter dicat: Mira quidem facio, sed abiecta perpeti non dedignor. Quia ergo moriendo te subsequor, cauendum ualde est hominibus, ne in me mortem despiciant, qui signa uenerantur.

 Et cum discessissent nuntii Ioannis, cepit dicere de Ioanne ad turbas. Quia turba circumstans interrogationis mysterium nesciebat, et putabat Ioannem dubitare de Christo, quem ipse monstrauerat, ut intelligerent, Ioannem non sibi interrogasse, sed discipulis suis, dignis eum laudibus accumulat.

Quid existis in desertum? uidere arundinem uento moueri? Quod uidelicet non asserendo, sed negando intulit. Arundinem quippe mox, ut aura contigerit, in partem flectit. Et quid per arundinem, nisi carnalis animus designatur, qui mox fauore uel detractione tangitur, in partem quamlibet inclinatur? Si enim ab humano ore aura fauoris flauerit, hilarescit, extollitur, totumque se quasi ad gratiam inflectit. Sed si inde uentus detractionis eruperit, unde laudis  aura ueniebat, mox hunc quasi partem alteram ad uim furoris inclinat. Sed arundo uento agitata Ioannes non erat, quia hunc nec blandum gratia, nec cuiuslibet ira asperum faciebat, nec prospera hunc erigere, nec aduersa nouerant inclinare.

Sed quid existis uidere? hominem mollibus uestimentis indutum: ecce qui in ueste pretiosa sunt et deliciis, in domibus regum sunt. Camelorum etenim pilis uestitus Ioannes ille fuisse describitur. Non ergo celesti, inquit, sed terreno regno militant hi qui pro Deo perpeti aspera fugiunt, sed, solis exterioribus dediti, presentis uite mollitiem et delectationem querunt. Nemo ergo existimet in luxu atque studio uestium peccatum deesse, quia si hoc culpa  non esset, nullo modo Ioannem Dominus de uestimenti sui asperitate laudasset. Quamuis hoc, quod Ioannes non esse uestitus mollibus dicitur, per significationem intelligi aliter potest. Mollibus enim uestitus non fuit, quia uitam peccantium non blandimentis fouit, sed uigore aspere inuectionis increpauit dicens: Genimina uiperarum, quis uobis demonstrauit fugere a uentura ira ?

Sed quid existis uidere? prophetam? utique dico uobis, et plus quam prophetam. Prophete quippe ministerium est uentura dicere, non etiam demonstrare. Ioannes ergo plus quam propheta est, quia eum quem precurrendo prophetauerat, etiam ostendendo nuntiabat.

 Hic est de quo scriptum est, Ecce, mitto angelum meum ante faciem tuam, qui preparabit uiam tuam ante te. Quod Grece angelus, hoc Latine nuntius dicitur. Recte ergo, qui nuntiare supernum iudicem mittitur, angelus uocatur, ut dignitatem seruet in nomine quam explet operatione. Altum quidem nomen est, sed uita nomine inferior non est. Sed et omnes qui sacerdotii nomine censentur, angeli uocantur, propheta attestante, qui ait: Labia sacerdotis custodient scientiam, et legem requirent ex ore eius, quia angelus Domini exercituum est . Nec non etiam unusquisque fidelium, in quantum sufficit, in quantum gratie superne aspirationis accipit, si a prauitate proximum reuocat, si exhortari ad bene operandum curat, si eternum regnum uel  supplicium erranti denuntiat, cum uerba sancte annuntiationis impendit, profecto angelus existit.

Dico enim uobis: Maior inter natos mulierum propheta Ioanne Baptista nemo est. Inter mulierum, inquit, natos. His ergo prefertur hominibus qui de mulieribus nati sunt et de concubitu uiri, et non ei qui est natus ex uirgine et Spiritu sancto. Quanquam in sententia non ceteris prophetis et patriarchis, cunctisque hominibus Ioannem pretulit, sed Ioanni ceteros exequauit. Non enim statim sequitur ut si alii maiores eo non sunt, ille maior aliorum sit, uerum ut equalitatem habeat cum ceteris sanctis.

Qui autem minor est in regno Dei, maior est illo. Hec sententia duobus modis potest intelligi. Aut enim regnum Dei appellauit, quod nondum accepimus,  et in quo nondum sumus, unde in fine dicturus est: uenite, benedicti Patris mei, percipite regnum ; et quot ibi sunt sancti angeli, quilibet in eis minor, maior est utique quolibet sancto et iusto, portante corpus, quod corrumpitur et aggrauat animam . Aut si regnum Dei intelligi uoluit huius temporis Ecclesiam, cuius filii sunt omnes ab institutione generis humani usque, quotquot iusti et sancti esse potuerunt, profecto seipsum Dominus significauit, quod nascendi tempore minor erat Ioanne, maior autem diuinitatis eternitate, et dominica potestate. Proinde secundum priorem expositionem, ita distinguitur: Qui autem minor est in regno Dei. Ac deinde subinfertur, maior est illo.  Secundum posteriorem, ita: Qui autem minor est, ac deinde subinfertur, in regno Dei, maior est illo.

Et omnis populus audiens et publicani, iustificauerunt Deum baptizati baptismo Ioannis. Iustificatur Deus ipse per baptismum, dum se homines peccata propria confitendo iustificant, sicut scriptum est: Dic tu iniquitates tuas, ut iustificeris. Et iustificatur in eo, quia non per contumaciam refutatur, sed per iustitiam Dei munus agnoscitur. Iustus enim Dominus, et iustitias dilexit . In eo ergo iustificatio Dei est, si non ad indignos et noxios, sed ad innocentes per ablutionem factos uideatur et iustos sua munera transtulisse. Dauid quoque dicit: Tibi soli peccaui, et malum coram te feci, ut iustificeris in sermonibus tuis et uincas dum iudicaris .  Ergo is qui peccat, et confitetur Deo peccatum, iustificat Deum, cedens ei uincenti, et ab eo gratiam sperans. In baptismate igitur iustificatur Deus, in quo est et confessio et uenia peccatorum.

Pharisei autem et legis periti, consilium Dei spreuerunt in semetipsos, non baptizari ab eo. Quod dicit in semetipsos, uel contra semetipsos, significat quia qui gratiam Dei respuit, contra semetipsum facit, uel a semetipsos missum Dei consilium stulti et ingrati uituperantur noluisse recipere. Consilium ergo Dei est, quo per passionem et mortem Domini Iesu mundum saluare decreuit. Sed hoc Pharisei et legis periti spreuerunt, respuentes secretum et salubre mysterium, cuius auspicia in Ioannis predicatione baptismoque precesserunt, sed tamen eidem consilio nesciendo  ac nolendo seruientes, iuxta quod eis apostolus Petrus de Domino loquens, ait: Hunc definito consilio et prescientia Dei traditum per manus iniquorum affligentes, interemistis .

Cui ergo similes dicam homines generationis huius, et cui similes sunt? Similes sunt pueris sedentibus in foro, et loquentibus ad inuicem, et dicentibus: Cantauimus uobis tibiis, et non saltastis. Lamentauimus, et non plorastis. Generatio Iudeorum comparatur pueris sedentibus in foro, quia doctores olim prophetas accipiebat. De quibus dicitur: Ex ore infantium et lactentium perfecisti laudem . Et alibi, Declaratio sermonum tuorum illuminat me, et intellectum dat paruulis , id est, humilibus spiritu. Forum autem dominicum, uel synagoga, uel  ipsa est Ierusalem, in qua preceptorum celestium iura condebantur. Ubi ad inuicem isti pueri, siue iuxta Mattheum ad cequales suos loquebantur, quia generis gentisque sue populis patria quotidie uoce solebant exprobrare, quod nec Psalmis primo Dauidicis, nec threnis postea correpti uoluerint annuere propheticis. Quoties uictoria de hoste uel futura precinebatur, uel facta recolebatur, nec ad uirtutis opera consentiebant assurgere. Nam saltationis uerbo non histrionicis motibus sinuati corporis rotatus, sed impigri deuotio cordis, et religiosa membrorum designatur agilitas. Quoties excidia uel facta ab hoste, uel fienda prophetarum lamenta resonabant, et nec sic auditores ad penitentie remedia confugere curabant. Canit Psalmista: Exsultate Deo  adiutori nostro, iubilate Deo Iacob, sumite psalmum, et date tympanum , et cetera. Sed quid sequitur? Et non audiuit populus uocem meam, et Isrel non intendit mihi . Clamat propheta: Hec dicit Dominus: Conuertimini ad me in toto corde uestro, in ieiunio et in fletu, et in planctu, et scindite corda uestra, et non uestimenta uestra . Et iterum: uentrem meum, uentrem meum doleo, sensus cordis mei conturbati sunt in me. Non tacebo, quia uocem buccine audiuit anima mea, clamorem prelii . Et paulo post: Quia stultus populus meus me non cognouit, filii insipientes sunt, et uecordes .

uenit enim Ioannes Baptista, neque manducans panem, neque bibens uinum, et dicitis: Demonium habet.  uenit Filius hominis, manducans et bibens, et dicitis: Ecce homo deuorator, et bibens uinum, amicus publicanorum et peccatorum. Sicut  tunc, sic neque et nunc utramque salutis uiam recipietis. Nam quod ait, Lamentauimus, et non plorastis, ad Ioannem pertinet, cuius abstinentia a cibis et potu luctum penitentie significabat. Quod autem ait: Cantauimus tibiis, et non saltastis, ad ipsum Dominum, qui utendo cum ceteris cibo et potu, letitiam regni figurabat. At illi nec humiliari cum Ioanne, nec cum Christo gaudere uoluerunt, dicente illum demonium habere, istum uoracem et ebriosum, et amicum publicanorum et peccatorum. Quod autem subiungit:

Et iustificata est sapientia ab omnibus filiis suis,  ostendit filios sapientie intelligere nec in abstinendo, nec in manducando esse iustitiam, sed in equanimitate tolerandi inopiam, et temperantia per abundantiam non se corrumpendi, atque opportune sumendi, uel non sumendi ea quorum non usus, sed concupiscentia reprehendenda est. Non est enim regnum Dei esca et potus, sed iustitia et pax, et gaudium. Et quia solent homines multum gaudere  de carnalibus epulis, addidit, In Spiritu sancto. Aliter. Iustificata est sapientia ab omnibus filiis suis, id est, Dei dispensatio, atque doctrina, que superbis resistit, humilibus autem dat gratiam , iuste fecisse, a fidelibus suis comprobata est. Ex quorum numero sunt et illi, de quibus supra dicitur: Et omnis populus audiens, et publicani iustificauerunt Deum. Amen.



LIBER TERTIUS.


 Sanctissima Marie penitentis historia, que tertii  nostri in Lucam caput est libri, etsi ob laborem legentium minuendum a nouo inchoatur exordio, rerum tamen nexura secundi libri finem respicit. Nam quia superius siue ex persona euangeliste, siue Domini Saluatoris  dictum fuerat: Et omnis populus audiens, et publicani iustificauerunt Deum, baptizati baptismo Ioannis. Quod si a Domino dictum interpreteris, audiens Ioannem populus intelligitur esse designatus. Si ab euangelista interpositum, audiens ipsum Dominum, de Ioannis magnitudine disputantem restat intelligi. Pharisei autem et legis periti consilium Dei spreuerunt in semetipsos non baptizati ab eo. Pergit idem Euangelista que uerbis proposuerat etiam factis astruere, iustificatam uidelicet sapientiam ab omnibus filiis  suis, id est, et iustis, et post iniustitiam penitentibus, decentissimo comprobans exemplo.



CAPUT XXuIII.

Rogabat autem, inquit, illum quidam de Phariseis, ut manducaret cum illo. Et ingressus domum Pharisei, discubuit. Et ecce mulier que erat in ciuitate, peccatrix, ut cognouit quod accubuit in domo Pharisei, attulit alabastrum unguenti. Alabastrum est genus marmoris candidi, uariis coloribus interstincti, quod ad uasa unguentaria cauare solent, eo quod optime seruare incorrupta dicatur. Nascitur circa Thebas Aegyptias et Damascum Syrie, ceteris candidius, probatissimum uero in India. Quidam dicunt hanc eamdem non esse mulierem que imminente dominica passione caput pedesque eius unguento perfudit,  quia hec lacrymis lauerit, et crine pedes terserit, et manifeste peccatrix appelletur; de illa autem nichil tale scriptum sit, nec potuerit statim capite Domini meretrix digna fieri. uerum, qui diligentius inuestigant, inueniunt eamdem mulierem, Mariam uidelicet Magdalenam sororem Lazari, sicut Ioannes narrat, bis eodem functam fuisse obsequio. Semel quidem hoc loco, cum primo accedens cum humilitate et lacrymis, remissionem meruit peccatorum. Nam et Ioannes hoc, quamuis non ut Lucas quomodo factum sit narrauerit, tamen ipsam Mariam commendans commemorauit, ubi de resuscitato fratre eius cepit loqui. Erat autem quidam, inquiens, languens Lazarus a Bethania, de castello Marie, et Marthe sororis eius. . Secundo autem in Bethania  non iam peccatrix, sed casta, sancta, deuotaque Christo mulier, non solum pedes, sed et caput eius unxisse reperitur. Quod et regulis allegorie pulcherrime congruit. Quia et unaqueque fidelis anima, prius ad Domini pedes humiliata peccatisque absoluenda curuatur; deinde, augescentibus per tempora meritis, lete fidei flagrantia Domini quasi caput odore perfundit aromatum. Et ipsa uniuersalis Ecclesia Christi, in presenti quidem incarnationis eius, que pedum nomine designatur, mysteria celebrando, deuota Redemptori suo reddit obsequia. In futuro autem et humanitatis eius gloriam, et diuinitatis eius eternitatem, quia caput Christi Deus, simul intuendo, perpetuis confessionum laudibus,  quasi pistica nardo glorificat. Attulit ergo, inquit, alabastrum unguenti.

Et stans retro secus pedes eius, lacrymis cepit rigare pedes eius, et capillis capitis sui tergebat. Et osculabatur pedes eius, et unguento ungebat. Liquet omnibus quod illicitis actibus prius mulier intenta, unguentum sibi pro odore sue carnis adhibuit. Quod ergo sibi turpiter exhibuerat, hoc iam Deo laudabiliter offerebat. Oculis terrena concupierat, sed hos iam per penitentiam conterens flebat. Capillos ad compositionem uultus exhibuerat, sed iam capillis lacrymas tergebat. Ore superba dixerat, sed pedes Domini osculans, hoc in Redemptoris sui uestigia figebat. Quot ergo in se habuit oblectamenta, tot de se inuenit holocausta. Conuertit ad uirtutum numerum,  numerum criminum, ut totum seruiret Deo in penitentia, quidquid ex se Deum contempserat in culpa.

uidens autem Phariseus, qui uocauerat eum, ait intra se, dicens: Hic si esset propheta, sciret utique que et qualis esset mulier que tangit eum, quia peccatrix est. Ecce Phariseus ueraciter apud se superbus, fallaciter iustus, egram reprehendit de egritudine, medicum de subuentione, qui ipse quoque de elationis uulnere egrotabat, et ignorabat. Unde ne cesse semper est ut cum peccatores quosque conspicimus, nosmetipsos prius in illorum calamitate defleamus. Quia fortasse in similibus aut lapsi sumus, aut labi possumus, si lapsi non sumus. Et si censura magisterii debet semper uirtute discipline uitia persequi,  oportet tamen ut sollicite discernamus, quia districtionem debemus uitiis, compassionem nature. Sed iam iste superbus et arrogans, qua sententia conuincatur, audiamus.

Duo, inquit, debitores erant cuidam feneratori. Unus debebat denarios quingentos, alius quinquaginta. Non habentibus illis unde redderent, donauit utrisque. Quis ergo plus eum diligit? Respondens Simon, dixit: Aestimo quia is cui plus donauit. Qua in re notandum est quia dum sua sententia Phariseus conuincitur, quasi phreneticus funem portat ex quo ligetur. Enumerantur bona peccatricis, enumerantur mala falsi iusti, cum dicitur:

Intraui in domum tuam, aquam pedibus meis non dedisti. Hec autem lacrymis rigauit pedes meos, et  capillis suis tersit. Osculum mihi non dedisti. Hec autem, ex quo intrauit, non cessauit osculari pedes meos. Oleo caput meum non unxisti, hec autem unguento unxit pedes meos. Post enumerationem uero subinfertur sententia.

Propter quod dico tibi, remittentur ei peccata multa, quoniam dilexit multum. Quid esse dilectionem credimus, nisi ignem? et quid culpas, nisi rubiginem? Unde dicitur: Remittentur ei peccata multa, quia dilexit multum. Ac si aperte diceretur: Incendit plene peccati rubiginem, quia ardet ualide per amoris ignem. Tanto namque amplius peccati rubigo consumitur, quanto peccatoris cor magno caritatis igne concrematur. Ecce ea que ad medicum uenerat  egra, sanata est, sed de salute eius adhuc alii egrotant; nam sequitur:

Et ceperunt, qui simul discumbebant dicere intra se: Quis est hic qui etiam peccata dimittit? Sed celestis medicus egros non respicit, quo etiam de medicamento fieri deteriores uidet. Eam quam sanauerat per pietatis sue sententiam confirmat, dicens:

Fides tua te saluam fecit, uade in pace. Fides etenim saluam fecit, quia hoc quod petiit posse se accipere non dubitauit, sed ipsam quoque spei certitudinem iam ab illo acceperat, a quo per spem etiam salutem querebat. In pace autem ire precipitur, ut a ueritatis itinere in uiam scandali ulterius non deriuetur. Hec historica expositione dicta sint, nunc mystici intellectus secreta uideamus. Quem  namque Phariseus de falsa iustitia presumens, nisi Iudaicum populum? quem peccatrix mulier, sed ad uestigia Domini ueniens et plorans, nisi conuersam gentilitatem designat? Rogabat autem Phariseus Dominum, ut manducaret cum illo, quia populus idem quem uenientem credere noluit uenturum sperare non desiit, imo uotis precatoriis, ut ueniat, optare dicens: Excita potentiam tuam, et ueni, ut saluos facias nos . Domino quippe cum Phariseo manducare est, de credentis populi deuotione mentis gaudia suscipere. Unde ipse alibi creditura Samaria discipulis ait: Ego cibum habeo manducare, quem uos nescitis . Illisque hesitantibus quid diceret, exponens ait: Meus cibus est, ut faciam uoluntatem eius qui me misit, ut perficiam opus  eius . Et ingressus, inquit, domum Pharisei, discubuit. Domus Pharisei, ipsa legis prophetarumque custodia est, in qua se populus Iudeorum mansionem continue conuersationis habere gloriabatur. Quam Dominus ingressus est, quia temporaliter in carne apparens, non uenit soluere legem aut prophetas, sed adimplere. Discubuit autem, quia qui in sublimitate sue maiestatis intelligi non poterat, forme seruilis humilitatem, qua uideri posset, assumpsit. Cognouit itaque mulier que erat in ciuitate, peccatrix, quod accubuit in domo Pharisei, quia gentilitas immundis prius actibus in seculi conuersatione deuincta, fama sermonis apostolici didicit, quod misit Deus Filium suum factum ex muliere, factum sub lege, ut eos qui sub lege erant redimeret .  Atque in domo Pharisei, non Phariseus, sed illa iustificatur, dum populus Iudeorum litteram tantum legis, nos autem et gratiam Spiritus in lege sequimur. Ille Iesum non esse prophetam, eo quod peccatores recipiat, estimat; nos uero hunc etiam Deum uerum, qui peccatores iustificare possit, agnoscimus. Attulit autem mulier alabastrum unguenti. Quid in unguento nisi bone odor opinionis exprimitur? Unde et Paulus dicit: Christi bonus odor sumus Deo in omni loco . Si igitur recta opera agimus, quibus opinionis bone odore Ecclesiam respergamus, quid in Domini corpore nisi unguentum fundimus? Sed secus pedes mulier stetit. Contra pedes enim Domini stetimus, cum in peccatis positi, eius itineribus retinebamur. Sed si ad ueram  penitentiam post peccata conuertimur, iam retro secus pedes stamus, quia eius uestigia sequimur que impugnabamus. Lacrymis mulier pedes rigat, quod nos quoque ueraciter agimus, si quibuslibet ultimis membris Domini per compassionis affectum inclinemur, si sanctis eius in tribulatione compatimur, si eorum tristitiam nostram putamus. Capillis mulier pedes quos rigauerat tersit. Capilli quippe superfluunt corpori. Et quid abundans terrena substantia, nisi capillorum speciem tenet? Que dum ad usum necessitatis superfluit, etiam abscissa non sentit. Capillis ergo pedes Domini tergimus, quando sanctis eius, quibus ex caritate compatimur, etiam ex his que nobis superfluunt miseremur, quatenus sic  mens per compassionem doleat, ut etiam manus larga effectum doloris ostendat. Osculatur mulier pedes quos tergit. Quod nos quoque plene agimus, si studiose diligimus quos ex largitate continemus, ne grauis nobis sit necessitas proximi, ne ipsa eius indigentia que sustentatur fiat onerosa, et cum manus necessaria tribuit, animus a dilectione torpescat. Potest quoque per pedes ipsum mysterium incarnationis eius intelligi, quo diuinitas terram tetigit, quia carnem sumpsit. uerbum enim caro factum est, et habitauit in nobis . Osculamur igitur pedes Redemptoris, cum mysterium incarnationis eius ex toto corde diligimus. Unguento pedes ungimus, cum ipsam humanitatis eius potentiam sacri eloquii bona opinione predicamus. Sed hoc Phariseus  uidet, et inuidet. Quia cum Iudaicus populus gentilitatem Deum predicare conspicit, sua apud se malitia tabescit. Sed Redemptor noster facta ei mulieris, quasi bona gentilitatis enumerat, ut in quo malo iaceat agnoscat. Intraui in domum tuam, aquam pedibus meis non dedisti. Hec autem lacrymis rigauit pedes meos. Aqua quippe extra nos est, lacrymarum humor intra nos. Quia uidelicet infidelis ille populus, nec ea que extra se erant unquam pro Domino tribuit; conuersa autem gentilitas pro ea non solum rerum substantiam, sed etiam sanguinem fudit. Osculum mihi non dedisti. Hec autem, ex quo intrauit, non cessauit osculari pedes meos. Osculum quippe dilectionis est signum. Et infidelis ille populus, Deo osculum non dedit, quia  ex caritate Deum amare noluit, cui ex timore seruiuit. uocata autem gentilitas, Redemptoris sui uestigia osculari non cessat, quia in eius amore continuo suspirat. Oleo caput meum non unxisti. Si pedes Domini mysterium incarnationis accipimus, congrue per caput illius ipsa Diuinitas designatur. Unde et per Apostolum dicitur: Caput Christi Deus . In Deo quippe, et non se, quasi in homine credere Iudaicus populus fatebatur. Sed Phariseo dicitur, Oleo caput meum non unxisti, quia ipsam quoque Diuinitatis potentiam, in qua se Iudaicus populus credere spopondit, digna laude predicare neglexit. Hec autem unguento unxit pedes meos. Quia dum incarnationis eius mysterium gentilitas credidit,  summa laude etiam eius ima predicauit. Duo quoque debitores, de quibus Simonis paradigma opponitur, utrumque populum, Iudeorum scilicet et gentium, designant, qui uno feneratori, id est, suo Creatori, non materialem pecuniam, sed proprie salutis nummum debebant. Conditor etenim noster, quos ad imaginem et similitudinem suam creauit, quasi commodato ad seruandum sublimauit denario. Nam denarius solet regis imagine ac nomine formari. Omni autem cui multum datum est, multum queretur ab eo. Et cui multum commendauerunt, plus petunt ab eo. Et quidem utriusque populi debitum, per quinarium numerum multiplicatur. Quia uidelicet quinque sunt sensus, quibus in hac uita utentes, imaginem quam accepimus nostri Conditoris excolere  debemus: sed minus debet populus, cui legis decalogus per seruum data est. Amplius autem, cui gratia uite eterne per filium commissa. Ideoque huius per denarium, illius per centenarium numerum fenus accumulatur, quem ad regni celestis, quod dextris dabitur, significationem pertinere nemo qui dubitet. Neque enim frustra eodem flexu digitorum, quo denarius in leua, ipse figuratur in dextera. Nisi quia et nunc opera Decalogi, que littera non poterat, fides perficit, et in futuro reddet unicuique secundum opera eius, his quidem qui secundum patientiam boni operis gloriam, et honorem, et incorruptionem, querentibus uitam eternam. uerum, quia neutri nostris uiribus, sed illius gratia salui facti sumus per fidem, recte dicitur: Non habentibus illis  unde redderent, donauit utrisque. Et utique plus diligit, cui plus donatur. Cui autem minus dimittitur, minus diligit. Quia siue bona perficiende, quam accepimus scientie, seu uitande quam incurrimus insipientie, uelis intelligere, multo utique plus Ecclesie quam Synagoge donatur, que et fediori quondam, ut pote quam nullus doctor prohibuit, idololatrie sorde corrupta est, sed ubi abundauit peccatum, superabundauit gratia , et maiori nunc est perfectionis euangelice sublimata preconio. Cui dicitur: Quia multi prophete et iusti cupierunt uidere que uos uidetis, et non uiderunt; et audire que auditis, et non audierunt . Congruit sane huic loco quod Numerorum historia refert, diuisis equaliter cesorum Madianitarum spoliis, eos quidem qui de pugna  uenerunt, quingentesimum de sua portione caput, ceteros uero quinquagesimum Domino dedisse. Quia et magna offert qui se in castris uirtutem exercendo tutum ab incursione conseruat hostili, sed maiora utique qui gladium uerbi uibrando, innumeras aduersarii exercitus copias sternit.



CAPUT uIII.

Et factum est deinceps, et ipse iter faciebat per ciuitatem et castellum, predicans et euangelizans regnum Dei, et duodecim cum illo. uidemus in Christi discipulis impletum quod de antiquo illo Hebreorum populo legimus dictum. Nec mirum, quia unus utriusque Testamenti Deus ipse per filium benedictionem dabit, qui legem dedit per famulum. Sicut   aquila prouocans ad uolandum pullos suos, et super eos uolitans, expandit alas suas, et assumpsit eum, et portauit in humeris suis . Nam sicut mox nati pulli, donec plumescant, era uolando superare non ualent: ita quique fideles, ut ad celestia peruolanda sufficiant, in nido prius fidei necesse est uirtutum penna se uestiant. Ita ipsi fidelium doctores apostoli pedetentim ad sublimia, quatenus et aliis erudiendis prefici possint, ascendunt. Prius siquidem Dominus docet in synagogis, miracula facit, famam ubique dispergit, conuenientes ad se turbas suscipit, curat, instruit. Hinc discipulos facit, in sponsi nuptiis reficit, per sata ducit, atque a calumniatoribus Phariseis, quasi teneros aquila pullos a serpentinis morsibus allato etite defendit. Ex his  duodecim, quos apostolos nominat, eligit, sed et hos primo presente turba docet, comminante cum eis turba, solita miseris beneficia reddit. Postmodum uero, ut in presenti lectum est, per ciuitates et castella predicans, solos secum, qui eum familiarius audiant, retinet, solis mysteria regni Dei, que ceteris parabolatim dixerat, exponit. Ac si demum uirtutum suarum ostensione, quasi alarum protectione firmatis, dat et illis potestatem curandi, mittitque predicare regnum Dei.

Et mulieres alique, que erant curate ab spiritibus malignis, et infirmitatibus. Maria que uocatur Magdalene, de qua demonia septem exierant. Maria Magdalene, ipsa est cuius tacito nomine proxima lectio penitentiam narrat. Nam pulchre ac reuerenter  euangelista, ubi eam cum Domino iter facere, eique de facultatibus suis ministrare commemorat, noto hanc uocabulo manifestat. Ubi uero peccatricem, sed penitentem describit, mulierem generaliter dicit; ne uidelicet tante nomen fame, quo per omnes hodie ueneratur Ecclesias, prisci erroris nota fuscaret. De qua demonia septem exisse referuntur, ut innumeris, imo uniuersis uitiis plena fuisse monstretur. Nam quia septenis diebus secula currunt, septenario sepe numero solet in Scripturis uniuersitas intimari. Unde et sancti quoque Spiritus gratiam propheta septem uirtutum distinctione complectitur.

Et Ioanna, uxor Chuza, procuratoris Herodis. Si Maria mundatam a sorde uitiorum Ecclesiam de gentibus insinuat, cur non Ioanna eamdem designat  Ecclesiam, quondam quidem idolorum cultui subditam, sed iam nunc Christi pietate redemptam? Nam quilibet malignus spiritus, ad deceptionem generis humani promptus, dum pro regno diaboli facit, quasi Herodis impiissimi procurator existit.

Et Susanna, et alie multe, que ministrabant ei de facultatibus suis. Consuetudinis Iudaice fuit, nec ducebatur in culpam, more gentis antiquo, ut mulieres de substantia sua uictum atque uestitum preceptoribus ministrarent. Hoc quia scandalum facere poterat in nationibus, Paulus se abiecisse memorat: Nunquid non habemus potestatem sorores mulieres circumducendi, sicut et ceteri apostoli faciunt ?---Ministrabant autem Domino de substantia sua, ut  meteret earum carnalia, cuius ille metebant spiritalia. Non quod indigeret cibis Dominus creaturarum, sed ut typum ostenderet magistrorum, quod uictu atque uestitu ex discipulis deberent esse contenti. Interpretatur autem Susanna lilium, aut gratia eius. Sed melius, si femininum nomen figuretur a lilio, credo propter odoriferum celestis fidei candorem, aurosumque interne dilectionis ardorem. Ioanna, Dominus gratia eius, uel Dominus misericors; uidelicet quia eius est omne quod uiuimus. Maria, amarum mare, propter utique insitum penitentie rugitum, quo uel ipsa Maria, uel nos singuli, uitia prisca deflemus, ut ad gratiam splendoremque peruenire mereamur eternum. Magdalene, turris; sed melius sicut a monte montanus, ita turrensis a  turre dicatur. Illa scilicet cui Psalmista canit: Deduxisti me, quia factus es spes mea, turris fortitudinis a facie inimici .

Cum autem turba plurima conueniret, et de ciuitatibus properarent ad eum, dixit per similitudinem: Exiit qui seminat seminare semen suum. Hanc parabolam Dominus ideo per seipsum exponere dignatus est, ut figurate se loqui innotesceret, rerumque significationes in iis etiam que per semetipsum noluit explanare, doceret esse querendas. Sed quia semen, quod uerbum Dei sit, terramque uariam, quod diuersum cor auditorum significet, ipse Dominus aperuit, satorem quem nobis querendum reliquit, nullum melius quam Filium Dei intelligere possumus, qui exiit seminare semen suum, quia de sinu Patris, quo creature  non erat accessus, egrediens, ad hoc uenit in mundum ut testimonium perhiberet ueritati. Unde bene iuxta euangelistas alios hanc parabolam dicturus, de domo exisse, mare adisse, nauem conscendisse perhibetur, ipsum nimirum situ corporis quod processu sermonis insinuans.

Et dum seminat, aliud cecidit secus uiam, et conculcatum est, et uolucres celi comederunt illud. Que Dominus exposuit, pia fide suscipienda sunt. Que autem tacita nostre intelligentie dereliquit, perstringenda sunt breuiter. Semen quod secus uiam cecidit, duplici lesura disperiit, et a uiantibus scilicet conculcatum, et a uolucribus raptum. uia est ergo cor, sedulo malarum cogitationum transitu attritum atque arefactum, ne uerbi semen excipere ac germinare  sufficiat. Atque ideo quidquid boni seminis uicinia talis uie contingit, pessime cogitationis meatu conculcatum, a demonibus eripitur. Qui uolucres celi, siue quia celestis spiritalisque sint nature, seu quia per era uolitant, appellantur.

Et aliud cecidit super petram, et natum aruit, quia non habebat humorem. Petram hic recte dicit, durum et indomitum cor, ac nullo uere fidei uomere penetratum. Hoc est autem humor ad radicem seminis quod iuxta aliam parabolam, oleum ad lampades uirginum nutriendas, id est, amor et perseuerantia uirtutis.

Et aliud cecidit in terram bonam. Et ortum fecit fructum centuplum. Fructum centuplum, fructum perfectum dicit. Nam denarius numerus pro perfectione  semper accipitur, quia in decem preceptis legis custodia continetur. Actiua enim et contemplatiua uita, simul in decalogi mandatis coniuncta est, quia in eo et amor Dei, et amor seruari proximi iubetur. Amor quippe Dei, ad contemplatiuam, amor uero proximi pertinet ad actiuam. Denarius autem numerus per semetipsum mutiplicatus, in centenarium surgit. Unde recte per centenarium magna perfectio designatur, sicut de illo qui sua pro Domino terrena relinquit, dicitur: Centuplum accipiet, et uitam eternam possidebit . Quia quisquis pro Dei nomine temporalia atque terrena contemnit, et hic perfectionem mentis recipit, ut iam ea non appetat que contemnit, et in sequenti  seculo ad eternam uite gloriam peruenit. Terra ergo bona fructu centuplo fecundatur, quando cor docile uirtutum spiritalium perfectione donatur.

Hec dicens, clamabat: Qui habet aures audiendi, audiat. Quoties hec admonitiuncula, uel in Euangelio, uel in Apocalypsi Ioannis interponitur, mysticum esse quod dicitur, querendumque a nobis intentius ostenditur.

Interrogabant autem eum discipuli eius que esset hec parabola. Nemo putet finita mox parabola discipulos hec interrogasse Saluatorem, sed, ut Marcus ait, cum esset singularis, interrogauerunt eum ei qui cum eo erant duodecim, parabolas. Et dicebat eis: uobis datum est nosse mysterium regni Dei.

Ceteris autem in parabolis, ut uidentes non uideant,  et audientes non intelligant. Marcus ita dicit: Illis autem qui foris sunt, in parabolis omnia fiunt . Ideoque et nos cum discipulis Christi intremus in sanctuarium Dei, ut intelligamus in nouissima mysteriorum regni Dei. Nam qui appropinquant pedibus eius, accipient de doctrina illius, dicentes cum Psalmista  Reuela oculos nostros, et considerabimus mirabilia de lege tua . Recte itaque in parabolis audiunt, et in enigmate, qui clausis sensibus cordis, neque intrare, neque curant cognoscere ueritatem, obliti dominice preceptionis: Qui habet aures audiendi, audiat .

Qui autem secus uiam, hi sunt qui audiunt. Deinde uenit diabolus, et tollit uerbum de corde eorum, ne  credentes salui fiant. De hoc semine Marcus ita scribit: Hi autem sunt qui circa uiam, ubi seminatur uerbum. Et cum audierint, confestim uenit Satanas, et aufert. Mattheus ita: Omnis qui audit uerbum regni, et non intelligit, uenit malus et rapit. Ex quo manifeste docetur eos circa uiam seminatos, qui uerbum quod audiunt nulla fide, nullo intellectu, nulla saltem tentante utilitatis occasione percipere dignantur. Porro super petrosa et in spinis  seminantur hi qui auditi quidem uerbi et utilitatem probant, et desiderium gustant: sed ne ad id quod probant perueniant, huius uite eos uel aduersa terrendo, uel prospera blandiendo retardant. Contra que utraque damna, semen quod acceperat tutari  curabat qui ait, Per arma iustitie, a dextris et a sinistris; per gloriam, et ignobilitatem, per infamiam, et bonam famam, ut seductores, et ueraces . His ergo tribus terre generibus, scito omnes qui uerbum auditum non faciunt, esse designatos. A quibus omnibus, qui semen acceptum seruat, terra bona est. Excipiuntur sane Iudei et gentiles, qui ne audire quidem merentur.

Quod autem in spinis cecidit, hi sunt qui audierunt, et sollicitudinibus et diuitiis et uoluptatibus uite euntes suffocatur, et non referunt fructum. Mirum quomodo Dominus spinas diuitias interpretatus sit, cum ille pungant, iste delectent. Et tamen spine sunt, quia cogitationum suarum punctionibus mentem lacerant, et cum usque ad peccatum pertrahunt, quasi inflicto  uulnere cruentant. Quas bene hoc in loco, alio euangelista testante, nequaquam Dominus diuitias, sed fallaces diuitias appellat. Fallaces enim sunt, que nobiscum diu permanere non possunt. Fallaces sunt, que mentis nostre inopiam non expellunt. Sole autem diuitie uere sunt, que nos diuites uirtutibus faciunt. Notandum uero est quod exponens Dominus dicit, quia sollicitudines et uoluptates, et diuitie suffocant. Suffocant enim, quia importunis cogitationibus suis guttur mentis strangulant: et dum bonum desiderium intrare ad cor non sinunt, quasi aditum flatus uitalis necant. Notandum etiam quod duo sunt que diuitiis iungit, sollicitudines uidelicet et uoluptates, quia profecto et per curam mentem opprimunt, et per affluentiam  resoluunt: re enim contraria, possessores suos et afflictos et lubricos faciunt. Sed quia uoluptas conuenire cum afflictione non potest, alio quidem tempore per custodie sue sollicitudinem affligunt, atque alio per abundantiam ad uoluptates emolliunt.

Quod autem in bonam terram, hi sunt qui in corde bono et optimo audientes uerbum retinent, et fructum afferunt in patientia. Bona terra  omnibus tribus terre nequam uarietatibus contraria facit, et libenter uidelicet semen uerbi suscipiendo, et quod suscipit inter aduersa et prospera patienter ad fructus usque tempora seruando. Aliter. Bona terra fructum per patientiam reddit, quia scilicet nulla sunt bona que agimus, si non equanimiter etiam proximorum mala toleramus. Quanto enim  quisque altius profecerit, tanto in hoc mundo inuenit quod durius portet. Quia dum a presenti seculo mentis nostre dilectio deficit, eiusdem seculi aduersitas crescit. Hinc est enim quod plerosque cernimus, et bona agere, et tamen sub graui tribulationum fasce desudare. Sed iuxta uocem Domini, fructum per patientiam reddunt. Quia cum humiliter flagella suscipiunt, post flagella ad requiem sublimiter suscipiuntur. Quod uero secundum Mattheum dicitur: Et fructum affert, et facit aliud quidem centum, aliud autem sexaginta, porro aliud triginta, triginta referuntur ad nuptias. Nam et ipsa digitorum coniunctio, quasi molli osculo se complexans et federans, maritum pingit et coniugem. Sexaginta ad uiduas, eo quod in angustia et tribulatione sint  posite. Unde et in superiore digito deprimuntur. Quantoque maior est difficultas experte quondam uoluptatis illecebris abstinere, tanto maius et premium. Porro centesimus numerus, queso diligenter, lector, attende, a sinistra transfertur ad dexteram, et iisdem quidem digitis, sed non eadem manu, quibus in leua manu nupte significantur et uidue, circulum faciens, exprimit uirginitatis coronam. Aliter. Fructum tricesimum uerbum profert, quod fidem sancte Trinitatis edificat. Sexagesimum, quod operis perfectionem docet. Quia sex dies sunt, in quibus oportet operari. Centesimum, quod ad dexteram regni uitam predicat eternam.

Nemo autem lucernam accendens, operit eam uase,  aut subtus lectum ponit, sed supra candelabrum ponit, ut intrantes uideant lumen. Quia supra dixerat apostolis: uobis datum est nosse mysterium regni Dei, ceteris autem in parabolis, nunc ostendit per eos aliquando etiam ceteris idem mysterium esse reuelandum, et pectus omnium qui domum Dei essent intraturi fidei flammis illustrandum. Quibus etiam uerbis typice fiduciam docet predicandi, ne quis timore carnalium incommodorum lucem scientie quam nouit abscondat. uasis enim et lecti nomine, carnem; lucerne autem uocabulo, uerbum designat. Quod qui ob metum  carnalium incommodorum occultat, ipsam carnem utique preponit manifestationi ueritatis, et ea quasi operit uerbum quod predicare trepidat. Supra candelabrum autem ponit  lucernam, qui corpus suum ministerio Dei subiicit, ut superior sit predicatio ueritatis, et inferior seruitus corporis, per ipsam tamen corporis seruitutem excelsior luceat doctrina, que per officia corporalia, id est, per uocem et linguam et ceteros corporis motus; in bonis operibus insinuatur discentibus. Super candelabrum ergo ponit lucernam, cum dicit Apostolus: Non sic pugno, tanquam erum cedens, sed castigo corpus meum, et seruituti subiicio, ne forte aliis predicans, ipse reprobus inueniar .

Non enim est occultum quod non manifestetur, nec absconditum quod non cognoscatur et in palam ueniat. Nolite  erubescere Euangelium Dei, sed inter tenebras persecutorum, lumen uerbi supra uestri corporis candelabrum leuate, fixa mente retinentes  illum retributionis extreme diem, quo illuminabit Deus abscondita tenebrarum, et manifestabit cogitationes cordium . Tunc enim et uos a Deo laus, et aduersario ueritatis pena manet eterna.

uidete ergo quomodo auditis. Instanter nos docet uerbo auscultare, quatenus et nostro illud pectore continue ruminare, et alieno ructare sufficiamus auditui.

Qui enim habet, dabitur illi. Et quicunque non habet, etiam quod putat se habere, auferetur ab illo. Tota  intentione uerbo quod auditis operam date. Quia qui amorem habet uerbi, dabitur illi et sensus intelligendi quod amat. At qui uerbi amorem non habet audiendi, etiamsi uel naturali ingenio uel  litterario se callere putarit exercitio, nulla uere sapientie dulcedine gaudebit. Quod etsi specialiter de apostolis, quibus caritate fideque potitis, datum est nosse mysterium regni Dei, et de perfidis Iudeis, qui in parabolis uidentes non uidebant, et audientes non intelligebant, quod uidelicet litteram legis, in qua gloriabantur, amissuri essent, dictum uideatur: potest tamen et generaliter accipi, quia nimirum sepe lector ingeniosus negligendo se priuat sapientia, quam simplex, sed studiosus, elaborando degustat. Idcirco autem sepe et desidiosus ingenium accipit, ut de negligentia iustius puniatur, quia quod sine labore assequi potuit scire contemnit. Et idcirco nonnunquam studiosus tarditate intelligentie premitur, ut eo maiora premia retributionis inueniat, quo magis  studio inuentionis elaborat.

uenerunt autem ad illum mater et fratres eius, et non poterant adire ad eum pre turba. Fratres Domini, non filii beate semper uirginis Marie, iuxta Heluidium, nec filii Ioseph de alia uxore, iuxta quosdam, putandi, sed eorum potius intelligendi sunt esse cognati, sicut et supra disseruimus. Sane quod Dominus ad matrem fratresque rogatus, ab officio uerbi dissimulat egredi, non materne refutat obsequia pietatis, cuius preceptum est, Honora patrem et matrem ; sed paternis se mysteriis amplius quam maternis affectibus debere demonstrat, idem nobis exemplo quod uerbo commendans, Qui amat patrem aut matrem plus quam me, non est me dignus . Non iniuriose fratres contemnit, sed  opus spiritale carnis cognationi preferens, religiosiorem cordium copulam docet esse quam corporum. Mystice autem hec lectio superiori concinit, ubi de Iudeis litteram solum legis intuentibus dicitur: Et quicunque non habet, etiam quod putat se habere, auferetur ab illo. Nam mater et fratres Iesu, synagoga, ex cuius carne est editus, et populus est Iudeorum: qui Saluatore intus docente, uenientes intrare nequeunt, cuius spiritaliter intelligere dicta negligunt. Preoccupans enim turba, eius ingreditur domum, quia, differente Iudea, gentilitas confluxit ad Christum, atque interna uite mysteria, quanto fide uicinior, tanto mente capacior hausit. Iuxta quod psalmus ait: Accedite ad eum, et illuminamini .

 Et nuntiatum est illi: Mater tua et fratres tui stant foris, uolentes te uidere. Intus uerbum, intus est lumen; unde supra: Ut intrantes  uideant lumen. Si ergo foris stantes nec ipsi agnoscuntur parentes, et propter nostrum fortasse non agnoscuntur exemplum, quemadmodum nos agnoscemur, si foris stemus? Foris enim stantes uolunt Dominum uidere, qui spiritalem in lege sensum non querentes, sese ad custodiam littere foris fixerunt, et quasi Christum potius ad carnalia docenda cogunt exire, quam se ad discenda spiritalia consentiunt intrare.

Qui respondens, dixit ad eos: Mater mea et fratres mei hi sunt qui uerbum Dei audiunt, et faciunt. Tota uite celestis perfectio duobus his comprehenditur, uerbum scilicet Dei audire et facere. Unde supra  Dominus parabolam seminis exponens, ait eos qui auditu tantum uerbum susceperint terram esse reprobam; bonam uero eos qui in corde bono et optimo uerbum quod audiunt retineant, et fructum afferant in patientia. Qui mater Domini uocantur, eo quod illum quotidie suo uel exemplo uel dicto quasi pariant in mente proximorum. Fratres quoque sunt eius, cum et ipsi faciunt uoluntatem Patris eius qui in celis est.

Factum est autem in una dierum, et ipse ascendit in unam nauiculam, et discipuli eius, et ait ad illos: Transfretemus trans stagnum. Et ascenderunt. In hac nauigatione Dominus utramque unius eiusdemque sue persone naturam dignatur ostendere, dum is  qui ut homo dormit in naui, furorem maris ut Deus uerbo cercet. Porro, iuxta allegoriam, mare siue stagnum quod cum suis transire desiderat, tenebrosus amarusque seculi presentis accipitur estus. Nauicula autem, quam ascendunt, nulla melius quam dominice passionis intelligitur arbor. Cuius beneficio quique fideles adiuti, emensis mundi fluctibus, habitationem patrie celestis quasi stabilitatem securi littoris obtinent. Quod autem ipse in unam nauiculam cum discipulis Saluator ascendit, alibi quid significet aperit, cum, prenuntiato sue passionis resurrectionisque mysterio, mox dicebat ad omnes: Si quis uult post me uenire, abneget seipsum, et tollat crucem suam quotidie, et sequatur me.

Nauigantibus autem illis, obdormiuit. Discipulis  nauigantibus Christus obdormiuit, quia calcantibus seculum fidelibus, futurique regni quietem animo meditantibus, et uel secundo Spiritus sancti flatu, uel proprii remigio conatu infidos mundi fastus certatim post terga iactantibus, tempus subito dominice passionis aduenit. Unde bene Marcus hoc imminente noctis tempore gestum fuisse perhibet, ut ueri solis occubitum, non sola Domini dormitio, sed et ipsa decedentis lucis hora significet.

Et descendit procella uenti in stagnum, et complebantur, et periclitabantur. Domino puppim crucis, qua somnum mortis carperet, ascendente, fluctus blasphemantium persecutorum demonicis excitati procebis assurgunt. Quibus tamen non ipsius patientia turbatur, sed discipulorum imbecillitas concutitur,  trepidat, periclitatur.

Accedentes autem suscitauerunt eum, dicentes: Preceptor, perimus. Suscitant Dominum discipuli, ne eo dormiente, fluctuum feritate dispereant, quia cuius mortem uiderant, maximis uotis resurrectionem querebant, ne si diutius ipse morte carnis sopiretur, eorum mens spiritali in perpetuum morte periret. Unde bene sequitur:

At ille surgens, increpauit uentum et tempestatem aque, et cessauit, et facta est tranquillitas. uentum quippe surgens increpauit, quia, resurrectione celebrata, diaboli superbiam strauit, dum per mortem destruxit eum qui habebat mortis imperium. Tempestatem quoque aque surgens cessare fecit, quia  uesanam Iudeorum rabiem, que caput quatiens clamauerat: Si Filius Dei est, descendat nunc de cruce, et credimus ei, de sepulcro surgendo labefecit. Ubi iuxta litteram notandum quod omnes creature sentiant Creatorem. Quibus enim increpatur et imperatur, sentiunt imperantem, non errore hereticorum, qui omnia putant animantia; sed maiestate Conditoris, que apud nos insensibilia, illi sensibilia sunt.

Dixit autem illis: Ubi est fides uestra? Recte arguuntur qui presente Christo timebant, cum utique qui ei adheserit perire non possit. Cui simile est quod post mortis somnum discipulis apparens, exprobrauit incredulitatem illorum et duritiam cordis, quia iis qui uiderant cum resurrexisse non crediderunt.  Itemque dixit ad eos: O stulti et tardi corde ad credendum in omnibus que locuti sunt prophete. Nonne hec oportuit pati Christum, et ita intrare in gloriam suam ? Ac si per metaphoram nauigii diceret: Nonne oportuit Christum soporari, undis nauem in qua quiescebat hinc inde uerrentibus, et ita sedatis extemplo tumidis gurgitum cumulis, diuinitatis sue cunctis patefacere potentiam?

Qui timentes mirati sunt, dicentes ad inuicem: Quis putas hic est, quia et uentis imperat et mari, et obediunt ei? Mattheus ita scribit: Porro homines mirati sunt, dicentes, Qualis est, hic? etc. Non ergo discipuli, sed naute et ceteri qui in naui erant mirabantur. Sin autem quis contentiose uoluerit eos qui mirabantur fuisse discipulos, recte respondebimus  homines appellatos qui necdum potentiam nouerant Saluatoris. Et nos quoque singuli cum signo dominice crucis imbuti seculum relinquere disponimus, nauem profecto cum Iesu conscendimus, stagnum transfretare conamur. Sed qui non dormitauit, neque obdormiet custodiens semper Isrel , nobis tamen sepe nauigantibus, quasi inter equoris fremitus obdormit, quando crebrescente inter medios uirtutum nisus, uel immundorum spirituum, uel hominum prauorum, uel ipso nostrarum cogitationum impetu, fidei splendor obtenebrescit, spei celsitudo contabescit, amoris flamma refrigescit. uerum inter huiusmodi procellas, ad illum necesse est gubernatorem curramus, illum seduli excitemus qui non seruiat, sed imperet uentis. Mox tempestates compescet,  refundet tranquillitatem, portum salutis indulgebit. Libet inter hec paucis discussa apostolici nauigii uarietate, qualiter bonos suum secretum iuuet, malorumue permixtio turbet, intueri. Ecce enim, ut a perfectioribus inchemus, post celebrata dominice resurrectionis solemnia, septem electi discipuli nauem piscaturi ascendunt, et quia non longe a terra perpetue quietis, sed quasi cubitis ducentis aberant, hoc est, tantum mundo animum, quantum gemina dilectio poscebat apposuerant, quia se Petrus negotiis secularibus exuerat, iam Dominum in littore mortalitatis stantem cernere, iam cum illo epulari, iam mane superne lucis aspirante, mystico magnorum piscium numero sua retia impleta, nec  tamen rupta suscipere, atque infimis seculi fluctibus extrahere merentur. Alibi Petrus, ut supra legitur, iubente Domino, retia laxat in capturam, pisciumque comprehendit multitudinem copiosam. Sed quia ipse fragilis adhuc animi fuerat, ita ut Christo tremens diceret: Exi a me, quia homo peccator sum, Domine , et retia tunc rupta sunt, et si non socii adiuuissent, naues etiam merse subsiderent. Item in hoc loco discipuli cum Domino nauem conscendunt, mare adeunt, sed quia intererat et Iudas, et Dominus in puppi, que sedes erat gubernanti, dormisse, et uentus pontusque deforis seuisse perhibentur. Nam et si multa illic discipulorum merita nauigabant, tunc adhuc eam perfidia proditoris agitabat: et qui suis meritis firmi fuere, turbabantur alienis.  Item Paulus cum fratribus Hierosolymam nauigans, et diem Pentecosten ibi Spiritusque sancti gaudia celebrare festinans, recto cursu cuncta peragrat. Porro ab Hierosolymis Romam relegatus, quia cum infidelibus iter agit, mare furit, uenti refragantur, imber imminet, frigora fatigant, astra obnubilant, terra negatur, triticum in mare iactatur, nauis armamenta tolluntur, ipsa postremo nauis arenis illisa dissoluitur, nature quam non agnoscunt, terram, nando petunt. Et qui seculi undas onerati cupiditatibus subierant, eodem aduersante seculo uix nudi euadunt. Iuxta quod idem apostolus ait: Ipse autem saluus erit, sic tamen quasi per ignem .

Et nauigauerunt ad regionem Gerasenorum, que est contra Galileam. Gerasa est urbs insignis Arabie  trans Iordanem, iuncta monti Galaad, quam tenuit tribus Manasse, non longe a stagno Tiberiadis, in quod porci precipitati sunt. Significat autem nationem gentium, quam post passionis somnum resurrectionisque sue gloriam, missis predicatoribus, Saluator est uisitare dignatus. Unde bene Gerasa, siue Gergesi  colonum eiiciens, uel aduena propinquans interpretatur. uidelicet insinuans quia gentium populus, et eum a quo nequiter incolebatur hostem suis de cordibus eiecerit, et qui erat longe factus sit prope in sanguine Christi.

Et cum egressus esset ad terram, occurrit illi uir quidam qui habebat demonium iam temporibus multis. uir iste figuram populi gentilis accipit, qui multis temporibus, hoc est ab ipso pene mundi nascentis  exordio, uexabatur furore dementi.

Et uestimento non induebatur. Quia integimentum nature sue et uirtutis amisit. Hoc enim fidei et caritatis indumento primi parentes nostri, postquam peccauere, nudati esse leguntur. Hac stola prima filius luxuriosus postquam penitens ad patrem rediit induitur.

Neque in domo manebat, sed in monumentis. Quia in conscientia sua non requiescebat, sed in mortuis operibus, hoc est in peccatis, delectabatur. Quid enim sunt corpora perfidorum, nisi quedam defunctorum sepulcra, in quibus non Dei habitat sermo, sed anima peccatis mortua recluditur?

Is ut uidit Iesum, procidit ante illum. Et exclamans  uoce magna dixit: Quid mihi et tibi est, Iesu Fili Dei altissimi? Quanta Arii uesania, Iesum creaturam et non Deum credere, quem Filium Dei altissimi demones credunt et contremiscunt! Que impietas Iudeorum eum dicere in principe demoniorum eiecisse demonia, quem ipsa demonia fatentur nichil secum habere commune? Quin hoc ipsum quod tunc per demoniaci clamauere furorem, post in delubris idolorum dicere et confiteri non desinunt, Iesum uidelicet esse Christum Filium Dei altissimi, nec se aliquid cum illo pacis aut societatis habere.

Obsecro te, ne me torqueas. Precipiebat enim spiritui immundo ut exiret ab homine. Multis enim temporibus arripiebat illum. Hostis humane salutis non exiguum sibi ducit esse tormentum, ab hominis lesione  cessare; quoque hunc diutius possidere solebat, eo difficilius dimittere consentit. Unde studendum summopere est ut et si quando, ut homines a diabolo superemur, mox eius laqueos euitare satagamus, ne si tardius eius iuri resistatur, laboriosius quandoque pellatur.

Et uinciebatur catenis, et compedibus custoditus. Catenis et compedibus graues et dure leges significantur gentium, quibus et in eorum republica peccata cohibentur.

Et ruptis uinculis, agebatur a demonio in deserto. Quia etiam ipsis transgressis legibus, ad ea scelera cupiditate ducebatur, que iam uulgarem consuetudinem excederent.

Interrogauit autem illum iehsu dicens: Quod tibi  nomen est? At ille dixit: Legio, quia intrauerunt demonia multa in eum. Non uelut inscius nomen inquirit, sed ut confessa coram teste quam furens tolerabat [laborabat], uirtus curantis gratior emicaret. Sed et nostri temporis sacerdotes, qui per exorcismi gratiam demones eiicere norunt, solent dicere patientes non aliter ualere curari nisi quantum sapere possunt omne quod ab immundis spiritibus uisu, auditu, gustu, tactu, et alio quolibet corporis uel animi sensu, uigilantes dormientesue pertulerint, confitendo patenter exponant. Et maxime, quando uel uiris in specie feminea, uel in uirili habitu feminis apparentes, quos demones Galli Dusios uocant, infando miraculo spiritus incorporei corporis humani concubitum petere se ac patrare confingunt. Et nomen  demonis, quo se censeri dixerit, et deierandi modos, quibus amoris sui fedus alterutrum pepigerint, prodendos esse precipiunt. Que mendacio simillima res, sed adeo uera, et plurimorum est attestatione notissima, ut quidam uicinus mihi presbyter retulerit se quamdam sanctimonialem feminam a demonio curare cepisse, sed quandiu res latebat, nichil apud eam proficere potuisse. Confesso autem quo molestabatur phantasmate, mox et ipsum orationibus ceterisque que oportebat purificationum generibus effugasse, et eiusdem femine corpus ab ulceribus, que demonis tactu contraxerat, medicinali studio adiuncto sale benedicto curasse. Sed dum unum de ulceribus, quod altius lateri infixum repererat, nullatenus posset, quin continuo panderetur,  obducere, ab eadem ipsa, quam sanare uolebat, consilium, quo sanaretur, accepisse. Si  oleum pro infirmis consecratum, eidem medicamento asperseris, sicque me perunxeris, statim sanitati restituar. Nam uidi quondam per spiritum, in quadam longius posita ciuitate, quam nunquam corporalibus oculis uidi, puellam quamdam pari calamitate laborantem, taliter a sacerdote curatam. Fecit ut illa suggesserat, statimque ulcus remedium, quod ante respuerat, accipere consensit. Hec contra fraudes demonum paucis explicare curaui, ut quam non frustra Dominus nomen eius quem expulsurus erat spiritus interrogaret, intelligas. Quod uero demonia multa hominem intrasse memorantur, significat populum  gentium non uni cuilibet, sed innumeris ac diuersis idololatrie cultibus esse mancipatum. Cui contra scriptum est, quod multitudinis credentium erat cor et anima una . Unde bene in Babylonia linguarum unitas scissa, in Hierosolyma est linguarum uarietas adunata; et illa confusio, hec uisio pacis interpretatur: quia uidelicet electos in plerisque linguis et gentibus una fides ac pietas pacificando confirmat, reprobos autem plures secte quam lingue dissociando confundunt.

Et rogabant eum ne imperaret illis ut in abyssum irent. Sciebant demones, aliquando futurum ut per Domini aduentum mitterentur in abyssum, non ipsi futura prediuinantes, sed prophetarum de se dicta recolentes, ideoque Domini aduentus, quam mirabantur  gloriam, ad suam arbitrabantur tendere perniciem.

Erat autem ibi grex multorum porcorum, pascentium in monte: et rogabant eum ut permitteret eis in illos ingredi: et permisit illis. Ideo permisit quod petebant demonibus, ut per interfectionem porcorum hominibus salutis occasio preberetur. Pastores enim ista cernentes, statim nuntiant ciuitati. Erubescat Manicheus. Si de eadem substantia et ex eodem auctore hominum bestiarumque sunt anime, quo modo ob unius hominis salutem duo millia porcorum suffocantur? In quorum tamen interitu, figuraliter homines immundi, uocis et rationis expertes, indicantur, qui in monte superbie pascentes, lutulentis oblectantur in actibus. Talibus enim per cultus idolorum possunt  demonia dominari. Nam nisi quis porci more uixerit, nunquam accipiet in eum diabolus potestatem, aut ad probandum tantum, non autem et ad perdendum, accipiet.

Exierunt ergo demonia ab homine, et intrauerunt in porcos, et impetu abiit grex per preceps in stagnum, et suffocatus est. Significat quod iam clarificata Ecclesia, et liberato populo gentium a dominatione demoniorum, in abditis agunt sacrilegos ritus suos qui Christo credere noluerunt, ceca et profunda curiositate submersi. Et notandum quod spiritus immundi nec in porcos irent, nisi hoc illis benignus ipse Saluator petentibus, quos certe in abyssum posset relegare, concederet: rem necessariam docere nos  uolens, ut scilicet nouerimus eos, multo minus sua potestate posse nocere hominibus, qui nec pecoribus qualibetcunque potuerunt. Hanc autem potestatem Deus bonus occulta iustitia nobis dare potest, iniustam non potest.

Quod ut uiderunt factum, qui pascebant fugerunt et nuntiauerunt in ciuitatem et in uillas. Quod pastores porcorum fugientes ista nuntiauerunt, significat quosdam etiam primates impiorum, quanquam Christianam legem fugiant, potentiam tamen eius per gentes, stupendo et mirando predicare.

Qui uenerunt ad Iesum, et inuenerunt hominem sedentem a quo demonia exierant, uestitum, ac sana mente, ad pedes eius, et timuerunt, etc. Significat multitudinem uetusta suauitate delectatam honorare  quidem, sed nolle pati Christianam legem, dum dicunt quod eam implere non possint, admirantes tamen fidelem populum a pristina perdita conuersatione sanatum. Sedere namque ad pedes Domini est, rationali quempiam mentis examine subnixum uestigia Saluatoris, que sequatur, intueri. uestitum resumere, est uirtutum studiis, que deceptus amiserat, ornari.

Et rogauerunt illum omnis multitudo regionis Gerasenorum, ut discederet ab illis, quia timore magno tenebantur. Conscii fragilitatis sue Geraseni, presentia se Domini iudicabant indignos, non capientes Dei uerbum, nec infirma adhuc mente pondus sapientie sustinere ualentes. Quod et Petro ipsi, uiso piscium miraculo, contigisse legitur, et uidua Saraptana  beati Elie, cuius se sensit hospitio benedici, nichilominus se putauit presentia grauari. Quid mihi et tibi, inquit, uir Dei? ingressus es ad me, ut memorarentur iniquitates mee, et occideres filium meum ?

Ipse autem ascendens nauem, reuersus est. Dixerat supra, Dominum relictis nauem ascendisse parentibus, compressisque una cum uento fluctibus, egressum mox occurrentem sibi curasse demoniacum. Quo significare docuimus, eum relictis Iudee populis, ex qua carnis duxit originem, transacta sue passionis tempestate, gentium procurasse salutem. His ita gestis patriam reuertitur, quia cecitas ex parte contigit in Isrel, donec plenitudo gentium intraret: et sic omnis Isrel saluus fieret . Ascendit  autem in nauem, sed neque ipse somno premitur, neque nauis procella pulsatur, quia Christus surgens a mortuis, iam non moritur, mors illi ultra non dominabitur . Cuius tamen tropeum passionis resurrectionisque gloria credituris Iudee tribubus intimabitur, et cum predicator mortis sue, quo mortem uicit uexillo, credi ab Hebreis ceperit, quasi repetita, in qua dormierat, naui patriam regredietur.

Et rogabat illum uir, a quo demonia exierant, ut cum eo esset. Dimisit autem eum iehsu, dicens: Redi domum tuam, et narra quanta tibi fecerit Deus. Hec ex illa Apostoli sententia recte possunt intelligi, cum ait: Dissolui et esse cum Christo, multo magis optimum: manere in carne, necessarium propter uos .  Ut sic quisque intelligat post remissionem peccatorum redeundum esse sibi in conscientiam bonam, et seruiendum Euangelio, propter aliorum etiam salutem, ut deinde cum Christo requiescat, ne cum prepropere iam uult esse cum Christo, negligat ministerium predicationis fraterne redemptioni accommodatum. Quod uero Mattheus duos dicit a demonum legione curatos, Marcus autem et Lucas unum commemorant, intelligas unum eorum fuisse persone alicuius clarioris et famosioris, quem regio illa maxime dolebat, et pro cuius salute plurimum satagebat. Hoc uolentes significare duo euangeliste solum commemorandum iudicauerunt, de quo facti huius fama latius preclariusque flagrauerat. Sed et  allegorie summa concordat, quia sicut unus a demonio possessus Iudeorum, sic et duo gentilis populi typum non inconuenienter exprimunt. Nam cum tres filios Ne generauerit, unius solum familia in possessionem ascita est Dei: ex duobus reliquis diuersarum nationum, que idolis manciparentur, procreati sunt populi.

Factum est autem, cum redisset iehsu, excepit illum turba. Erant enim omnes exspectantes eum. Et superius dixi quod in fine seculi Dominus sit ad Iudeos clementer rediturus, atque ab eis per fidei confessionem libenter excipiendus. Nam quod erant omnes exspectantes eum, hoc est nimirum, quod eidem synagoge per prophetam loquitur: Dies multos exspectabis me, et non fornicaberis, et non eris subdita uire  . Nunc enim nec uiro Christo subdita, nec fornicata cum idolis, exspectatione longissima sponsi sui prioris, hoc est Domini Christi, quandoque per gratiam uenturi prestolatur amplexum.

Et ecce, uenit uir cui nomen erat Iairus, et ipse princeps Synagoge erat. Priori lectioni, qua de abiectione Synagoge fideque Ecclesie, atque iterum instauratione Synagoge sumus interpretati, consequenter archisynagogi filia moriens subiungitur, quam dum suscitare properat Dominus, preoccupat illa hemorrhoissa mulier, preripit sanitatem, fitque ut preueniens prior salute potiatur. Aethiopia enim preueniet manus eius Deo . Et cum intrauerit plenitudo gentium, tunc omnis Isrel saluus fiet. Princeps itaque Synagoge nullus melius  quam ipse Moyses intelligitur. Unde bene Iairus, id est, illuminans, siue illuminatus uocatur, quia qui accipit uerba uite dare nobis, et per hec ceteros illuminat, et ipse a Spiritu sancto, quo uitalia monita scribere uel docere possit, illuminatur.

Et cecidit ad pedes Iesu, rogans eum ut intraret in domum eius. Si caput Christi Deus, pedes consequenter incarnatio, qua terram nostre mortalitatis tetigit, accipiendi sunt. Cecidit igitur archisynagogus ad pedes Iesu, quia legislator cum tota patrum progenie Christum in carne apparentem longe sibi dignitatis gloria preferendum esse cognouit, illud Apostoli sedula deuotione protestans: Quia quod infirmum est Dei, fortius est hominibus . Rogauit  eum intrare in domum suam, quia continuis gaudiorum uotis eius uidere desiderabat aduentum. Anima autem mea  exsultabit in Domino, et delectabitur super Iesu eius. Omnia ossa mea dicent, Domine, quis similis tibi ? Et hoc est ad pedes Iesu cadere, eum super omnes singulariter magnum pia fide fateri.

Quia filia unica erat illi, fere annorum duodecim, et hec moriebatur. Ipsa Synagoga, que sola legali institutione composita, quasi unica Moysi nata erat, quasi duodecimo etatis anno, hoc est, tempore pubertatis appropinquante moriebatur; quia nobiliter a prophetis educata, postquam ad intelligibiles annos peruenerat, postquam spiritales Deo fructus gignere debebat, subito errorum languore consternata, spiritalis  uite uias ingredi desperabiliter omisit. Et si non a Christo succurreretur, horrendam per omnia corruisset in mortem.

Et contigit, dum iret, a turba comprimebatur. Ad puellam pergens sanandam Dominus, a turba comprimitur, quia genti Iudee salutaria monita prebens, quibus egram uitiis eius conscientiam erigeret, noxia carnalium populorum est consuetudine grauatus.

Et mulier quedam erat in fluxu sanguinis annis duodecim. Mulier sanguine fluens Ecclesia est ex gentibus congregata, que ingenito carnalium delectationum polluta fluxu, atque a cetu iam fuerat segregata fidelium. Sed dum uerbum Dei Iudeam saluare decerneret, paratam iam promissamque aliis preripuit  spe certa salutem. Notandumque quod et archisynagogi duodenis sit filia, et mulier hec ab annis duodecim sanguine fluxerit, hoc est eodem quo hec nata sit tempore illa ceperat infirmari. Una enim pene eademque seculi huius etate, et Synagoga in patriarchis nasci, et gentilium natio per orbem cepit idololatrie sanie fedari. Nam et gemine fluxus sanguinis, hoc est, et super idololatrie prostitutione, et super his que carnis ac sanguinis oblectatione patrantur, potest intelligi. Unde pulchre sacra refert historia, tempore quo Dauid adhuc puer Goliath gigantem strauit, Philisthiim in finibus Dommim, id est sanguinum, fuisse castrametatos. Quia uidelicet Dominus ad debellandum mundi principem, humilis apparens, non modo operibus infructuosis, sed et  religioni spurcissime deditos gentilium populos inuenit. Ergo quandiu Synagoga uiguit, laborauit Ecclesia. Defectus illius huius est uirtus, quia illorum delicto salus gentibus.

Que in medicos erogauerat omnem substantiam suam, nec ab ullo potuit curari. Medicos siue falsos theologos, siue philosophos, legumque doctores secularium, qui multa de uirtutibus uitiisque subtilissime disserentes, utilia se uidendi credendique instituta mortalibus dare promittebant, seu certe ipsos spiritus immundos significat qui uelut hominibus consulendo, se iam pro Deo colendos ingerebant. Quibus uicissim audiendis, gentilitas quanto magis naturalis industrie uires expenderat, tanto minus potuit ab iniquitatis sue sorde curari. Unde bene  Marcus de hac muliere scribens, ait: Et fuerat multa perpessa a compluribus medicis, et erogauerat omnia sua, nec quidquam profecerat, sed magis deterius habebat. Sed hec, ubi populum Iudeorum egrotare, uerumque de celo cognouit adesse medicum, cepit et ipsa languoris sui sperare pariter et queritare remedium.

Accessit retro, et tetigit fimbriam uestimenti eius, et confestim stetit fluxus sanguinis eius. Accedit et Dominum tangit Ecclesia, que ei per fidei ueritatem appropinquat. Accedit autem retro, siue iuxta id quod ipse ait: Si quis mihi ministrat, me sequatur ; et alibi precipitur: Post Dominum Deum tuum ambulabis; siue quia presentem in carne Dominum  non uidens, peractis temporarie dispensationis sacramentis, eius iam per fidem cepit uestigia subsequi. Tangit autem fimbriam uestimenti, et undam restringit sanguinis, quia beatus et uere mundandus, qui uel extremam uerbi partem fidei manu contigerit. Nam rarus ualde, qui eius uel in pectore recumbere, uel caput mereatur pistica nardo perungere, cum et ille magnus fuerit qui se indignum ducebat eius calceamenta portare; magna et illa que ungere pedes eius, et capillis suis tergere promeruit.

Et ait iehsu: Quis est qui me tetigit? Non ut ipse que nesciat doceatur, sed ut uirtus fidei, quam nouerat, imo quam ipse dederat, in muliere declaretur, interrogat.

 Negantibus autem omnibus, dixit Petrus et qui cum illo erant: Preceptor, turbe te comprimunt et affligunt, et dicis, Quis me tetigit? Quem turbe passim comitantes comprimunt, una credula mulier Dominum tangit. Quia qui diuersis inordinate glomerantium heresibus affligitur, solo catholice Ecclesie fideliter corde queritatur. Nam sicut quidam uidentes non uident, et audientes non audiunt, ita etiam tangentes non tangunt, qui non fideliter Christum tangunt. Unde cuidam amanti quidem, sed nondum plene credenti dicit: Noli me tangere, nondum enim ascendi ad Patrem meum ; aperte docens quid sit eum ueraciter tangere, Patri scilicet equalem credere.

Et dixit iehsu: Tetigit me aliquis. Nam ego noui  uirtutem de me exisse, etc. Dicat Pelagius, si placet, se suo conanime saluari. Dicamus autem nos, quia uana salus hominis, in Deo faciemus uirtutem. Nam et ipse uirtutem, que propitietur omnibus iniquitatibus nostris, et sanet omnes languores nostros, non ex nobis ipsis, sed de se nouit exire. Non ergo latet eum qui fimbriam tetigerit, id est, incarnationis mysteria, donec ad maiora capienda perueniat, perfecte amando crediderit.

At ipse dixit illi: Filia, fides tua te saluam fecit; uade in pace. Ideo filia, quia fides tua te saluam fecit. Nec dixit, fides tua te saluam factura est, sed saluam fecit. In eo enim, quod credidisti, iam salua facta es.

 Adhuc illo loquente, uenit quidam ad principem synagoge, dicens ei: quia mortua est filia tua, noli uexare illum. Saluata a profluuio sanguinis muliere, mox filia principis mortua nuntiatur, quia dum Ecclesia a uitiorum labe mundata, et ob fidei meritum filia est cognominata, continuo synagoga perfidie simul inuidieque lege soluta est. Perfidie quidem, quia in Christo credere noluit; inuidie uero, quia Ecclesiam credidisse doluit. Scriptum est enim in actibus Apostolorum: Sequenti autem Sabbato, pene uniuersa ciuitas conuenit audire uerbum Domini. uidentes autem turbas Iudei repleti sunt zelo, et contradicebant his, que a Paulo dicebantur, maledicentes uiam coram multitudine .

Noli uexare illum, per eos hodieque dicitur, qui  adeo destitutum synagoge statum uident, ut restaurari posse non credant, ideoque pro resuscitatione illius supplicandum esse non estiment. Sed que impossibilia sunt apud homines, possibilia sunt apud Deum . Unde sequitur:

iehsu autem, audito hoc uerbo, respondit patri puelle: Noli timere. Crede tantum, et salua erit. Pater puelle, cetus doctorum legis accipitur, de quo Dominus ait: Super cathedram Moysi sederunt scribe et pharisei . Qui si credere ipse uoluerit, etiam subiecta ei synagoga salua erit.

Et cum uenisset domum, non permisit intrare secum quemquam, nisi Petrum, Iacobum et Ioannem, et patrem et matrem puelle. Supra publice uidue filius suscitatur, hic remouentur plures arbitri. Puto ergo,  quod in eo quoque pietas ibi Domini declaretur, quia uidua mater unici non patiebatur moras, et ideo, ne amplius afficeretur, maturitas additur. Est etiam forma sapientie, in uidue filio cito Ecclesiam credituram, in archisynagogi filia credituros quidem Iudeos, sed ex pluribus pauciores.

Flebant autem omnes, et plangebant illam. Nunquid possunt  filii sponsi lugere, quandiu cum illis est sponsus? uenient autem dies, cum auferetur ab eis sponsus, et tunc ieiunabunt. Igitur synagoga, quia sponsi letitiam, qua uiuere posset, amisit, quasi inter plangentes mortua iacens, ne hoc quidem ipsum, quare plangatur, intelligit.

At ille dixit: Nolite flere. Non est mortua, sed dormit. Hominibus mortua, qui suscitare nequiuerant,  Deo dormiebat, in cuius ditione et anima recepta uiuebat, et caro resuscitanda quiescebat. Unde mos Christianus obtinuit, ut mortui, qui resurrecturi esse non dubitantur, dormientes uocentur, sicut Apostolus: Nolumus  uos ignorare, fratres, de dormientibus, ut non contristemini, sicut et ceteri, qui spem non habent . Sed et in parte allegorie, cum anima, que peccauerit, ipsa moriatur, tamen ea, que suscitari Christo meruerit, nobis quidem mortua fuisse, sed ei obdormisse dici potest.

Et deridebant eum, scientes, quia mortua esset. Quia uerbum resuscitantis deridere quam credere malebant, merito foras excluduntur, indigni qui miraculum resurgentis uiderent.

 Ipse autem tenens manum eius, clamauit dicens: Puella, surge. In Marco scriptum est: Ait illi: Tabitha cumi, quod est interpretatum, Puella, tibi dico surge; et confestim surrexit . Ubi diligens lector inquirat, quare uerax Euangelista dictum Saluatoris exponens, interposuerit de suo, tibi dico, cum in Syro sermone quem posuit, non plus sit dictum, quam Puella, surge. Tenens ergo manum puelle iehsu, sanauit eam, quia nisi prius mundate fuerint manus Iudeorum, que sanguine plene sunt, synagoga eorum mortua non consurgit.

Et reuersus est spiritus eius, et surrexit continuo. Marcus ita dicit: Et confestim surrexit puella, et ambulauit. Et spiritaliter insinuans, quia quisquis  a morte anime Christo sibi manum confortante resipiscit, non modo a sordibus exsurgere uitiorum, sed bonis continuo proficere debet operibus.

Et iussit illi dari manducare. Ad testimonium quidem uite resuscitatam manducare precepit, ut non phantasma, sed ueritas crederetur. Sed et si quis a spiritali morte resurrexit, celesti necesse est mox pane satietur, et diuini scilicet uerbi, et sacrosancti altari particeps effectus. Nam iuxta moralem intellectum, tres illi mortui, quos Saluator in corporibus suscitauit, tria genera resurrectionis animarum significant. Siquidem nonnulli consensum male delectationi prebendo, latente tantum cogitatione peccati, sibi mortem consciscunt. Sed tales uiuificare significans  Saluator, suscitauit filiam archisynagogi nondum foras elatam, sed in domo mortuam, quasi uitium secreto in corde tegentem. Alii non solum noxie delectationi consentiendo, sed et ipsum malum, quo delectantur agendo, mortuum suum quasi extra portas efferunt. Et hoc se peniteant resuscitare demonstrans, suscitauit iuuenem filium uidue extra portas elatum, et reddidit matri sue. Quia resipiscentem a peccati tenebris animam, unitati restituit Ecclesie, sicut et supra docuimus. Quidam uero non solum cogitando, uel faciendo illicita, sed et ipsa peccandi consuetudine, se quasi sepeliendo corrumpunt. uerum nec ad hos erigendos minor fit uirtus et gratia Saluatoris, si tamen adsint cogitationes sollicite, que super eorum salute uelut deuote Christo sorores  inuigilent. Nam ad hoc intimandum resuscitauit Lazarum quatuor dies iam in monumento habentem, et sorore attestante iam fetentem. Quia pessima noxios actus solet fama comitari. Notandum autem quod quanto grauior anime mors ingruerit, tanto acrior necesse est, ut resurgere mereatur, penitentis feruor insistat. Quod occulte uolens ostendere Dominus, iacentem in conclaui mortuam, modesta lenique uoce resuscitat, dicens: Puella, surge. Quam et ob facilitatem resuscitandi, iam mortuam fuisse negauerat. Delatum autem foras iuuenem, pluribus, ut reuiuiscere debeat, dictis corroborat, cum ait: Iuuenis, tibi dico, surge. Quatriduanus uero mortuus, ut longa prementis sepulcri claustra deponere posset, fremuit spiritu iehsu, turbauit seipsum, lacrymas fudit,  rursum fremuit, ac magna uoce clamauit: Lazare, ueni foras . Et sic tandem, qui erat desperatus, discusso tenebrarum pondere, uite lucique redditur. Sed et hoc notandum, quod quia publica noxa, publico eget remedio, leuia autem peccata leuiori et secreta queunt penitentia deleri, puella in domo iacens, paucis arbitris exsurgit, eisdemque ne miraculum uulgarent indicitur

Et stupuerunt, inquit, parentes eius, quibus precepit, ne alicui dicerent, quod factum erat. Iuuenis extra portam, turba multa comitante atque intuente suscitatur. Lazarus de monumento uocatus, in tantum populis innotuit, ut ob eorum, qui uidere testimonium, plurime domino turbe cum palmis occurrerent, et multi propter illum abirent ex Iudeis, et  crederent in Iesum. Quartum uero mortuum dominus, nuntiante discipulo, agnoscit; sed quia, qui pro eius ereptione Dominum precarentur, uiui defuerant: Dimitte  ut mortui sepeliant mortuos suos ; id est, mali malos noxiis laudibus grauent, et quia non adest iustus, qui corripiat in misericordia, oleum peccatoris impinguet caput eorum.



CAPUT IX.

Conuocatis autem iehsu duodecim apostolis, dedit illis uirtutem et potestatem super omnia demonia, et ut languores curarent. Et misit illos predicare regnum Dei, et sanare infirmos. Concessa primum potestate signorum, misit predicare regnum Dei ut promissorum  magnitudini attestaretur etiam magnitudo factorum, fidemque uerbis daret uirtus ostensa, et noua facerent, qui noua predicarent. Unde nunc quoque, cum fidelium numerositas excreuit, intra sanctam Ecclesiam multi sunt, qui uitam uirtutum tenent, et signa uirtutum non habent. Quia frustra miraculum foris ostenditur, si deest quod intus operetur. Nam, iuxta magistri gentium uocem, lingue in signum sunt non fidelibus, sed infidelibus.

Et ait ad illos: Nihil tuleritis in uia, neque uirgam, neque peram, neque panem, neque pecuniam, neque duas tunicas habeatis. Solet queri, quomodo Mattheus et Lucas commemorauerint, dixisse Dominum discipulis, ut nec uirgam ferrent, cum dicat Marcus, et precepit eis, ne quid tollerent in uia, nisi uirgam  tantum. Quod ita soluitur, ut intelligamus sub alia significatione dictam uirgam, que secundum Marcum ferenda est, et sub alia illam, que secundum Mattheum et Lucam non est ferenda. Sicut sub alia significatione intelligitur tentatio, de qua dictum est: Deus neminem tentat, et sub alia, de qua dictum est: Tentat uos Dominus Deus uester, ut sciat, si diligitis eum. Illa seductionis est, hec probationis. Utrumque ergo accipiendum est a Domino apostolis dictum, et ut nec uirgam ferrent, et ut non nisi uirgam ferrent. Cum enim secundum Mattheum diceret eis: Nolite possidere aurum neque argentum , et cetera, continuo subiecit: Dignus est enim operarius cibo suo . Unde satis ostendit, cur eos hec possidere ac ferre noluerit. Non quo necessaria non  sint sustentationi huius uite, sed quia sic eos mittebat ut eis hec deberi monstraret ab illis quibus Euangelium credentibus annuntiarent. Claret autem hec, non ita precepisse Dominum, tanquam Euangeliste uiuere aliunde non debeant, quam eis prebentibus, quibus annuntiant Euangelium. Alioquin contra hoc preceptum fecit Apostolus, qui uictum de manuum suarum laboribus transigebat, ne cuiquam grauis esset, sed potestatem dedisse, in qua scirent, sibi ista deberi. Cum autem a domino aliquid imperatur, nisi fiat, inobedientie culpa est. Cum autem potestas datur, licet cuique non uti, et tanquam de suo iure cedere. Hoc ergo ordinans Dominus, quod eum ordinasse dicit Apostolus, iis  qui Euangelium annuntiant, de Euangelio uiuere, illa apostolis loquebatur, ut securi non possiderent, neque portarent huic uite necessaria, nec magna, nec minima. Ideo posuit, Nec uirgam, ostendens a fidelibus suis, omnia deberi ministris suis, nulla superflua requirentibus. Ac per hoc addendo: Dignus est enim operarius cibo suo , prorsus aperuit et illustrauit, unde hec omnia loqueretur. Hanc ergo potestatem uirge nomine significauit, cum dicit, ne quid tollerent in uia, nisi uirgam tantum. Ut intelligatur, quia per potestatem a Domino acceptam, que uirge nomine significata est, etiam que non portantur, non deerunt. Hoc et de duabus tunicis intelligendum est, ne quisquam eorum, preter eam, quam esset indutus, aliam portandam putaret,  sollicitus ne opus esset, cum ex illa potestate posset accipere. Quod uero secundum Marcum non portari uel haberi duas tunicas, sed expressius indui prohibet, dicens: Et ne induerentur duabus tunicis : quid eos monet, nisi non dupliciter, sed simpliciter ambulare? Aliter. In duabus tunicis, uident mihi duplex ostendere uestimentum. Non quod in locis Scythie et glaciali niue rigentibus una quis tunica debeat esse contentus, sed quod in tunica, uestimentum intelligamus, ne alio uestiti, aliud nobis futurorum timore seruemus.

Et in quamcunque domum intraueritis, ibi manete, et inde ne exeatis. Dat constantie generale mandatum, ut hospitalis necessitudinis iura custodiant, alienum a predicatore regni celestis astruens cursitare per  domos, et inuiolabilis hospitii iura mutare. Nec otiose secundum Mattheum domus, quam ingrediantur apostoli legenda decernitur, ut mutandi hospitii necessitudinisque uiolande causa non suppetat.

Et quicunque non receperint uos, exeuntes de ciuitate illa, etiam puluerem pedum uestrorum excutite in testimonium supra illos. Puluis excutitur de pedibus in testimonium laboris sui, quod ingressi sint in ciuitatem, et predicatio apostolica ad illos usque peruenerit. Siue excutitur puluis, ut nichil ab eis accipiant, ne ad uictum quidem necessarium, qui Euangelium spreuerint. Allegorice autem, qui uerbo humiliter intendunt, si quibus, ut homines terrene leuitatis neuis obscurantur, per ea mox, que recipiunt  Euangelice predicationis uestigia, purgantur. Qui uero perfidia, uel negligentia, uel etiam studio contemnunt, horum uitanda communio, fugienda synagoga censetur, excutiendus pedum puluis, ne gestis manibus et pulueri comparandis, mentis caste uestigium polluatur.

Egressi autem circumibant per castella, euangelizantes et curantes ubique. Quid euangelizarent, uel quomodo curarent Apostoli, Marcus exponit plenius. Predicabant, inquit, ut penitentiam agerent, et ungebant oleo multos egrotos, et sanabant. Dicit et Iacobus: Infirmatur quis in uobis, inducat presbyteros Ecclesie, et orent super ipsum ungentes eum oleo, in nomine Domini, et si in peccatis sit, dimittentur ei  . Unde patet ab ipsis apostolis hunc sancte Ecclesie morem esse contraditum, ut pontificali benedictione consecrato oleo, perungantur egroti. Predicabant autem, ut penitentiam agerent; et supra, Misit illos, inquit, euangelizare regnum Dei . Quia uidelicet utrumque, iuxta Ioannis Baptiste, uel ipsius Saluatoris exemplum predicabant: Penitentiam agite, appropinquauit enim regnum celorum . Regni enim celorum ianuis propinquare est, de his quinque, quibus ab eo discesserat, penitere.

Audiuit autem Herodes tetrarcha omnia, que fiebant ab eo et hesitabat, eo quod diceretur a quibusdam, quia Ioannes surrexit a mortuis. Quanta Iudeorum inuidia, qui contra dominum malitie furor exstiterit  ex omnibus pene locis Euangelii docemur. Ecce Ioannem, de quo dictum est, quia signum fecit nullum, a mortuis surgere potuisse, nullo attestante credebant; Iesum autem uirum approbatum a Deo uirtutibus et signis, cuius mortem elementa tremuerunt, resurrectionem uero atque ascensionem angeli, apostoli, uiri, ac femine certatim predicabant, non resurrexisse, sed furtim fuisse ablatum credere maluerunt. Nec repugnare putandum est, quod Lucas perhibet Herodem hesitasse, eo quod diceretur a quibusdam, quia Ioannes surrexit a mortuis: cum Mattheus Marcusque referant, ipsum Herodem audita fama Iesu dixisse pueris suis, Hic est Ioannes Baptista, ipse surrexit a mortuis, et ideo uirtutes operantur in eo ; sed intelligendum post  hanc hesitationem eum confirmasse in animo suo, quod ab aliis dicebatur.

Et ait Herodes: Ioannem ego decollaui. Quis autem est iste, de quo audio ego talia? Et querebat uidere eum. Hec uerba sunt hesitantis Herodis, de quibus supra memoratur. Quia eum quem fama magnum comperit etiam uidere desiderat, si forte, an ipse sit Ioannes, agnoscere possit. Cuius alii ordinem causamque decollationis, quoniam Euangeliste plenissime describunt, Lucas more suo commemorare potius ob statum temporis intimandum, que abunde dicta uideret, quam replicare curauit. uerum quia decollationis Ioannis mentio est, notandum, quod idem Ioannes et Dominus suum quisque statum et tempore natiuitatis, et passionis ordine declarant. Nam Ioannes  capite minutus, dominus est in cruce sublimatus. Ioannes cum minui inciperent dies, Dominus cum crescere, natus. Ut etiam per hec appareret, quid sit, illum oportet crescere, me autem minui , hoc est, illum qui propheta putabatur, Christum oportet agnosci: et me, qui Christus estimabar, quod eius sim precursor, intelligi.

Et reuersi apostoli, narrauerunt illi quecunque fecerunt. Non solum, que ipsi fecerunt et docuerunt apostoli, Domino narrant, sed etiam que Ioannes eis in docendo occupatis sit passus, uel Christum, uel eiusdem Ioannis discipuli ei renuntiant, sicut Mattheus insinuat. Unde quod sequitur:

 Et assumptis illis secessit seorsum in locum desertum, qui est Bethsaida. Non timore mortis egit, ut quidam arbitrantur, sed parcens inimicis suis, ne homicidio homicidium iungerent, simul et opportunum sue passionis tempus exspectans, nam plusquam anni spatio Ioannis et Domini passiones distare, qui diligenter Euangelia legerit, inueniet. Siquidem miraculum panum Dominus, tribus consentientibus euangelistis, post decollationem Ioannis impleuit. Quod Ioannes miraculum descripturus premisit esse proximum Pascha diem festum Iudeorum, et post hec, ad diem festum eorum Scenopegie Iesum dicit ascendisse. Ubi docentem in templo querebant, inquit, eum apprehendere; et nemo misit in illum manus, quia nondum uenerat hora eius ; ac deinde  proximi Pasche tempore crucis consummasse tropeum. Quod occiso Ioanne, tempus exspectans, secessit seorsum in locum desertum, qui est Bethsaida: mystice docens quia derelicta Iudea, que prophetie sibi non credendo caput abstulerat, in deserto Ecclesie, que uirum non habebat, uerbi esset pabula largiturus. Unde pulchre Bethsaida domus fructuum interpretatur. Ipsa est enim, de qua Isaias ait: Letabitur deserta et inuia, et exultabit solitudo, et florebit quasi lilium ; et paulo post: Ipsi uidebunt gloriam Domini, et decorem Dei nostri . Est autem Bethsaida in Galilea ciuitas Andree et Petri et Philippi apostolorum, prope stagnum Gennesareth, ut in locorum libris inuenimus.

 Quod cum cognouissent turbe, secute sunt illum. Et excepit illos, et loquebatur illis de regno Dei, et eos qui cura indigebant sanabat. Tentat Dominus fidem turbarum, et probatam digno premio recompensat. Petendo enim solitudinem, an sequi curent explorat. Ille sequendo, et non in iumentis uehiculisue diuersis, sed ut alii produnt Euangeliste, proprio labore pedum iter arripiendo deserti, quantam salutis sue curam gerant, ostendunt. Rursum ipse, ut potens piusque saluator ac medicus excipiendo fatigatos, docendo inscios, sanando egrotos, reficiendo ieiunos, quantum deuotione credentium delectetur, insinuat. Iuxta uero leges allegorie, petentem deserta gentium Christum multe fidelium caterue relictis menibus prisce conuersationis, neglectoque uariorum  dogmatum munimine sequuntur. Et qui prius notus in Iudea Deus, postquam dentes Iudeorum arma et sagitte, et lingua eorum machera acuta contra illum facta est. Exaltare, inquit, super celos Deus, et super omnem terram gloria tua .

Dies autem ceperat declinare, et accedentes duodecim, dixerunt illi, Dimitte turbas, ut euntes in castella, uillasque que circa sunt, diuertant et inueniant escas. Die declinata turbas Saluator reficit, quia uel fine seculorum propinquante, uel cum Sol iustitie pro nobis occubuit, a diutina spiritalis inedie sumus tabe saluati.

Ait autem ad illos: uos date illis manducare. Prouocat apostolos ad fractionem panis, ut illis se non habere testantibus magnitudo signi notior fiat, simul  insinuans quia per eos quotidie ieiuna nostra sunt corda pascenda. Quid enim agit Petrus, cum per Epistolas loquitur, nisi ut uerbi pabulo corda nostra male ieiuna satientur? Quid Paulus, quid Ioannes per Epistolas loquentes operantur, nisi ut mentes nostre celestia alimenta percipiant, et inedie sue fastidium, quo moriebantur, uincant?

At illi dixerunt: Non sunt nobis plusquam quinque panes, et duo pisces. Nondum erant apostolis plusquam quinque panes Mosaice legis, et duo pisces utriusque Testamenti, que diutius abdito mysteriorum latentium, quasi undis abyssi tegebantur atque alebantur occulta. Bene autem iuxta Euangelium Ioannis, panes, qui legem designant, hordeacei  fuisse referuntur, qui iumentorum maxime rusticorumque est cibus seruorum: quia incipientibus necdumque perfectis auditoribus asperiora et quasi grossiora sunt committenda precepta. Animalis enim homo non percipit ea que sunt spiritus Dei . Atque ideo Dominus pro suis cuique uiribus dona tribuens, semperque ad perfectiora prouocans, primo quinque panibus quinque millia, secundo septem panibus quatuor hominum millia reficit. Tertio, discipulis sue carnis et sanguinis mysterium credit. Ad ultimum magno munere dat electis, ut edant et bibant super mensam suam in regno.

Erant autem fere uiri quinque millia. Quia quinque sunt exterioris hominis sensus, quinque millia uiri Dominum secuti designant eos, qui in seculari adhuc  habitu positi, exterioribus que possident bene uti nouerunt. Qui recte quinque panibus aluntur, quia tales necesse est legalibus adhuc preceptis institui. Nam qui mundo ad integrum renuntiant, et quatuor sunt millia, et septem panibus refecti, hoc est, et euangelica refectione sublimes, et spiritali sunt gratia docti. Cuius significande distantie causa mystice reor in introitu quidem tabernaculi quinque columnas deauratas, ante oraculum uero, id est, Sancta sanctorum, quatuor fieri iussas. Quia uidelicet incipientes per legem castigantur, ne peccent, perfecti autem per gratiam, ut deuotius Deo uiuant, admonentur.

Ait autem ad discipulos suos: Facite illos discumbere per conuiuia quinquagenos, et ita fecerunt. Diuersi  conuiuantium discubitus diuersos per orbem conuentus Ecclesiarum, que unam catholicam faciunt, designant. Qui bene non solum quinquageni, sed, attestante Marco, etiam centeni discubuerunt. Nam quia quinquagesimus penitentie psalmus est, centenarius autem numerus de leua transit in dexteram, quinquageni ad conuiuium Domini discumbunt, qui adhuc in penitentia commissorum positi uerbi auditum percipiunt. Centeni autem, qui iam presumpta uenie spe, de solo uite eterne desiderio suspirant.

Acceptis autem quinque panibus et duobus piscibus, respexit in celum, et benedixit illis, et fregit, et distribuit discipulis suis ut ponerent ante turbas. Turbis esurientibus,  Saluator non noua creat cibaria, sed acceptis his que habuerunt discipuli, benedicit, quia ueniens in carne, non alia quam predicta sunt predicat, sed prophetie dicta mysteriis gratie grauida demonstrat. Respicit in celum, ut illuc dirigendam mentis aciem, ibi lucem scientie doceat esse querendam. Frangit, et ante turbas ponenda distribuit discipulis, quia clausa legis et prophetie sacramenta eis qui per mundum predicent patefacit.

Et sublatum est quod superfluit illis fragmentorum cophini duodecim. Quod turbis superest, a discipulis sustollitur, quia sacratiora mysteria, que a rudibus capi nequeunt, non negligenter omittenda, sed sunt inquirenda perfectis. Nam per cophinos duodecim, apostoli, et per apostolos omnes sequentium doctorum  chori figurantur, foris quidem hominibus despecti, sed intus salutaris cibi reliquiis ad alenda humilium corda cumulati. Constat enim cophinis opera seruilia geri solere, sed ipse cophinos panum fragmentis impleuit, qui infirma huius mundi, ut fortia confunderet, elegit.

Et factum est, cum solus esset orans, erant cum illo et discipuli. Aderant discipuli Domino, et sequebantur illum in uia, ut Marcus indicat, sed ipse Patrem solus orauit, quia possunt sancti Domino fidei amorisque societate coniungi; discretum eum a ceteris mortalibus diuine gloria maiestatis intueri, uiam quoque quam uersatus in carne docuit, passibus humilitatis insequi: sed incomprehensibilia paterne dispositionis arcana solus nouit Filius penetrare.  Nusquam enim  cum discipulis orasse reperitur, ubique solus obsecrat, quia Dei consilium humana uota non capiunt, nec quisquam potest interiorum particeps esse cum Christo.

Et interrogauit illos, dicens: Quem me dicunt esse turbe? At illi responderunt, et dixerunt, Ioannem Baptistam: alii autem Heliam, alii, quia propheta unus de prioribus surrexit. Pulchre Dominus fidem discipulorum exploraturus, prius turbarumque sententiam interrogat, ne illorum uidelicet confessio, non ueritatis agnitione probata, sed uulgi uideatur opinione firmata, nec comperta credere, sed instar Herodis de auditis hesitare putentur. Unde et Petro se Christum confitenti, secundum Mattheum, dicit: Quia caro et sanguis non reuelauit tibi ,  hoc est, doctrina humana fidei te ueritatem non docuit. Pulchre etiam, qui diuersam de Domino sententiam ferunt, turbarum nomine notantur, quarum semper dubius, instabilis uagusque sensus et sermo est. A quibus, ut eos distinguat, protinus infert:

uos autem, quem me esse dicitis? Non sunt enim discipuli Christi de turba, non sunt de turba qui cum Domino soli gradiuntur, qui eum secretius orantem uidere merentur: sed et si quis de turba Christum crediderit, iam mox desinet esse de turba.

Respondens Simon Petrus dixit, Christum Dei. Licet ceteri apostoli sciant, Petrus tamen respondit pre ceteris. Complexus est itaque omnia, qui et  naturam et nomen expressit, in quo summa uirtutum est. Etiamne nos de generatione Dei ferimus questiones? Cum Paulus iudicauerit nichil se scire nisi Iesum Christum, et hunc crucifixum , Petrus nichil amplius quam Dei Filium putauerit confitendum nos et quando et quomodo natus sit, et quantus sit, humane infirmitatis contemplatione rimamur? Finis ergo fidei mee Christus est, finis fidei mee Dei Filius est. Non licet mihi scire generationis seriem, non licet tamen nescire generationis fidem.

At ille increpans illos, precepit ne cui dicerent hoc, dicens; quia oportet Filium hominis multa pati, et cetera. Idcirco se ante passionem et resurrectionem noluit predicari, ut, completo postea sanguinis sacramento,  opportunius apostolis diceret: Euntes docete omnes gentes, baptizantes eos in nomine Patris et Filii et Spiritus sancti . Quia non prodesset eum publice predicari, et eius uulgari in populis maiestatem, quem post paululum flagellatum uisuri sint et crucifixum multa pati a senioribus et scribis, et principibus sacerdotum. Et notandum quod eum qui multa pati et occidi, et resurgere debeat, Filium hominis appellat: quia passo in carne Christo, diuinitas impassibilis mansit. Notandum etiam, quod ipse se filium hominis, Petrus autem Christum Dei Filium confitentur, ut ex hoc utroque uerus Deus atque homo probetur.

Dicebat autem ad omnes: Si quis uult post me uenire, abneget seipsum. Pulchre posuit, ad omnes, quia superiora,  que ad fidem dominice natiuitatis uel passionis pertinent, cum solis seorsum discipulis egit. Tunc autem nosmetipsos abnegamus, cum uitamus quod per uetustatem fuimus, et ad hoc nitimur quo per nouitatem uocamur. Dicat ergo ueritas, dicat: Si quis uult post me uenire, abneget seipsum. Quia nisi quis a semetipso deficiat, ad eum qui super ipsum est non appropinquat; nec ualet apprehendere quod ultra ipsum est, si nescierit mactare quod est. Sed iam, qui se a uitiis abnegat, exquirende ei uirtutes sunt, in quibus crescat. Nam protinus adiungitur:

Et tollat crucem suam quotidie, et sequatur me. Duobus etenim modis crux tollitur, cum aut per abstinentiam afficitur corpus, aut per compassionem  proximi affligitur animus. Pensemus qualiter utroque modo Paulus crucem suam tulerit, qui dicebat: Castigo corpus meum, et in seruitutem redigo, ne forte aliis predicans, ipse reprobus efficiar . Ecce in afflictione corporis audiuimus crucem carnis, nunc in compassione proximi audiamus crucem mentis. Ait: Quis infirmatur, et ego non infirmor? Quis scandalizatur, et ego non uror ? Sed in utraque crucis baiulatione notandum quod hanc et quotidie tollere, et ea sumpta Dominum sequi iubemur.

Qui enim uoluerit animam suam saluam facere, perdet illam. Nam qui perdiderit animam suam propter me, saluam faciet illam. Sic dicitur fideli: Qui uoluerit  animam suam saluam facere, perdet eam, et qui perdiderit animam suam propter me, saluam faciet eam, ac si agricole dicatur: Frumentum si seruas, perdis, si seminas renouas. Quis enim nesciat quod frumentum, cum in semine mittitur, perit ab oculis, in terra deficit? Sed unde putrescit in puluere, inde uiridescit in renouatione. Quia uero sancta Ecclesia aliud tempus habet persecutionis, atque aliud pacis, Redemptor noster ipsa eius tempora designauit in preceptis. Nam persecutionis tempore ponenda est anima, pacis autem tempore ea que amplius dominari possunt, frangenda sunt desideria terrena. Unde et nunc dicitur:

Quid enim proficit homo si lucratur uniuersum mundum, se autem ipsum perdat, et detrimentum sui faciat?  Cum persecutio ab aduersariis deest, ualde uigilantius cor custodiendum est. Nam pacis tempore, quia licet uiuere, licet etiam ambire. Plerumque autem labentia cuncta despicimus, sed tamen adhuc humane uerecundie usu prepedimur, ut rectitudinem quam seruamus in mente, nondum exprimere ualeamus in uoce. Sed huic quoque uulneri congruum subiungitur medicamentum, cum Dominus dicat:

Nam qui me erubuerit et meos sermones, hunc Filius hominis erubescet, cum uenerit in maiestate sua, et Patris, et sanctorum angelorum. Sed ecce nunc apud se homines dicunt: Nos iam Dominum et sermones eius non erubescimus, quia aperta eum uoce confitemur. Quibus ego respondeo quod in hac plebe Christiana  sunt nonnulli qui Christum ideo confitentur, quia cunctos Christianos esse conspiciunt. Non ergo ad probationem fidei uox sufficit professionis, quam defendit a uerecundia professio generalitatis. Est tamen ubi se quisque interroget, ut in confessione Christi se ueraciter probet. Certe enim persecutionis tempore erubescere poterant fideles substantiis nudari, de dignitatibus deiici, uerberibus affligi: pacis autem tempore, quia a nostris persecutionibus desunt, est aliud ubi ostendamur nobis. ueremur sepe a proximis despici, dedignamur iniurias uerbi tolerare: si contingat iurgium fortasse cum proximo, erubescimus priores satisfacere. Cor quippe carnale, dum huius uite gloriam querit, humilitatem respuit.

Dico autem uobis uere, sunt aliqui hic stantes qui  non gustabunt mortem, donec uideant regnum Dei. Regnum Dei hoc loco presens Ecclesia uocatur; et quia nonnulli ex discipulis usque adeo in corpore uicturi erant, ut Ecclesiam Dei constructam conspicerent, et contra mundi huius gloriam erectam, consolatoria promissione nunc dicitur: Sunt quidam de hic stantibus qui non gustabunt mortem, donec uideant regnum Dei. Sed cum tanta Dominus subeunde mortis precepta ederet, quid necessarium fuit ut ad hanc subito promissionem ueniret? nisi quia discipulis rudibus etiam de presenti uita aliquid promittendum fuit, ut possent robustius in futura solidari, quibus uidendum regnum Dei promittit in terra, ut hoc ab eis fidelius in celo presumatur.  Quod si regnum Dei in hac sententia futuram in celis beatitudinem uelimus accipere, et hoc quidam de astantibus non post multos dies in monte uiderunt, scilicet ut manentis gaudii contemplatione, tametsi raptim delibata, modestius instantia seculi transeuntis aduersa tolerarent. Decentissimo sane uerbo sanctos mortem gustare testatur, a quibus nimirum mors corporis libando gustatur, uita anime possidendo tenetur.

Factum est autem post hec uerba fere dies octo, et assumpsit Petrum et Iacobum et Ioannem. Octaua die Dominus promissuram future beatitudinis gloriam discipulis manifestat, ut et ostensa celestis uite dulcedine, cunctorum qui hec audire possint corda refoueat, et octonario dierum numero, uerum tempore  resurrectionis gaudium doceat esse uenturum. Nam et ipse octaua die, id est post sextam Sabbati, qua crucem ascendit, et septimam Sabbati, qua in sepulcro quieuit, a mortuis resurrexit. Et nos post sex huius seculi etates, in quibus pro Domino pati et laborare gaudemus, et septimam quietis animarum, que interim in alia uita geritur, quasi octaua etate resurgemus. Nam quod Mattheus Dominum Marcusque post sex dies transfiguratum dicunt, nec temporis ordine, nec mysterii ratione resultat. Quia et illi medios tantum ponunt dies, unde et absolute post sex dies factum dicunt: hic primum adiungit et ultimum, ideoque temperatius fere dies octo commemorat. Et ille post sex mundi etates sanctis a labore quiescendum, hic uero tempore octauo designat resurgendum.  Unde et pulchre sextus psalmus Pro octaua inscribitur, cuius initium est, Domine, ne in ira tua arguas me. Quia nimirum post sex etates quibus operari licet, precibus est instandum ne in octauo retributionis tempore a iudice corripiamur irato. Quod et ipse Dominus hoc loco uoluit nos ostenso sue orationis exemplo docere, de quo subditur:

Et ascendit in montem ut oraret. In montem namque oraturus, et sic transfigurandus ascendit, ut ostendat eos qui fructum resurrectionis exspectant, qui regem in decore suo uidere desiderant, mente in excelsis habitare, et continuis precibus incumbere debere. Tres solummodo secum discipulos ducit, quia multi sunt uocati, pauci uero electi . Et qui hic fidem, qua imbuti sunt, sancte Trinitatis  incorrupta mente seruauerint, illic eius eterna merentur uisione letari.

Et factum est dum oraret species uultus eius altera, et uestitus eius albus refulgens. Transfiguratus Saluator non substantiam uere carnis amisit, sed gloriam future, uel sue uel nostre resurrectionis ostendit. Qui qualis tunc apostolis apparuit, talis post iudicium cunctis apparebit electis. Nam in ipso tempore iudicandi et bonis simul et malis, in forma serui uidebitur, ut uidelicet impii quem spreuere, Iudei quem negauere, milites quem crucifixere, Pilatus Herodesque quem iudicauere, queant agnoscere iudicem. uestitus autem domini, sanctorum illius chorus accipitur, quem glorificans Apostolus ait: Quotquot  ergo in Christo baptizati estis, Christum induistis . Qui uidelicet habitus domino in terris consistente despectus, aliorumque simili uidebatur, sed illi, montem petente nouo candore refulget, quia nunc filii Dei sumus, et nondum apparuit, quod erimus. Scimus quia cum apparuerit, similes ei erimus, uidebimus enim eum sicuti est . Unde bene Marcus hec uestimenta describens, ait: qualia fullo super terram non potest candida facere . Nam quia ille hoc loco intelligendus est fullo, quem penitens Psalmista precatur: Amplius laua me ab iniustitia mea, et a delicto meo munda me , non potest suis fidelibus in terra dare claritatem, que eos conseruata manet in celis.

Et ecce duo uiri loquebantur cum eo. Erant autem  Moses et Elias, quorum unum mortuum, alterum in celis raptum legimus, nisi in maiestate cum Domino futuram omnium sanctorum gloriam significant, qui uidelicet tempore iudicii, uel uiui in carne reperiendi, uel ab olim gustata morte resuscitandi pariter sunt cum illo regnaturi. Teste enim Apostolo, Mortui qui in Christo sunt resurgent primi, deinde nos qui uiuimus, qui relinquimur, simul rapiemur cum illis in nubibus obuiam Domino in era, et sic semper cum Domino erimus . Aliter. Moses et Elias, id est, legislator et prophetarum maximus, apparent et loquuntur cum Domino, ut ostendant ipsum esse quem cuncta legis et prophetie scripta promiserunt. Apparent autem non in infimis, sed in monte cum illo, quia soli, qui mente superna petierint, maiestatem  sancte Scripture, que in Domino est adimpleta, perspicient. Denique et Iudei uidere Mosen, sed ad Deum in montana subeuntem sequi non merentur. Ad se quoque reuersum non sine uelamine uident. Eliam nouere, sed solus triumphum ascendentis cum filiis prophetarum contemplatur Eliseus, quia multi passim Scripture uerba legimus, sed quam celsa in Christi mysteriis splendeat, perpauci intelligimus.

Et dicebant excessum eius, quem completurus erat in Ierusalem. Et usque hodie lex et prophete quoscunque in uere fidei cacumine repererint, dispensationis dominice mysterium mutuis uocibus docent.

Petrus uero, et qui cum illo grauati erant somno, et euigilantes uiderunt maiestatem eius et duos uiros qui stabant cum illo. Non fortuito casu, sed mysterii ratione  grauati erant somno discipuli, scilicet ut resurrectionis speciem post corporis quietem uiderent. Cuius excitati ad gloriam sancti, eo uerius maiestatem Domini uidebunt, quo etiam sue carnis, in qua mortem uicerant, immortalitate gaudebunt. Tunc Mosen et Eliam speculabuntur in gloria, quia melius intelligent, quomodo iota unum aut unus apex non preterierit a lege, nec Dominus soluere legem uel prophetas, sed adimplere aduenerit .

Et factum est dum discederent ab illo, ait Petrus ad Iesum: Preceptor, bonum est nos hic esse, et faciamus tria tabernacula, unum tibi, et unum Mosi, et unum Elie, nesciens quid diceret. O quanta felicitas uisione Deitatis inter angelorum choros adesse perpetuo,  si tantum transformata Christi humanitas, duorumque societas sanctorum, ad punctum uisa delectet, ut eos ne discedant, etiam obsequio Petrus sistere uelit! Qui et si pro humana conditione nesciat, quid dicat, insiti tamen sibi dat ardoris indicium. Nesciebat enim quid diceret, qui oblitus est regnum sanctis a Domino non in aliquo terrarum loco, sed in celis esse promissum, se suosque coapostolos mortali adhuc carne grauatos, immortalis uite statum subire non posse, et illo in seculo domum manu factam non esse necessariam. Sed et usque nunc imperitia notatur, quisque legi, prophetis, et Euangelio tria tabernacula facere cupit, cum hec nequaquam ualeant ab inuicem separari, unum habentia tabernaculum, hoc est, Ecclesiam Dei.

 Hec autem illo loquente, facta est nubes, et obumbrauit eos. Qui materiale tabernaculum quesiuit, nubis accipit umbraculum, ut discat in resurrectione non tegmine domorum, sed Spiritus sancti gloria sanctos esse protegendos. De qua Psalmista: Filii autem hominum in protectione alarum tuarum sperabunt . Et in Apocalypsi sua Ioannes: Et templum, inquit, non uidi in ea, Dominus enim omnipotens templum illius est et agnus .

Et timuerunt intrantibus illis in nubem, et uox facta est de nube, dicens: Hic est Filius meus dilectus, ipsum audite. Humana fragilitas conspectum maioris glorie ferre non sustinet, ac toto animo et corpore contremiscens ad terram cadit. Quanto quis ampliora quesierit, tanto magis ad inferiora collabitur, si  ignorauerit mensuram suam. uox sane de celo Patris loquentis auditur, que testimonium perhibeat filio, et Petrum errore sublato doceat ueritatem, imo in Petro ceteros apostolos. Hic est  Filius meus dilectus, huic faciendum est tabernaculum, huic obtemperandum. Hic est Filius, illi serui sunt Moses et Elias, debent et ipsi uobiscum in penetralibus cordis sui Domino tabernaculum preparare. Et nota, sicut Domino in Iordane baptizato, sic et in monte clarificato, totius Trinitatis mysterium declarari, qui gloriam illius, quam in baptismate confitemur, in resurrectione uidebimus. Nec frustra Spiritus sanctus hic in lucida nube, illic apparet in columba, quia qui nunc simplici corde fidem quam percipit seruat, tunc luce aperte uisionis, quod crediderat  contemplabitur, ipsaque qua illustrabitur, in perpetuum gratia protegetur.

Et dum fieret uox, inuentus est iehsu solus. Ubi cepit Filius designari, mox serui discesserunt, ne ad illos paterna uox emissa putaretur. Aliter: cum fieret uox super Filium, inuentus est ipse solus, quia cum manifestauerit seipsum electis, erit Deus omnia in omnibus , imo ipse cum suis, unus per omnia Christus, id est, caput cum corpore splendebit. Propter quem unitatem alibi dicebat: Et nemo ascendit in celum, nisi qui de celo descendit, Filius hominis, qui est in celo .

Et ipsi tacuerunt, et nemini dixerunt in illis diebus quidquam, ex his que uiderant. Futuri regni premeditatio,  et gloria triumphantis ostensa fuerat in monte. Tacent ergo discipuli, et imperante Domino, nemini dicunt uisionem, donec Filius hominis a mortuis resurgat, ne et incredibile sit pro rei magnitudine, et post tantam gloriam apud rudes animos sequens crux scandalum faciat.

Factum est autem in sequenti die, descendentibus illis de monte, occurrit illi turba multa, et ecce uir de turba exclamauit, dicens: Magister, obsecro te, respice in filium meum, quia unicus est mihi. Loca rebus congruunt, in monte Dominus orat, transformatur, discipulis arcana sue maiestatis aperit, in inferiora descendens turbe occursu excipitur, miserorum fletu pulsatur. Sursum discipulis mysteria regni reserat, deorsum turbis peccata infidelitatis exprobrat. Sursum  Patris uocem his qui sequi se poterant pandit, deorsum spiritus malos ab iis qui uexabantur expellit. Qui etiam nunc pro qualitate meritorum aliis ascendere, aliis descendere non desinit. Nam terrenos adhuc et incipientes, quasi ima petens confortat, docet, castigat; perfectos autem, quorum conuersatio in celis est, sublimius extollendo glorificat, liberius de eternis instruit, et sepe ea que turbis ne audiri quidem ualeant docet.

Et ecce spiritus apprehendit illum, et subito clamat, et elidit et dissipat eum cum spuma, et uix discedit dilanians eum. Demoniacum hunc, quem descendens de monte Dominus sanauit, Mattheus lunaticum, Marcus surdum mutumque describit. Significat autem eos, de quibus scriptum est: Stultus ut luna  mutatur , qui nunquam in eodem statu permanentes, nunc ad hec, nunc ad illa uitia mutati, crescunt atque decrescunt, muti non confitendo fidem, surdi nec ipsum aliquatenus fidei audiendo sermonem.

Et rogaui discipulos tuos, ut eiicerent illum, et non potuerunt. Latenter hoc dicto accusat apostolos, cum impossibilitas curandi interdum non ad imbecillitatem curantium, sed ad eorum qui curandi sunt fidem referatur, dicente Domino: Fiat tibi secundum fidem tuam.

Respondens autem iehsu, dixit: O generatio infidelis, et peruersa, usquequo ero apud uos, et patiar uos? Non quod tedio superatus sit mansuetus ac mitis, qui non aperuit, sicut agnus coram tondente,  os suum , nec in uerba furoris erupit; sed quia in similitudinem medici, si egrotum uideat contra sua precepta se gerere, dicat: Usquequo accedam ad domum tuam? quousque artis perdam industriam, me aliud iubente, et te aliud perpetrante? In tantum autem non est iratus homini, sed uitio, et per unum hominem Iudeos arguit infidelitatis, ut statim intulerit:

Adduc huc filium tuum. Et cum accederet, elisit illum demonium, et dissipauit. Appropinquante enim Iesu, puerum elidit demon, et dissipat, quia sepe conuersi ad Deum post peccata, maioribus nouisque antiqui hostis pulsamur insidiis, agentis, uidelicet, ut uel odium uirtutis incutiat, uel expulsionis sue uindicet iniuriam. Unde est  quod Ecclesie primordiis tot grauissima intulit certamina, quod suo regno doluit subito illata dispendia.

Et increpauit iehsu spiritum immundum, et sanauit puerum, et reddidit illum patri eius. Non puerum, qui uim patiebatur, sed demonium, qui inferebat, increpat, quia qui peccantem emendare desiderat uitium utique arguendo et odiendo depellere, sed hominem debet amando refouere, donec sanatum spiritalibus Ecclesie possit reddere patribus.

Omnibusque mirantibus in omnibus que faciebat, dixit ad discipulos suos: Ponite uos in cordibus uestris sermones istos. Filius enim hominis futurum est ut tradatur in manus hominum. Inter magnalia diuine  potentie crebrius inculcat et replicat humane passionis abiecta, ne repente ueniens terreat, sed premeditata mente feratur. Sane quod ait: Ponite uos, expressius et ui intentiore legendum uos, qui meo discipulatui familiarius adheretis, quibus incerta et occulta sapientie mee manifestius aperui , ceteris diuina tantum facta mirantibus, sanguinis quoque pretiosi, quo mundus est redimendus, euentum mente recondite.

At illi ignorabant uerbum istud. Hec ignoratio discipulorum, non tam de tarditate quam de amore pronascitur, qui carnales adhuc, et mysterii crucis ignari, quem Deum uerum cognouerunt, moriturum credere nequiuerunt. Et quia per figuras eum sepe loquentem audire solebant, etiam que de sui traditione  loquebatur figurate aliud significare putabant.

Intrauit autem cogitatio in eo, quis eorum maior esset. Quia uiderant Petrum, Iacobum et Ioannem seorsum ductos in montem, secretumque eis ibi aliquod esse creditum, sed et Petro superius claues regni celorum promissas, Ecclesiamque super eum edificandam, rati sunt uel ipsos tres ceteris, uel omnibus apostolis, Petrum esse prelatum. Sunt qui putant hanc cogitationem discipulis ex eo motam, quod Dominus, iuxta Mattheum, staterem de ore piscis sumptum his qui tributa exigebant pro se et Petro, quasi ceteris ementiore, dederit, ut pote qui ipsi Domino sit in tributi redditione comparatus. Sed et diligens lector hanc inter eos questionem, et  ante didrachma redditum, inueniet fuisse uersatam. Denique Mattheus hoc in Capharnaum memorat esse gestum. Dicit autem Marcus: Et uenerunt Capharnaum, qui cum domi essent, interrogabat eos: Quid in uia tractabatis? at illi tacebant. Siquidem inter se in uia disputauerant, quis esset illorum maior . uerum siue hac, siue illa, siue utraque fuerint occasione commoniti, uidens iehsu cogitationes eorum, et causas errorum intelligens, uult desiderium glorie humilitatis contentione sanare.

Apprehendens, inquit, puerum, statuit eum secus se, et ait illis: Quicunque susceperit puerum istum in nomine meo, me recipit. uel simpliciter pauperes Christi ab iis, qui uelint esse maiores, pro eius docet  honore suscipiendos, uel certe malitia paruulos ipsos esse suadet, ut instar innocentie pueris simplicitatem sine arrogantia, caritatem sine inuidia, deuotionem sine iracundia conseruent. Unde bene cum diceret: Quicunque susceperit puerum istum, addidit. In nomine meo. Ut uidelicet formam uirtutis, quam natura duce puer obseruat, ipsi pro nomine Christi, iuuante rationis industria, sequantur. Sed quia se in puero suscipi docebat, uidelicet quia et ipse puer natus est nobis, ne putaretur, hoc esse solum quod uidebatur, adiunxit atque ait:

Et quicunque me recipit, recipit eum qui me misit. Talem se utique ac tantum credi uolens, qualis et quantus est pater. Usque adeo enim nichil distat   inter eum et me, ut qui me recipit, recipiat eum qui misit me.

Respondens autem Ioannes dixit: Preceptor, uidimus quemdam in nomine tuo eiicientem demonia, et prohibuimus eum, quia non sequitur nobiscum. Ioannes precipua deuotione Dominum amans, ideoque redamari dignus, excludendum beneficio putauit eum qui non utatur obsequio. Sed docetur neminem a bono quod ex parte habet arcendum, sed ad hoc potius, quod nondum habet, esse prouocandum.

Et ait ad illum iehsu: Nolite prohibere. Qui enim non est aduersum uos, pro uobis est. Hac doctus sententia dicit Apostolus: Sed siue occasione, siue ueritate Christus annuntietur, et in hoc gaudeo, sed et gaudebo . Sed licet ille gaudeat etiam de  iis, qui Christum annuntiant non sincere, et tales aliquando in nomine Christi signa facientes, ob aliorum salutem censeantur non esse prohibendi, non tamen ipsis per talia signa secura sua conscientia redditur. Quin potius in illa die cum dixerint: Domine, Domine, nonne in nomine tuo prophetauimus, et in tuo nomine demonia eiecimus, et in tuo nomine uirtutes multas fecimus? responsum accipient quia nunquam noui uos, discedite a me, qui operamini iniquitatem . Itaque in hereticis et malis catholicis non sacramenta communia, que nobiscum sunt, et aduersum nos non sunt, sed diuisionem paci ueritatique contrariam, qua aduersum nos non sunt, et Dominum non sequuntur nobiscum, detestari et prohibere debemus.

 Factum est autem, cum complerentur dies assumptionis eius, et ipse faciem suam firmauit, ut iret Ierusalem. Diem assumptionis, tempus passionis dicit, quo imminente pedetentim Ierosolymis aduehitur. Cessent ergo pagani quasi hominem irridere crucifixum, et tempus sue crucifixionis constat quasi Deum preuidisse, et quasi sponte crucifigendum locum quo crucifigendus erat firmata facie, id est, obstinata atque imperterrita mente petisse.

Et non receperunt eum, quia facies eius erat euntis Ierusalem. Quia Ierusalem ire conspiciunt Samarite, Dominum non recipiunt. Non enim coutuntur Iudei Samaritanis, ut Euangelista Ioannes ostendit.

Cum uidissent autem discipuli eius Iacobus et Ioannes, dixerunt: Domine, uis dicimus ut ignis descendat  de celo, et consumat illos? Et conuersus increpauit illos, et dixit: Nescitis cuius spritus estis? Magni et sancti uiri, qui iam optime scirent mortem istam, que animam dissoluit a corpore, non esse formidandam, secundum eorum tamen animum qui illam timerent, nonnulla peccata morte puniuerunt, quo et uiuentibus utilis metus incuteretur, et illis qui morte puniebantur, non ipsa mors noceret, sed peccatum, quod augeri posse, si uiuerent, non temere illi iudicabant, quibus tale iudicium donauerat Deus. Inde est quod Elias multos morte affecit, et propria manu, et igne diuinitus impetrato. In cuius exemplum, cum uoluissent apostoli petere de celo ignem ad consumendum eos qui sibi hospitium non preberent, reprehendit  in eis Dominus non exemplum prophete sancti, sed ignorantiam uindicandi, que adhuc erat in rudibus, animaduertens eos non amore correptionem, sed odio desiderare uindictam. Itaque posteaquam eos docuit quid esset diligere proximum tanquam seipsum, infuso etiam Spiritu sancto, non defuerunt tales uindicte, quamuis multo rarius, quam in ueteri Testamento. Ibi enim ex maiore parte seruientes, timore premebantur, hic autem maxime dilectione liberi nutriebantur. Nam et uerbis apostoli Petri Ananias et uxor eius exanimes ceciderunt, nec resuscitati sunt, sed sepulti, et Paulus dicit de quodam peccatore: Quem tradidi Satane in interitum carnis, ut anima salua sit .

Filius hominis non uenit animas perdere, sed saluare.  Et uos ergo, inquit, cuius spiritu signati estis, eius et acta sectamini, nunc pie consulentes, sed in furore iuste iudicantes.

Factum est autem ambulantibus illis in uia, dixit quidam ad illum: Sequar te quocunque ieris, et cetera. Miranda simul et tremenda iusti dispensatio secreta iudicii. Samarite Dominum recipere petuntur, nolentesque feriri prohibentur. Iste sequi se spondet et remouetur, alter primo patrem sepelire desiderat, et ad euangelizandum cogitur. Alius dominum secuturus, hoc ipsum domi renuntiare cupit, nec permittitur. Quidam Christum non sequens, in Christi nomine uirtutes operatur, et non prohiberi iubetur. Sed in his singulis illud nobis Apostoli dicendum:  O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius ! Et cum Samuele: Homo uidet ea que patent, Dominus autem intuetur cor .

Et ait illis iehsu: uulpes foueas habent, et uolucres celi nidos, Filius autem hominis non habet ubi caput reclinet. Ex Domini uerbis ostenditur hunc qui obsequium promittit ob hoc repudiatum, quod signorum uidens magnitudinem, sequi uoluerit Saluatorem, ut lucra ex operum miraculis quereret, hoc idem desiderans, quod et Simon Magus a Petro emere uoluerat. Talis ergo fides iuste sententia Domini condemnatur, et dicitur ei: Quid me propter diuitias et seculi lucra cupis sequi cum tante sim  paupertatis, ut ne hospitiolum quidem habeam, et non meo utar tecto? Aliter, intelligitur miraculis Domini commotus propter inanem iactantiam eum sequi uoluisse, quam significant aues. Finxisse autem discipuli obsequium, que fictio uulpium nomine significata est. Reclinatione uero capitis humilitatem suam significauit, que in illo simulatore ac superbo non habebat locum.

Ait autem ad alterum: Sequere me. Ille autem dixit: Domine, permitte mihi primum ire, et sepelire patrem meum. Non discipulatum respuit, sed expleta primum paterni funeris pietate, liberior hunc assequi desiderat, dignus per omnia, in quo Filius hominis caput reclinet, hoc est, in cuius humili  pectore diuinitas familiari quadam mansione quiescat.

Dixitque ei iehsu: Sine ut mortui sepeliant mortuos suos, tu autem uade, annuntia regnum Dei. Notandum in hac sententia quia aliquando in actionibus nostris minora bona pretermittenda sunt pro utilitate maiorum. Nam quis ignoret esse boni operis meritum, mortuum sepelire? et tamen ei, qui ad sepeliendum patrem se dimitti poposcerat dictum est: Sine ut mortui sepeliant mortuos suos, tu autem uade, annuntia regnum Dei. Postponendum namque erat obsequium huius ministerii officio predicationis. Quia illo carne mortuos in terram conderet, isto autem anima mortuos ad uitam suscitaret. Quomodo autem mortui mortuos sepelire queunt, nisi  geminam intelligas mortem? Unam nature, alteram culpe; unam qua anima a carne, alteram qua Deus separatur ab anima. Siue mortuos, non credentes dicit. Mortuos suos autem, qui nichilominus sine fide de corpore exirent.

Et ait alter: Sequar te, Domine, sed primum permitte mihi renuntiare iis qui domi sunt. Si secuturus Dominum discipulus, quia uel hoc domi renuntiare uelit, arguitur, quid fiet illis qui nulla utilitatis, nulla fidei edificande gratia, sepius suorum quos in mundo reliquere domus reuisere non timent?

Et ait ad illum iehsu: Nemo mittens manum suam in aratrum, et aspiciens retro, aptus est regno Dei. Manum cuilibet in aratrum mittere est, quasi quodam compunctionis instrumento, ligno et ferro dominice  passionis duritiem sui cordis atterere, atque ad proferendos operum bonorum fructus aperire. Quam si quis excolere incipiens cum uxore Lot ad ea que reliquerat uitia respicere delectatur, futuri iam regni munere priuatur.



CAPUT X.

Post hec autem designauit Dominus, et alios septuaginta duos. Sicut duodecim apostolos formam episcoporum exhibere simul et premonstrare nemo est qui dubitet, sic et hos septuaginta duos figuram presbyterorum, id est, secundi ordinis sacerdotum gessisse sciendum est. Tametsi primis Ecclesie temporibus, ut Apostolica Scriptura testis est, utrique presbyteri, utrique uocabantur episcopi. Quorum  unum sapientie maturitatem, alterum industriam cure pastoralis significat. Bene autem septuaginta duo mittuntur. Siue quia totidem mundi gentibus Euangelium predicandum erat, ut quomodo duodecim tribus Isrel, ita et hi propter exteras gentes destinarentur imbuendas. Seu quod ipso predicantium numero totus orbis per Euangelium summe et indiuidue Trinitatis illustrandus intimabatur. Sicut solem hunc constat triduanum sue lucis ambitum mundo per septuaginta duas horas afflare solitum. Nam et Dominus ipse se diem, suos uero apostolos horas appellat, dicens: Nonne duodecim hore sunt diei? Si quis ambulauerit in die, non offendit . Et in Psalmis precipitur bene: Nuntiate diem de die salutare eius , hoc est, lumen de  lumine, Deum uerum de Deo uero . Sed et multis sancte Scripture locis per tres dies mysterium Trinitatis ostenditur, precipue quia Dominus tertia die resurrexit a mortuis. Sed et in ueteri Testamento populus ad montem Sinai perueniens die tertia legem accepit. Idem fluuium Iordanem, quo baptismi gratia commendata est, tertia quam adierat die, transiuit.

Et misit illos binos ante faciem suam in omnem ciuitatem, et locum quo erat ipse uenturus. Quia duo sunt precepta caritatis, Dei, uidelicet, amor et proximi, et minus quam inter duos haberi caritas non potest  binos ad predicandum  discipulos Dominus mittit, quatenus hoc nobis tacitus innuat, quia qui caritatem erga alterum non habet, predicationis officium suscipere nullatenus debet. Bene autem dicitur quod misit eos ante faciem suam in omnem ciuitatem et locum quo erat ipse uenturus. Predicatores enim suos Dominus sequitur, quia predicatio preuenit, et tunc ad mentis nostre habitaculum Dominus uenit. uerba exhortationis precurrunt, atque per hec ueritas in mente suscipitur.

Et dicebat illis: Messis quidem multa, operarii autem pauci. Rogate ergo dominum messis, ut mittat operarios in messem suam. Messis multa populorum significat multitudinem. Operarii pauci penuriam magistrorum. Isti sunt operarii, de quibus Psalmista  loquitur: Qui seminant in lacrymis in gaudio metent. Euntes ibant et flebant portantes semina sua. uenientes autem ueniet in exsultatione portantes manipulos suos . Et ut apertius loquar, messis multa omnis turba credentium est. Operarii pauci, apostoli, et imitatores eorum qui mittuntur ad messem.

Ite, ecce ego mitto uos sicut agnos inter lupos. Lupos scribas et Phariseos uocat, qui sunt clerici Iudeorum.

Nolite portare sacculum, neque peram, neque calceamenta, et neminem per uiam salutaueritis. Tanta predicatori debet in Deo esse fiducia, ut presentis uite sumptus, quamuis non preuideat, tamen sibi hos non deesse certissime sciat. Ne dum mens eius  occupatur ad temporalia, minus aliis preuideat eterna. Cui etiam per uiam neminem salutare conceditur, ut sub quanta festinatione iter predicationis pergere debeat, ostendatur. Que si quis uerba etiam per allegoriam uelit intelligi, in sacculo pecunia clausa est. Pecunia uero clausa est sapientia occulta. Qui igitur sapientie uerbum habet, sed hoc erogare proximo negligit, quasi pecuniam in sacculo ligatam tenet. Et scriptum est: Sapientia abscondita, et thesaurus absconditus, que utilitas in utrisque? Quid uero per peram, nisi opera seculi? Et quid hoc loco per calceamenta, nisi mortuorum operum exempla signantur? Qui igitur officium predicationis suscipit, dignum non est, ut onus  secularium negotiorum portet, ne dum hoc eius colla deprimit, ad predicanda celestia non assurgat. Nec debet stultorum operum exempla conspicere, ne sua opera, quasi ex mortuis pellibus, credat munire. Omnis uero qui salutat in uia, ex occasione salutat itineris, non ex studio obtinende eiusdem salutis. Qui igitur non amore eterne patrie, sed premiorum ambitu salutem audientibus predicat, quasi in itinere salutat, quia ex occasione, et non ex intentione, salutem audientibus exoptat.

In quamcunque domum intraueritis, primum dicite: Pax huic domui. Et si ibi fuerit filius pacis, requiescet super illum pax uestra. Sin autem, ad uos reuertetur. Pax que ab ore predicatoris offertur, aut requiescit in domo, si in ea fuerit filius pacis, aut ad  eumdem predicatorem reuertitur, quia aut erit quisque predestinatus ad uitam, et celeste uerbum sequitur, quod audit; aut si nullus audire uoluerit, ipse predicator sine fructu non erit, quia ad eum pax reuertitur, quoniam ei a Domino pro labore sui operis recompensatur. Ecce autem qui peram et sacculum portari prohibuit, sumptus et alimenta ex eadem predicatione concedit. Nam sequitur:

In eadem autem domo manete, edentes et bibentes, que apud illos sunt. Si pax nostra recipitur, dignum est ut in eadem domo maneamus, edentes et bibentes que apud illos sunt, ut ab eis terrena stipendia consequamur, quibus premia patrie celestis offerimus. Unde etiam Paulus pro minimo hec ipsa suscipiens, dicit: Si nos uobis spiritalia seminauimus,  magnum est si uestra carnalia metamus ? Et notandum quod subditur:

Dignus est enim operarius mercede sua. Quia iam de mercede sunt operis, ipsa alimenta sustentationis, ut hic merces de labore predicationis inchetur, que illic de ueritatis uisione perficitur. Qua in re considerandum est quod uni nostro operi due mercedes debentur, una in uia, altera in patria: una que nos in labore sustentat, alia que nos in resurrectione remunerat.

Et in quamcunque ciuitatem intraueritis, et susceperint uos, manducate que apponuntur uobis, etc. Descripto diuerse domus hospitio, quod etiam in ciuitatibus agere debeant, docet, piis uidelicet in omnibus communicare, ab impiorum uero per omnia  societate secerni.

In quamcunque ciuitatem intraueritis, et non receperint uos, exeuntes in plateas eius, dicite: Etiam puluerem, qui adhesit nobis de ciuitate uestra, extergimus in uos. Aut ad contestationem laboris terreni, quem pro illis inaniter suscepissent, aut ut ostenderent usque adeo se ab ipsis nichil terrenum querere, ut etiam puluerem de terra eorum non sibi paterentur adherere. Aliter: Pedes discipulorum ipsum opus incessumque predicationis significant. Puluis uero, quo asperguntur, terrene leuitas est cogitationis, a qua ipsi etiam summi doctores immunes esse nequeunt, cum pro auditoribus sollicitis salubribus curis incessanter intendunt, et quasi per  itinera mundi uno uix calcaneo terre puluerem legunt. Qui ergo receperint uerbum, ipsi afflictiones curasque doctorum, quas pro se tolerabant, in argumentum sibi uertunt humilitatis. Qui uero spreuerint doctrinam, docentium sibi labores et pericula tediumque sollicitudinum ad testimonium damnationis inflectunt. Et ipse est puluis, qui in Euangelii contemptores extergi, et a quo per bonos auditores euangelistarum iubentur pedes ablui, imo per ipsum Saluatorem narrantur abluti.

Dico autem uobis quia Sodomis in die illa remissius erit quam illi ciuitati. Sodomite quidem inter tot carnis animeque flagitia, quibus insatiabiliter ardebant, inhospitales quoque, Ezechiele attestante, fuerunt, sed nulli apud eos tales hospites, quales  apud Iudeos prophete, quales apostoli reperti sunt. Et Lot quidem aspectu et auditu iustus erat, non aliquid tamen docuisse, nulla ibi fecisse signa perhibetur. Atque ideo, cui multum datum est, multum queretur ab eo , potentesque potenter tormenta patientur .

ue tibi, Corozaim, ue tibi, Bethsaida. Corozaim, Bethsaida, et Capharnaum, Tiberias quoque, quam Ioannes nominat, ciuitates sunt Galilee, site in littore laci Genesareth, qui Iordane fluente efficitur, et ab euangelistis etiam mare Galilee, uel mare Tiberiadis appellatur. Plangit ergo Dominus ciuitates que post tanta miracula atque uirtutes non penituerint. Peioresque gentilibus, qui naturale solummodo ius dissipabant, post descripte legis  contemptum, Filium quoque Dei conculcare, gratiamque ingratis spernere non timuerunt.

Quia si in Tyro et Sidone facte fuissent uirtutes, que in uobis facte sunt, olim in cilicio et cinere sedentes peniterent. Impletum uidemus hodie dictum Saluatoris, quia scilicet Corozaim et Bethsaida presente Domino credere noluerunt. Tyrus autem ac Sidon, et quondam Dauid ac Salomoni amice fuere, et post euangelizantibus Christi credidere discipulis. Tantaque fidem deuotione susceperunt, ut Paulum apostolum Tyro abeuntem cuncti ciues cum uxoribus et filiis usque foras ciuitatem prosequerentur, pulcherrimoque spectaculo tanta hominum multitudo paucissimos hospites, sed Christi pro  fide clarissimos, ad naues usque ualefactura deduceret. Sed quare non olim his qui credere potuerunt, uerum Iudeis, qui credere noluerunt, sit euangelizatum, ipsius est scire, cuius uniuerse uie, misericordia et ueritas . Sane quod Dominus ait: In cilicio et cinere sedentes peniterent: in cilicio, quod de pilis caprarum contexitur, asperam peccati pungentis memoriam, qua in die iudicii sinistra pars est induenda, significat; in cinere autem mortis considerationem, per quam tota humani generis massa in puluerem est redigenda, demonstrat. Porro in sessione, humiliationem proprie conscientie designat. De qua Psalmista: Surgite postquam sederitis , quod est dicere:  Humiliamini sub potenti manu Dei, ut uos exaltet in tempore uisitationis .

Et tu Capharnaum usque in celum exaltata, usque ad infernum demergeris. Duplex in hac sententia sensus est. uel ideo ad infernum demergeris, quia contra predicationem meam superbissime restitisti; uel ideo, quia exaltata es usque ad celum meo hospitio, ex meis signis atque uirtutibus tantum habens priuilegium, maioribus plecteris suppliciis, quam his quoque credere noluisti. Et ne quis putaret hanc increpationem illis tantummodo ciuitatibus uel personis, que Dominum in carne uidentes spernebant, et non omnibus, qui hodieque Euangelii uerba despiciunt, conuenire, consequenter adiunxit dicens:

 Qui uos audit, me audit, et qui uos spernit, me spernit. Ut in audiendo quisque uel spernendo Euangelii predicatore, non uiles quasque personas, sed Dominum saluatorem, imo ipsum Patrem spernere se, uel audire, disceret. Nam sequitur:

Qui autem me spernit, spernit eum qui me misit. Quia procul dubio in discipulo magister auditur, et in filio pater honoratur. Potest et ita intelligi: Qui uos spernit me spernit. Qui non facit misericordiam uni de fratribus meis minimis, nec mihi facit, quia et ipse pro his formam serui et pauperis habitum suscepi. Qui autem me spernit, nolens credere Deum, et filium Dei conculcans, spernit eum qui me misit, quia ego et Pater unum sumus.

Reuersi sunt autem septuaginta duo cum gaudio,  dicentes: Domine, etiam demonia subiiciuntur nobis in nomine tuo. Bene quidem confessi sunt, deferentes honorem nomini Christi, sed quia infirma adhuc fide gaudebant in uirtutibus, uide quid audiunt.

Et ait illis: uidebam Satanam, sicut fulgur de celo cadentem. Non modo uideo, sed prius uidebam, quando corruit. Quod autem ait: Sicut fulgur, uel precipitem de supernis ad ima lapsum significat, uel quia deiectus, adhuc transfigurat se in angelum lucis. Quia ergo discipulos de signorum operatione uidit elatos, exemplo eos terret, atque ad humanitatem reuocat eius qui primus superbiendo cecidit, ut qui hunc ob superbiam de celo recordarentur eiectum, multo magis se de terra editos, si superbierint  humiliandos agnoscant.

Ecce, dedi uobis potestatem calcandi supra serpentes et scorpiones, et supra omnem uirtutem inimici, et nichil uobis nocebit, hoc est, omne genus immundorum spirituum de obsessis corporibus eiiciendi, quamuis et ad litteram rectissime possit accipi; siquidem et Paulus a uipera inuasus, nil aduersi patitur. Et Ioannes, ut historia tradit, hausto ueneno, non leditur. Hoc sane inter serpentes qui dente, et scorpiones qui cauda nocent, distare arbitror, quod serpentes aperte seuientes, scorpiones clanculo insidiantes, uel homines uel demones, significent. Serpentes, qui inchoandi uirtutibus uenena praue persuasionis obiiciunt; scorpiones, qui consummatas uirtutes ad finem uitiare contendunt.

 uerumtamen in hoc nolite gaudere, quia spiritus uobis subiiciuntur. De subiectione spirituum, cum caro sint, gaudere prohibentur, quia spiritus eiicere, sicut et uirtutes alias facere, interdum non est eius meriti qui operatur, sed inuocatio nominis Christi hoc agit, ad condemnationem eorum qui inuocant, uel ob utilitatem eorum qui uident et audiunt, conceditur, ut licet homines despiciant signa facientes, tamen Deum honorent, ad cuius inuocationem fiant tanta miracula. Nam et in Actibus apostolorum filii Sceue uidebantur eiicere demones, et Iudas apostolus cum animo proditoris multa signa inter ceteros apostolos fecisse narratur.

Gaudete autem quod nomina uestra scripta sunt in celis. Si Satanas  per superbiam, celi sedem  cum sociis amisit, non oportet uos de illorum humiliatione, sed de uestra sublimatione gaudere, quatenus unde illi ruere subleuati, uos humiles ascendatis. Non autem pueriliter sapiendum, quasi Deus ad remedium obliuionis bonos in celis, malos scribat in terris, dicente Ieremia: Uniuersi qui derelinquunt te, confundantur; recedentes, in terra scribantur . Sed salubriter intelligendum, quod siue celestia, seu terrestria, quis opera gesserit, per hec quasi litteris adnotatus, apud Dei memoriam sit eternaliter affixus.

In ipsa hora exsultauit Spiritu sancto, et dixit: Confiteor tibi, Pater domine celi et terre. Confessio non semper penitentiam, sed et gratiarum actionem significat, ut in Psalmis sepissime legimus. Audiant  qui Saluatorem non natum, sed creatum calumniantur, quod Patrem suum uocet celi et terre Dominum. Si enim et ipse creatura est, et creatura conditorem sui patrem appellare potest, stultum fuit non et suum et celi ac terre Dominum uel Patrem similiter appellare.

Quod abscondisti hec a sapientibus, et prudentibus, et reuelasti ea paruulis. Gratias agit, exsultat in Patre, quod apostolis aduentus sui aperuerit sacramenta, que ignorauerint scribe et Pharisei, qui sibi sapientes uidentur, et in conspectu suo prudentes iustificata sapientia a filiis suis . Ubi pulchre sapientibus et prudentibus non insipientes et hebetes, sed paruulos, id est, humiles opposuit, ut probaret se tumorem damnasse, non acumen. Quia hec  est clauis, de qua alibi dicit: Tulistis clauem scientie, hoc est, humilitatem fidei Christi, qua ad diuinitatis eius agnitionem peruenire poteratis, spernentes abiicere maluistis.

Etiam, Pater, quia sic placuit ante te. His Domini uerbis exempla humilitatis accipimus, ne temere discutere superna consilia de aliorum uocatione, aliorum uero repulsione presumamus. Cum enim intulisset utrumque, non mox rationem reddidit, sed sic Deo placitum dixit. Hoc, uidelicet, ostendens, quia iniustum esse non potest quod placuit iusto. Unde et in uinea mercedem laborantibus reddens, cum quosdam operarios inequales in opere equaret in premio, et plus in mercede quereret, qui labori  amplius insudasset, ait: Nonne ex denario conuenisti mecum? uolo autem et huic nouissimo dare, sicut et tibi. Aut non licet mihi, quod uolo facere ? In cunctis ergo que exterius disponuntur aperta causa rationis est occulte iustitia uoluntatis.

Omnia mihi tradita sunt a Patre meo. Cum omnia legis, omnipotentem agnoscis, non decolorem, non degenerem Patris. Cum tradita legis, Filium confiteris, cui per naturam omnia unius substantie iure sunt propria, non dono collata per gratiam. Omnia autem que sibi tradita dicit, non mundi elementa, que ipse creauit, intelligenda sunt, sed hi quibus paruulis spiritu sacramenta filii Pater reuelauit, et de quorum salute idem Filius, cum hec loqueretur, Spiritu sancto exsultauit. De quibus omnibus alias  dicit: Omne quod dat mihi Pater, ad me ueniet .

Et nemo scit qui sit Filius, nisi Pater, et qui sit Pater, nisi Filius, et cui uoluerit Filius reuelare. Non ita intelligendum est, quasi Filius a nullo possit sciri, nisi a Patre solo, Pater autem non solum a Filio, sed ab eis etiam quibus reuelauerit Filius, sed ad utrumque referendum est quod ait: Et cui uoluerit Filius reuelare, ut et Patrem intelligamus, et ipsum Filium per Filium reuelari.

Et conuersus ad discipulos suos dixit: Beati oculi qui uident que uidetis, etc. Non oculi scribarum et Phariseorum, qui corpus tantum Domini uidere, sed illi beati oculi qui eius possunt cognoscere sacramenta,  de quibus dicitur: Et reuelasti ea paruulis. Beati oculi paruulorum, quibus et se et patrem Filius reuelare dignatur.

Dico enim uobis quod multi prophete et reges uoluerunt uidere que uos uidetis, et non uiderunt, et audire que auditis, et non audierunt. Abraham exsultauit ut uideret diem Christi, et uidit, et gauisus est. Isaias quoque, et Micha, multi alii prophete uiderunt gloriam Domini, qui et propterea uidentes sunt appellati. Sed hi omnes a longe aspicientes et saluantes per speculum et in enigmate uiderunt , apostoli autem impresentiarum habentes Dominum, conuescentesque ei, et quecunque uoluissent interrogando discentes, nequaquam per angelos aut uarias uisionum species opus habebant doceri.  Quos uero Lucas multos prophetas et reges dicit, Mattheus apertius prophetas et iustos appellat. Ipsi sunt enim reges magni, quia tentationum suarum motibus non consentiendo succumbere, sed regendo preesse nouerunt.

Et ecce quidam legisperitus surrexit, tentans eum, et dicens: Magister quid faciendo uitam eternam possidebo? Legisperitus, qui de uita eterna Dominum tentans interrogat, occasionem, ut reor, tentandi de ipsis Domini sermonibus sumpsit, ubi ait: Gaudete autem, quod nomina uestra scripta sunt in celis. Sed ipsa sua tentatione declarat quam uera sit illa Domini confessio, qua Patri loquitur: Quod abscondisti hec a sapientibus, et prudentibus, et reuelasti ea paruulis.

 At ille dixit ad eum: In lege quid scriptum est? Quomodo legis? Ille respondens, dixit: Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut teipsum. Dum legisperito respondet, perfectum nobis Saluator iter uite celestis ostendit. Cui primo de dilectione Dei et proximi legis scripta proponenti dicit:

Recte respondisti: Hoc fac, et uiues. Deinde post inductam parabolam respondenti illum fuisse proximum uulnerato qui fecit misericordiam in illum, adiicit: uade, et tu fac similiter, id est, tali misericordie studio proximum tuum necesse habentem diligere et sustentare memento. Apertissime declarans solam esse dilectionem, et ipsam non uerbo  tenus ostentatam, sed operis exsecutione probatam, que perpetuam ducat ad uitam.

Ille autem uolens iustificare seipsum, dixit ad Iesum: Et quis est meus proximus? Quanta inanis glorie dementia! Legisperitus ob uulgi fauorem captandum, quo sapienter respondisse iactaretur, primum se legis fatetur ignorare mandatum, uere iuxta Saluatoris sententiam, sapiens et prudens in lege, sed quia non humiliari cum paruulis Christi, sed seipsum iustificare desiderat, beatos oculos columbarum innocentie lacte lotarum, quibus Christi arcana uidere posset, accipere recusans. Cui profecto Dominus ita responsum temperauit suum, ut omnem qui misericordiam faceret cuilibet proximum doceret, et tamen hec eadem parabola, specialiter  ipsum Dei Filium, qui nobis per humanitatem proximus fieri dignatus est, designaret. Neque enim ita proximum, quem sicut nos diligere iubemur, super Christo interpretari debemus, ut moralia mutue fraternitatis instituta sub allegorie regulis extenuare et auferre conemur.

Suspiciens autem iehsu, dixit: Homo quidam descendebat a Ierusalem in Iericho. Homo iste Adam intelligitur in genere humano. Ierusalem ciuitas pacis illa celestis, a cuius beatitudine lapsus in hanc mortalem miseramque uitam deuenit. Quam bene Iericho, que luna interpretatur, significat, uariis, uidelicet, defectuum laboribus erroribusque semper incertam.

 Et incidit in latrones. Latrones diabolum et angelos eius intellige, in quos, quia descendebat, incidit. Nam nisi prius intus intumesceret, foris tentatus tam facile non caderet. uera est enim satis sententia, que dicit: Ante ruinam enim exaltatur cor .

Qui etiam despoliauerunt eum. Gloria uidelicet immortalitatis et innocentie ueste priuarunt. Hec est enim prima stola, quam, iuxta aliam parabolam, luxuriosus filius per penitentiam rediens ornatur, et qua protoplasti amissa, cognouerunt esse se nudos, tunicasque pelliceas nature mortalis induti sunt.

Et plagis impositis, abierunt, semiuiuo relicto. Plage peccata sunt, quibus nature humane integritatem  uiolando, seminarium quoddam  augende mortis, fessis indidere uisceribus. Abierunt autem, non ab insidiis aliquatenus cessando, sed earumdem insidiarum fraudes occultando. Semiuiuum reliquerunt, quia beatitudinem uite immortalitatis exuere, sed non sensum rationis abolere ualuerunt. Ex qua enim parte sapere et cognoscere Deum potest, uiuus est homo. Ex qua uero peccatis contabescit, et miseria deficit, mortuus idem, lethiferoque est uulnere fedatus.

Accidit autem ut sacerdos quidam descenderet eadem uia, et, uiso illo, preteriuit. Similiter et Leuita, cum esset secus locum, et uideret eum, transiit. Sacerdos et Leuita, qui, uiso saucio, transierunt sacerdotium  et ministerium ueteris Testamenti est, ubi per legis decreta mundi languentis uulnera monstrari tantum, non autem curari poterant, quia impossibile erat  sanguine uitulorum et agnorum, et hircorum auferri peccata .

Samaritanus autem quidam iter transiens, uenit secus eum, et uidens eum misericordia motus est. Samaritanus, qui interpretatur custos, Dominum significat, cui rectissime propheta, ne hos latrones possit incurrere, supplicat. Custodi me, inquiens, a laqueo, quem statuerunt mihi, et a scandalis operantium iniquitatem . Qui propter nos homines, et propter nostram salutem descendens de celo, uite presentis iter arripuit, et uenit secus eum qui uulneribus tabescebat inflictis, id est, in similitudinem  hominum factus, et habitu inuentus, ut homo , compassionis nostre susceptione finitimus, et misericordie factus est consolatione uicinus.

Et appropians alligauit uulnera eius, infundens oleum et uinum. Peccata, que in hominibus inuenit, redarguendo cohibuit, spem uenie penitentibus, terrorem pene peccantibus incutiens. Alligat enim uulnera, dum precipit: Penitentiam agite, infundit oleum, dum addit: Appropinquabit enim regnum celorum . Infundit et uinum, dum dicit: Omnis arbor que non facit fructum bonum, excidetur, et in ignem mittetur .

Et imponens illum in iumentum suum, duxit in  stabulum, et curam eius egit. Iumentum eius est caro, in qua ad nos uenire dignatus est. In quo saucium imposuit, quia peccata nostra ipse portauit in corpore suo super lignum ; et iuxta aliam parabolam, inuentam, que errauerat ouem, humeris suis impositam, reportauit ad gregem . Itaque imponi iumento est, in ipsam Incarnationem Christi credere, eiusque mysteriis initiari, simul et ab hostis incursione tutari. Stabulum autem est Ecclesia presens, ubi reficiuntur uiatores, de peregrinatione hac in eternam patriam redeuntes. Et bene iumento impositum duxit in stabulum, quia nemo, nisi baptizatus, nisi corpori Christi adunatus, Ecclesiam intrabit.

Et altera die protulit duos denarios, et dedit stabulario,  et ait: Curam illius habe. Altera dies est post Domini resurrectionem. Nam et ante quidem per Euangelii sui gratiam illuminauerat, his qui in tenebris et in umbra mortis sedebant , sed potior, resurrectione celebrata, perpetue lucis splendor effulsit. Duo denarii sunt duo Testamenta, in quibus eterni Regis nomen et imago continetur. Finis enim legis Christus . Qui altera die prolati dantur stabulario: quia tunc aperuit illis sensum, ut intelligerent Scripturas . Altera die stabularius denarios, quorum pretio uulneratum curaret accepit, quia Spiritus sanctus adueniens docuit apostolos omnem ueritatem , quo gentibus erudiendis instare atque Euangelium predicare sufficerent.

 Et quodcunque supererogaueris, ego cum rediero, reddam tibi. Supererogat stabularius, quod in duobus denariis non accepit, cum dicit Apostolus: De uirginibus autem preceptum Domini non habeo, consilium autem do . Itemque: Et Dominus ordinauit his qui Euangelium annuntiant de Euangelio uiuere . Sed non usi sumus hac potestate, ne quem uestrum grauaremus . Cui rediens quod promiserat, debitor reddet, quia ueniens in iudicio Dominus dicit: Quia super pauca fuisti fidelis, super multa te constituam. Intra in gaudium Domini tui .

Quis horum trium uidetur tibi proximus fuisse illi qui incidit in latrones? At ille dixit: Qui fecit misericordiam in illum. Iuxta litteram, manifesta est Domini  sententia, nullum nobis amplius quam qui misereatur esse proximum, si Ierosolymite ciui, non sacerdos, non Leuita ex eadem gente, imo in eadem urbe nati et nutriti, sed extere gentis accola, quia magis misertus est, factus est proximus. Sacratiore autem intellectu, quoniam nemo magis proximus quam qui uulnera nostra curauit, diligamus eum quasi Dominum Deum nostrum, diligamus quasi proximum. Nihil enim tam proximum quam caput membris. Diligamus etiam eum, qui imitator est Christi. Hoc est enim, quod sequitur:

Et ait illi iehsu: uade, et tu fac similiter. Id est, ut uere te proximum, sicut teipsum, diligere manifestes, quidquid uales in eius, uel spiritali necessitate  subleuanda deuotus operare.

Factum est autem, dum irent, et ipse intrauit in quoddam castellum, et mulier quedam, Martha nomine, excepit illum in domum suam. Et huic erat soror nomine Maria. Hec lectio superiori pulcherrima ratione connectitur. Quia uidelicet illa dilectionem Dei et proximi, uerbis et parabolis, hec autem ipsis rebus et ueritate designat. Due quippe iste domino dilecte sorores duas uitas spiritales, quibus in presenti sancta exercetur Ecclesia, demonstrant. Martha quidem actualem, qua proximo in caritate sociamur; Maria uero contemplatiuam, qua in Dei amone suspiramus. Actiua enim uita est, panem esurienti tribuere, uerbo sapientie nescientem docere, errantem corrigere, ad humilitatis uiam superbientem  proximum reuocare, infirmantis curam gerere, que singulis quibusque expediant, dispensare, et commissis nobis, qualiter subsistere ualeant, preuidere. Contemplatiua uero uita est, caritatem quidem Dei et proximi tota mente retinere, sed ab exteriori actione quiescere, soli desiderio Conditoris inherere, ut nil iam agere libeat, sed, calcatis curis omnibus, ad uidendam faciem sui Creatoris animus inardescat, ita ut iam nouerit carnis corruptibilis pondus cum merore portare, totisque desideriis appetere illis hymnidicis angelorum choris interesse, admisceri celestibus ciuibus, de eterna in conspectu Dei incorruptione gaudere.

Que etiam sedens secus pedes Domini, audiebat uerbum illius, Martha autem satagebat circa frequens ministerium.  Hec utrique uite congruere nemo est qui dubitet. Et contemplatiue quidem uniformis perfectio est, exutam mentem a cunctis habere terrenis, eamque, quantum humana imbecillitas sinit, unire cum Christo; actiue uero, quam frequens sit ministerium, gentium Magister edocet, qui creberrimis Epistolarum dictis, suos pro Christo terra marique labores, sua pericula commemorat. In quibus etiam uisiones et reuelationes Domini commendans, non minus se in speculatiua uirtute, quod perpaucis est imitabile, consummatum fuisse significat. Unde dicit: Siue enim mente excedimus Deo, siue sobrii sumus uobis .

Que stetit et ait: Domine, non est tibi cure quod soror mea reliquit me sola ministrare. Dic ergo illi ut  adiuuet me. Ex illorum persona loquitur qui adhuc diuine contemplationis ignari, solum quod didicere fraterne dilectionis opus Deo placitum ducunt, ideoque cunctos, qui Christo deuoti esse uelint, huic mancipatos autumant. Et bene Martha stetisse, Maria secus pedes Domini sedisse describitur, quia uita actiua laborioso desudat in certamine, contemplatiua uero, pacatis uitiorum tumultibus, optata iam in Christo mentis quiete perfruitur.

Et respondens dixit illi Dominus: Martha, Martha, sollicita es, et turbaris circa plurima, porro unum est necessarium. Et beatus Dauid solum hoc necessarium homini esse definiens, Deo iugiter inherere desiderat, dicens: Mihi autem adherere Deo bonum est,  ponere in Domino Deo spem meam . Et alibi: Unam petii a Domino, hanc requiram, ut inhabitem in domo Domini omnibus diebus uite mee, ut uideam uoluntatem Domini, et uisitem templum sanctum eius . Una ergo et sola est theologia, id est, contemplatio Dei, cui merito omnia iustificationum merita, uniuersa uirtutum studia postponuntur.

Maria optimam partem elegit, que non auferetur ab ea. Ecce pars Marthe non reprehenditur, sed Marie laudatur. Neque enim bonam partem elegisse Mariam dicit, sed optimam, ut etiam pars Marthe indicaretur bona. Quare autem pars Marie sit optima, subinfertur cum dicitur: Que non auferetur ab ea. Actiua etenim uita, cum corpore deficit. Quis enim in eterna  patria panem esurienti porrigat, ubi nemo esurit? Quis potum tribuat sitienti, ubi nemo sitit? Quis mortuum sepeliat, ubi nemo moritur? Cum presenti ergo seculo uita aufertur actiua. Contemplatiua autem hic incipitur, ut in celesti patria perficiatur. Quia amoris ignis qui hic ardere inchoat, cum ipsum quem amat uiderit, in amore amplius ignescit. Contemplatiua ergo uita minime aufertur, quia subtracta presentis seculi luce perficitur.



CAPUT XI.

Et factum est cum esset in loco quodam orans, ut cessauit, dixit unus ex discipulis eius ad eum: Domine, doce nos orare, sicut et Ioannes docuit discipulos suos. Post historiam sororum que duas Ecclesie uitas signauerunt, non frustra Dominus et ipse orasse, et  discipulos orare docuisse describitur. Quia et oratio quam docuit utriusque in se uite continet mysterium, et ipsarum perfectio uitarum nostris non uiribus est obtinenda, sed precibus. Et quia crebro Lucas Saluatorem descripserat orantem, quid orando egerit, qui utique non pro se, sed pro nobis supplicabat, insinuat, cum, finita oratione, discipulos refert qualiter orare debeant sciscitari.

Et ait illis: Cum oratis dicite: Pater, sanctificetur nomen tuum. Adueniat regnum tuum. Panem nostrum quotidianum da nobis hodie; et dimitte nobis peccata nostra, si quidem et ipsi dimittimus omnia debenti nobis. Et ne nos inducas in tentationem. Iuxta euangelistam Mattheum, septem petitiones continere dominica uidetur oratio. Quarum in tribus eterna poscuntur,  in reliquis quatuor temporalia, que tamen propter eterna, consequenda sunt necessaria. Nam quod dicimus: Sanctificetur nomen tuum, adueniat regnum tuum; fiat uoluntas tua, sicut in celo et in terra; quod non absurde quidam intellexerunt in spiritu et corpore, omnino sine fine retinenda sunt, et hic inchoantur, quantumque proficimus, augentur in nobis: perfecta uero  semper possidebuntur. Quod uero dicimus: Panem nostrum quotidianum da nobis hodie; et dimitte nobis debita nostra, sicut et nos dimittimus debitoribus nostris; et ne nos inducas in tentationem, sed libera nos a malo; quis non uideat ad presentis uite indigentiam pertinere? In illa itaque uita eterna, ubi nos semper  speramus futuros, et in nominis Dei sanctificatione, et regnum eius, in nostro spiritu et corpore perfecte atque immortaliter permanebunt. Panis uero quotidianus ideo dictus est, quia hic est necessarius quantus anime carnique tribuendus est, siue spiritaliter, siue corporaliter, siue utroque intelligatur modo. Hic est etiam quam poscimus remissio, ubi est omnis commissio peccatorum. Hic tentationes, que nos ad peccandum uel alliciunt uel impellunt. Hic denique malum, unde cupimus liberari. Illic autem nichil istorum est. Euangelista uero Lucas in oratione dominica petitiones non septem, sed quinque complexus est. Nec ab isto utique discrepauit, sed quomodo ista septem sint intelligenda, ipsa sua breuitate commonuit. Nomen quippe Dei sanctificatur in spiritu, Dei  autem regnum in carnis resurrectione uenturum est. Ostendens ergo Lucas tertiam petitionem duarum superiorum esse quodammodo repetitionem, magis eam pretermittendo fecit intelligi. Deinde tres illas adiungit, de pane quotidiano, de remissione peccatorum, de tentatione uitanda. At uero quod ille in ultimo posuit: Sed libera nos a malo, iste non posuit ut intelligeremus ad illud superius quod de tentatione dictum est pertinere. Ideo quippe ait: sed libera; non ait: Et libera, tanquam unam petitionem esse demonstrans, noli hoc, sed hoc, ut sciat unusquisque in eo se liberari a malo, quod non infertur in tentationem.

Et ait ad illos: Quis uestrum habebit amicum, et ibit ad illum media nocte, et dicet illi: Amice, commoda  mihi tres panes, quoniam amicus meus uenit de uia ad me, et non habeo quod ponam ante illum. Rogatus a discipulis Saluator non modo formam orationis, sed et instantiam frequentiamque tradit orandi. Amicus ergo ad quem media nocte uenitur, ipse Deus intelligitur. Cui in media tribulatione supplicare, et tres panes, id est, intelligentiam Trinitatis, qua presentis uite consolentur labores, efflagitare debemus. Amicus qui uenit de uia, ipse noster est animus, qui toties a nobis recedit, quoties ad appetenda terrena et temporalia foris uagatur. Redit uero, celestique alimonia refici desiderat, cum in se reuersus superna ceperit ac spiritalia meditari. De quo pulchre qui petierat adiungit, non se habere quod ponat ante  illum. Quoniam anime post seculi tenebras Deum suspiranti, nil preter eum cogitare, nil loqui, nil libet intueri, solum quod recognouit summe Trinitatis gaudium contemplari, atque ad hoc plenius intuendum peruenire satagit.

Et ille deintus dicat: Noli mihi molestus esse, iam ostium clausum est, et pueri mei mecum sunt in cubili. Non possum surgere et dare tibi. Ostium amici diuini est intelligentia sermonis, quod sibi Apostolus orat aperiri ad loquendum mysterium Christi. Clausumque est tempore famis uerbi, cum intelligentia non datur. Et illi qui euangelicam sapientiam, tanquam panem erogantes, per orbem terre predicauerunt, pueri patrisfamilias iam sunt in secreta quiete cum Domino. Et tamen orando efficitur ut accipiat desiderans  intellectum ab ipso Deo, etiam si homo desit per quem sapientia predicetur.

Et ille si perseuerauerit pulsans, dico uobis et si non dabit illi surgens eo quod amicus eius sit, propter improbitatem tamen eius surget, et dabit illi quotquot habet necessarios. Et ego uobis dico: Petite, et dabitur uobis. Querite, et inuenietis. Pulsate, et aperietur uobis. Comparatio est a minore. Si enim amicus homo surgit de lecto, et dat non amicitia sed tedio compulsus, quanto magis dat Deus qui sine tedio largissime donat quod petitur? Sed ad hoc se peti uult, ut capaces donorum eius fiant qui petunt. Ne itaque de uia ueniens amicus inedia dispereat, hoc est, ne animus nuper ab erroris sui uanitate resipiscens desiderii spiritalis diutius inopia tabescat, petamus  epulas uerbi quibus alatur, queramus amicum qui det, pulsemus ostium quo seruantur absconse. Magnam enim spem dedit, et dat ille qui promittendo non decipit.

Omnis enim  qui petit accipit, et qui querit inuenit, et pulsanti aperietur. Ergo iuxta premissam postulantis amici parabolam perseuerantia opus est ut accipiamus quod petimus, et inueniamus quod querimus, et quod pulsamus aperiatur. Nam si petenti datur, et querens inuenit, et pulsanti aperitur, ergo cui non datur, et qui non inuenit, et cui non aperitur, apparet quod non bene petierit, quesierit, pulsauerit.

Quis autem ex uobis patrem petit panem, nunquid lapidem dabit illi? Panis intelligitur caritas propter maiorem appetitum, et tam necessarium, ut sine illa  cetera nichil sint, sicut sine pane mensa inops. Cui contraria est cordis duritia, quam lapidi comparauit.

Aut si piscem, nunquid pro pisce serpentem dabit illi? Piscis est fides inuisibilium, uel propter aquam baptismi, uel quia de inuisibilibus locis capitur. Quod etiam fides huius mundi fluctibus circumlatrata non frangitur, recte pisci comparatur. Cui contrarium posuit serpentem propter uenena fallacie, que etiam primo homini male suadendo preseminauit.

Aut si petierit ouum, nunquid porriget illi scorpionem? In ouo indicatur spes. Ouum enim nondum est fetus perfectus, sed fouendo speratur. Cui contrarium posuit scorpionem, cuius aculeus uenenatus retro timendus est, sicut spei contrarium est retro respicere,  cum spes futurorum in ea que ante sunt, extendat.

Si ergo uos cum sitis mali, nostis bona data dare filiis uestris, quanto magis Pater uester de celo dabit spiritum bonum petentibus se? Quomodo mali dant bona? sed malos appellauit, dilectores adhuc seculi huius et peccatores. Bona uero que dant secundum eorum sensum, bona dicenda sunt, quia hec pro nobis habent, quanquam et in rerum natura ista bona sint, sed temporalia, et ad istam uitam infirmam pertinentia, et quisquis ea malus dat, non de suo dat. Domini est enim terra, et plenitudo eius, qui fecit celum et terram, mare et omnia que in eis sunt . Quantum ergo sperandum est daturum  Deum nobis bona petentibus, nec nos posse decipi ut accipiamus aliud pro alio cum ab ipso petimus, quando nos etiam cum simus mali nouimus id dare quod petimur! Non enim decipimus filios nostros, et qualiacunque bona damus, non de nostro, sed de ipsius damus. Aliter: Apostoli qui electionis merito bonitatem generis humani multis excesserant modis, superne bonitatis intuitu mali esse dicuntur, quia nichil est per semetipsum stabile, nichil immutabile, nichil bonum, nisi Deitas sola. Omnes uero creature ut beatitudinem eternitatis uel immutabilitatis obtineant, non hoc per suam naturam, sed per Creatoris sui participationem et gratiam consequuntur. Quod uero dicitur: Quanto magis Pater uester de celo dabit spiritum bonum petentibus se? pro quo Mattheus posuit:  Dabit bona petentibus se , ostendit Spiritum sanctum plenitudinem esse bonorum Dei, et ea que diuinitus administrantur, non alia absque  eo subsistere. Quia omnes utilitates, que ex donorum Dei gratia suscipiuntur, ex isto fonte emanant.



LIBER QUARTUS.



PROeMIUM.


Exsultans in Spiritu sancto Dominus : Confiteor tibi, Pater Domine celi et terre, quod abscondisti hec a sapientibus et prudentibus, et reuelasti ea paruulis. Que sententia secreti conscia iudicii semper effectum sue uirtutis iterare non desistit.  Nam et generaliter in deiectione Iudeorum, gentium uero electione, et in singulis quibusque iuxta alternam mentium qualitatem specialiter non cessat exhiberi. Denique ut proxima parumper attingam, legisperitus uolens seipsum iustificare, Dominum tentaturus adiit, sed confusus abscessit; at Maria pedibus eius humiliter acclinis, optimam partem philosophie celestis elegit. Item paruuli Christi, qui non de sua iustitia, sed de Redemptoris sui gratia presumere didicerant, quibus orationum modis eamdem gratiam aduocare debeant inquirunt, audiuntque confestim et quibus uerbis orare, et qua instantia perseuerare, et pro quibus maxime rebus supplicare oporteat, fide scilicet, spe et caritate, quodque perfecte petentes earumdem largitorem a  Patre Spiritum bonum percipiant. Contra sapientes et prudentes, quia Spiritum gratie non modo non petere, querere, pulsare, sed et blasphemare satagunt, irremissibiles et hic et in futuro sue peruicacie penas luunt. Et usque ad finem Euangelii, qui legerit, imo usque ad finem seculi, qui prudenter inspexerit, intelliget quod Deus superbis resistit, humilibus autem dat oratiam .



INuOCATIO.

Quapropter ipse quartum expositionis euangelice librum incipiens a lectione in qua superbie spiritus in digito Dei eiicitur, tuam, Christe, clementiam suppliciter imploro, ut Spiritus tuus bonus deducat me in uiam rectam, et eum qui ab Aquilone est, longe  faciat a me, quatenus eiectis a me malignis scruter mandata Dei mei, reuelatisque mentis oculis ad consideranda tue sacrosancte legis mirabilia deuotus lector ingrediar.

Et erat iehsu eiiciens demonium, et illud erat mutum. Et cum eiecisset demonium, locutus est mutus, et admirate sunt turbe. Demoniacus iste apud Mattheum non solum mutus, sed et cecus fuisse narratur, curatusque dicitur a Domino, ita ut loqueretur et uideret. Tria ergo signa simul in uno homine perpetrata sunt. Cecus uidet, mutus loquitur, possessus demone liberatur. Quod et tunc quidem carnaliter factum est, sed et quotidie completur in conuersatione credentium, ut, expulso primum demone, fidei  lumen aspiciant, deinde ad laudes Dei tacentia prius ora laxentur.

Quidam autem ex eis dixerunt: In Beelzebub principe demoniorum eiicit demonia. Non hec aliqui de turba, sed Pharisei calumniabantur et scribe, sicut alii euangeliste testantur. Turbis quippe que minus  erudite uidebantur, Domini semper facta mirantibus, illi contra, uel negare hec, uel que negare nequiuerant, sinistra interpretatione peruertere laborabant, quasi non hec diuinitatis, sed immundi spiritus opera fuissent, id est, Beelzebub, qui Deus erat Accaron. Nam Beel quidem ipse est Baal. Zebub autem musca uocatur. Nec iuxta quedam mendosa exemplaria l littera uel d in fine est nominis legenda, sed b. Beelzebub ergo Baal muscarum, id est, uir muscarum, siue habens muscas interpretatur, ob sordes uidelicet immolatii cruoris, ex cuius spurcissimo ritu uel nomine principem demoniorum cognominabant.

Et alii tentantes, signum de celo querebant ab eo. uel in morem Elie ignem de sublimi uenire cupiebant, uel in similitudinem Samuelis tempore estiuo  mugire tonitrua, coruscare fulgura, imbres ruere, quasi non possint et illa calumniari, et dicere ex occultis et uariis eris passionibus accidisse. At tu qui calumniaris ea que oculis uides, manu tenes, utilitate sentis, qui feceris de iis que de celo uenerint? Utique respondebis, et magos in Aegypto multa signa fecisse de celo.

Ipse autem ut uidit cogitationes eorum, dixit eis: Omne regnum in seipso diuisum desolabitur, et domus supra domum cadet. Non ad dicta, sed ad cogitata respondit, ut uel sic compellerentur credere potentie eius, qui cordis uidebat occulta. Si autem omne regnum in seipso diuisum desolatur, ergo Patris et Filii et Spiritus sancti regnum non est diuisum, quod sine ulla contradictione non aliquo impulsu desolandum,  sed eterna est stabilitate mansurum. Si uero sancte et indiuidue Trinitatis, indiuiduum, imo quia indiuiduum manet regnum, desistant Ariani minorem Patre Filium, minorem Filio sanctum dicere Spiritum. Quia quorum unum est regnum, horum est et una maiestas.

Si autem et Satanas in seipso diuisus est, quomodo stabit regnum ipsius, quia dicitis in Beelzebub eiicere me demonia? Hoc dicens, ex ipsorum confessione uolebat intelligi quod in eum non credendo in regno diaboli esse elegissent, quod utique aduersum se diuisum stare non posset. Eligant ergo Pharisei quod uoluerint. Si Satanas Satanam non potest eiicere, nichil contra Dominum quod dicerent, inuenire potuerunt.  Si autem potest, multo magis sibi prospiciant et recedant de regno eius, quod aduersum se diuisum stare non potest. In quo autem Dominus Christus eiiciat demones, ne demoniorum principem existiment, attendant quod sequitur.

Si autem ego in Beelzebub eiicio demonia, filii uestri in quo eiiciunt? Ideo ipsi iudices uestri erunt. Dixit hoc utique de discipulis suis, illius populi filiis, qui certe discipuli Domini Iesu Christi bene sibi conscii fuerant, nichil se malarum artium a bono magistro didicisse, ut in principe demoniorum eiicerent demones. Ideo  ipsi iudices erunt uestri, ipsi  ipsi ignobilia et contemptibilia huius mundi, in quibus non artificiosa malignitas, sed sancta simplicitas mee uirtutis apparet, ipsi testes mei, iudices  erunt uestri. Aliter: Filios Iudeorum, exorcistas gentis illius ex more significat, qui ad inuocationem eiiciebant demones. Et coarctat eos interrogatione prudenti, ut confiteantur Spiritus sancti esse opus. Quod si expulsio  demonum in filiis uestris, Deo, non demonibus deputatur, quare in me idem opus non eamdem habeat causam? Ergo ipsi uestri iudices erunt, non potestate, sed comparatione, dum illi expulsionem demonum Deo assignant, uos Beelzebub principi demoniorum.

Porro si in digito Dei eiicio demonia, profecto peruenit in uos regnum Dei. Iste est digitus quem confitentur et magi, qui contra Moysen et Aaron signa faciebant, dicentes: Digitus Dei est iste , quo et tabule lapidee scripte sunt in monte Sina.  Igitur manus et brachium Dei Filius est, et digitus eius Spiritus sanctus. Patris, et Filii, et Spiritus sancti una substantia est. Non te scandalizet membrorum inequalitas, cum edificet unitas corporis. Aliter: Digitus Dei uocatur Spiritus sanctus, propter partitionem donorum que in eo dantur unicuique propria, siue hominum, siue angelorum. In nullis enim membris nostris magis apparet partitio quam in digitis. Quod autem dixit, Peruenit in uos regnum Dei, regnum Dei nunc dicit quo damnantur impii, et a fidelibus de peccatis suis penitentiam nunc agentibus secernuntur.

Cum fortis armatus custodit atrium suum, in pace sunt ea que possidet. Fortem, diabolum; atrium uero  illius, mundum qui in maligno positus est appellat, in quo usque ad Saluatoris aduentum male pacato potiebatur imperio, quia in cordibus infidelium sine ulla contradictione quiescebat. Unde et alibi princeps mundi uocatur, dicente Domino: uenit enim princeps mundi, et in me nichil inueniet . Et iterum: Nunc princeps mundi eiicietur foras , de qua et hic eiectione subiungitur.

Si autem fortior illo superueniens uicerit eum, uniuersa arma eius auferet in quibus confidebat, et spolia eius distribuet. De seipso quippe loquitur, quod non concordi fallax operatione quemadmodum calumniabantur, sed fortiori potentia uictor homines a demonio liberaret. Arma in quibus male fortis ille confidebat, astutie dolique sunt nequitie spiritalis. Spolia  uero eius, ipsi homines sunt ab eo decepti. Que uictor Christus distribuit, quod est insigne triumphantis, quia captiuam ducens captiuitatem, dedit dona hominibus, quosdam quidem apostolos, alios euangelistas, hos prophetas, illos pastores ordinans et doctores .

Qui non est mecum, aduersum me est. Et qui non colligit mecum, dispergit. Non putet quisquam de hereticis dictum et schismaticis, quanquam et ita ex superfluo possit intelligi, sed ex consequentibus, textusque sermonis ad diabolum refertur, et quod non possint opera Saluatoris Beelzebub operibus comparari. Ille cupit animas hominum tenere captiuas, Dominus liberare; ille predicat idola, hic unius Dei notitiam; ille trahit ad uitia, hic ad uirtutem  reuocat: quomodo ergo possunt habere concordiam inter se, quorum opera diuisa sunt?

Cum immundus Spiritus exierit de homine, perambulat per loca inaquosa. Quamuis simpliciter intelligi possit, Dominum hec ad distinctionem suorum et Satane operum adiunxisse, quod scilicet ipse semper polluta mundare, Satanas uero mundata grauioribus festinet attaminare sordibus, tamen et de heretico quolibet, uel schismatico, uel etiam malo catholico, potest non inconuenienter accipi. De quo tempore baptismatis Spiritus immundus qui in eo prius habitauerat, ad confessionem catholice fidei, abrenuntiationemque mundane conuersationis eiiciatur locaque inaquosa peragret, id est, corda fidelium que a mollitie fluxe cogitationis expurgata  sint, callidus insidiator exploret, si quos ibi forte sue nequitie gressus figere possit. Sed bene dicitur:

Querens requiem et non inueniens, quia castas mentes effugiens, in solo diabolus corde prauorum gratam sibi potest inuenire quietem. Unde de illo Dominus: Sub umbra  dormit in secreto calami, et locis humentibus . In umbra, uidelicet tenebrosas conscientias; in calamo, qui foris nitidus, intus est uacuus, simulatrices; in locis humentibus, lasciuas mollesque mentes insinuans.

Dicit: Reuertar in domum meam unde exiui. Timendus est iste uersiculus, non exponendus, ne culpa quam in nobis exstinctam credebamus, per incuriam nos uacantes opprimat.

 Et cum uenerit, inuenit scopis mundatam, hoc est, gratia baptismatis a peccatorum labe castigatam, sed nulla boni operis industria cumulatam. Unde bene Mattheus hanc domum uacantem, scopis mundatam, atque ornatam dicit inuentam: mundatam uidelicet a uitiis pristinis per baptismum, uacantem a bonis actibus per negligentiam, ornatam simulatis uirtutibus per hypocrisin.

Et tunc uadit, et assumit septem alios spiritus nequiores se, et ingressi habitant ibi. Per septem malos spiritus, uniuersa uitia designat. Quemcunque enim post baptisma, siue prauitas heretica, seu mundana cupiditas arripuerit, mox omnium prosternet in ima uitiorum. Unde recte nequiores tunc eum spiritus dicuntur ingressi. Quia non solum habebit illa septem  uitia, que Septem spiritalibus sunt contraria uirtutibus, sed et per hypocrisin, ipsas se uirtutes habere simulabit.

Et sunt nouissima hominis illius peiora prioribus. Melius quippe erat ei uiam ueritatis non cognoscere, quam post agnitionem retrorsum conuerti. Quod in Iuda traditore, uel Simone mago, ceterisque talibus, specialiter legimus impletum. Quo autem generaliter hec parabola tendat, ipse secundum Mattheum Saluator exposuit, ubi, ea terminata, mox subdidit dicens: Sic erit et generationi huic pessime. Id est, quod de uno quolibet specialiter geri solere narraui, hoc in tota generaliter huius populi gente geri non desinit. Immundus quippe spiritus exiuit a Iudeis, quando acceperunt legem. Et ambulauit per loca arida, querens  sibi requiem. Expulsus uidelicet a Iudeis, ambulauit per gentium solitudines. Que cum postea Domino credidissent, ille non inuento loco in nationibus dixit: Reuertar ad domum meam pristinam, unde exiui. Habebo Iudeos, quos ante dimiseram. Et ueniens, inuenit uacantem, scopis mundatam. uacabat enim templum Iudeorum, et Christum hospitem non habebat, dicentem: Dimittetur uobis domus uestra deserta. Quia igitur Dei et angelorum presidia non habebant, et ornati erant superfluis obseruationibus Phariseorum, reuertitur ad eos diabolus, et septenario sibi numero demonum addito habitat pristinam domum et fiunt posteriora illius populi peiora prioribus. Multo enim nunc maiore demonum numero possidentur blasphemantes in synagogis suis Christum Iesum, quam in  Aegypto possessi fuerant ante legis notitiam. Quia aliud est uenturum non credere, aliud eum non suscepisse qui uenerit. Septenarium autem numerum adiunctum diabolo, uel propter sabbatum intellige, uel propter numerum Spiritus sancti. Ut quomodo in Isaia, super uirgam de radice Iesse, et florem qui de radice conscendit, septem spiritus uirtutum descendisse narrantur, ita et e contrario uitiorum numerus in diabolo consecratus sit.

Factum est autem cum hec diceret, extollens uocem quedam mulier de turba, dixit illi: Beatus uenter qui te portauit, et ubera que suxisti. Magne deuotionis et fidei hec mulier ostenditur, que Scribis et Phariseis Dominum tentantibus simul et blasphemantibus,  tanta eius incarnationem pre omnibus sinceritate cognoscit, tanta fiducia confitetur, ut et presentium procerum calumniam, et futurorum confundat hereticorum perfidiam. Nam sicut tunc Iudei sancti Spiritus opera blasphemando, uerum consubstantialemque Patri Dei Filium negabant, sic heretici postea negando Mariam semper uirginem sancti Spiritus operante uirtute nascituro ex humanis membris unigenito Deo carnis sue materiam ministrasse, uerum consubstantialemque matri Filium hominis fateri non debere dixerunt. Sed si caro uerbi Dei secundum carnem nascentis a carne uirginis matris pronuntiatur extranea, sine causa uenter qui eam portasset, ubera que lactassent, beatificantur. Qua enim consequentia eius lacte credatur nutritus, cuius semine negatur  esse conceptus? cum ex unius eiusdemque fontis origine, secundum physicos, uterque liquor emanare probetur. Nisi forte putanda est uirgo sementiuam sue carnis materiam nutriendo in carne Dei Filio suggerere potuisse, incarnando autem quasi maiori et inusitato miraculo minime potuisse. Sed huic opinioni obstat Apostolus dicens: Quia misit Deus Filium suum, factum ex muliere, factum sub lege . Neque enim audiendi sunt qui legendum putant, natum ex muliere, factum sub lege, sed, factum ex muliere. Quia conceptus ex utero uirginali, carnem non de nichilo, non aliunde, sed materna traxit ex carne. Alioquin nec uere Filius hominis diceretur, qui originem non haberet ex homine. Et nos igitur his contra Eutychen dictis extollamus uocem cum Ecclesia  catholica, cuius hec mulier typum gessit, extollamus et mentem de medio turbarum, dicamusque Saluatori: Beatus uenter qui te portauit, et ubera que suxisti . uere enim beata parens, que  enixa est puerpera Regem.

Qui celum terramque tenet per secula, cuius.
Numen et eterno complectens omnia gyro,
Imperium sine fine manet; que uentre beato,
Gaudia matris habens cum uirginitatis honore,
Nec primam similem uisa est, nec habere sequentem.

At ille dixit: Quin imo beati qui audiunt uerbum Dei, et custodiunt. Pulchre Saluator attestationi mulieris annuit, non eam tantummodo que uerbum Dei corporaliter generare meruerat, sed et omnes qui idem uerbum spiritaliter auditu fidei concipere, et boni operis custodia uel in suo uel in proximorum corde  parere, et quasi alere studuerint, asseuerans esse beatos. Quia et eadem Dei genitrix, et inde quidem beata, quia uerbi incarnandi ministra est facta temporalis, sed inde multo beatior quia eiusdem semper amandi custos manebat eterna. Qua sententia sapientes Iudeorum clam percutit, qui uerbum Dei non audire et custodire, sed negare et blasphemare querebant.

Turbis autem concurrentibus cepit dicere: Generatio hec, generatio nequam est: signum querit, et signum non dabitur illi, nisi signum Ione. Duplici fuerat questione pulsatus. Quidam enim calumniabantur eum in Beelzebub eiecisse demonia, quibus hactenus est responsum. Et alii tentantes, signum de celo querebant  ab eo, quibus abhinc respondere incipit, non eis signum de celo, quod indigni erant uidere, uerum de profundo inferni tribuens, quale Ionas propheta naufragus, cetoque sorbente uoratus, sed de abysso ac mortis fauce liberatus, et accepit et dedit, signum uidelicet incarnationis, non diuinitatis, passionis, non glorificationis. Discipulis autem suis signum de celo dedit, quibus eterne beatitudinis gloriam et prius figuraliter in monte transformatus, et post ueraciter in celum subleuatus ostendit.

Nam sicut Ionas fuit signum Niniuitis, ita erit et Filius hominis generationi isti. Ostendit Iudeos in modum Niniuitarum peccatis grauibus inuolutos, et subuersioni, si non penituerint, esse proximos. uerum sicut Niniuitis et denuntiatur supplicium, et remedium  demonstratur, ita etiam Iudei non debent desperare indulgentiam si uelint agere penitentiam. Sed uide quid sequitur:

Regina Austri surget in iudicio cum uiris generationis huius, et condemnabit illos. Condemnabit utique non potestate iudicii, sed comparatione facti melioris. Si autem regina Austri, que electa esse non dubitatur, surget in iudicio cum reprobis, ostenditur una cunctorum, bonorum scilicet malorumque ressurrectio mortalium, et hec non iuxta fabulas Iudeorum mille annis ante iudicium, sed in ipso esse futura iudicio.

Quia uenit a finibus terre audire sapientiam Salomonis, et ecce plus Salomone hic.---Hic in hoc loco non pronomen, sed aduerbium loci significat, id est, impresentiarum inter uos conuersatur, qui incomparabiliter  est Salomone prestantior. Refert autem Scriptura quomodo regina Saba per tantas difficultates gente sua et imperio derelictis uenerit in Iudeam sapientiam audire Salomonis, et ei multa munera deferens ab eo plura perceperit. Que ideo Iudeos in iudicio condemnabit, quoniam ipsa ab ultimis terre finibus eum quesiuit, quem percepto dono sapientie cognouerat esse famosum. Illi uero secum habentes eum qui non aliunde sapiens, sed ipse Dei sapientia et uirtus est, non modo non audire, sed blasphemare atque insidiis agitare malebant.

uiri Niniuite surgent in iudicio cum generatione hac et condemnabunt illam, quia penitentiam egerunt ad predicationem Ione, et ecce plus quam Iona hic. Ionas paucis diebus predicauit, ego tanto tempore.  Ille Assyriis genti incredule, ego Iudeis populo Dei. Ille peregrinis, ego ciuibus. Ille uoce locutus simplici nilque signorum faciens acceptus est, ego tanta signa faciens Beelzebub calumniam sustineo. Plus ergo est Iona hic, hoc est in medio uestrum predicans. Et propterea eodem modo quo regina Austri, uiri quoque Niniuite generationem condemnabunt Iudeorum, hoc est infidelitatis arguent. Aliter: In Niniuitis et regina Austri, fides Ecclesie prefertur Isreli, que non minus per penitentiam peracte insipientie, quam per sapientie discende industriam Domino conciliatur. Ex duabus quippe partibus unitas Ecclesie congregatur, eorum uidelicet qui peccare nesciunt, et eorum qui peccare desistunt. Penitentia  enim delictum abolet, sapientia cauet.

Nemo lucernam accendit et in abscondito ponit, neque sub modio. De seipso Dominus hec loquitur, ostendens etsi supra dixerit nullum generationi nequam nisi signum Ione dandum, nequaquam tamen lucis sue claritatem fidelibus occultandam. Ipse quippe lucernam accendit, qui testam humane nature flamma sue diuinitatis impleuit. Quam profecto lucernam nec credentibus abscondere, nec modio supponere, hoc est sub mensura legis includere, uel intra unius Iudee gentis terminos uoluit cohibere.

Sed supra candelabrum, inquit, ut qui ingrediuntur, lumen uideant. Candelabrum Ecclesiam dicit, cui lucernam superposuit, quia nostris in frontibus fidem sue incarnationis affixit, ut qui Ecclesiam fideliter  ingredi uoluerint, lumen ueritatis palam queant intueri. Qua sententia Iudeorum quoque proceres condemnat, qui signa querentes exterius, apertam lucis ianuam noluerint intrare credendo. Denique precipit ne opera tantummodo, sed et cogitationes et ipsas etiam cordis intentiones mundare et castigare meminerint; nam sequitur:

Lucerna corporis tui est oculus tuus. Corpus quippe dicit opera que palam cunctis apparent, oculus uero ipsam mentis intentionem operatur, et de cuius merito eadem opera, lucis an tenebrarum sint opera, discernuntur, sicut ipse consequenter exposuit, dicens:

Si oculus tuus fuerit simplex, totum corpus tuum lucidum erit. Si autem nequam fuerit, etiam corpus tuum tenebrosum erit. Si, inquit, pura rectaque intentione  que potes agere bona studueris, lucis profecto sunt opera que facis, etiamsi coram hominibus imperfectionis aliquid habere uideantur. Quoniam diligentibus Deum, omnia cooperantur in bonum, his qui secundum propositum uocati sunt sancti. Si autem peruersa est intentio que precedit, paruum est omne opus quod sequitur, quamuis rectum esse uideatur.

uide ergo, ne lumen quod in te est tenebre sint. Hoc est, ne ipsa cordis intentio, que lumen est anime, uitiorum caligine fuscetur, sedula discretione perpende. Iuxta quod alibi precipitur: Omni custodia serua tuum cor, quoniam ex ipso uita procedit .

Si ergo corpus tuum totum lucidum fuerit, non habens aliquam partem tenebrarum, erit lucidum totum,  et sicut lucerna fulgoris illuminabit te. Totum corpus nostrum omnia nostra opera dicit, quia et Apostolus membra nostra nuncupat quedam opera, que improbat, et mortificanda precipit dicens: Mortificate ergo membra uestra, que sunt super terram, fornicationem, immunditiam, libidinem , et cetera talia. Si igitur ipse bonum bona intentione patraueris, non habens in tua conscientia aliquam partem tenebrose cogitationis, etiamsi contigerit aliquem proximorum tua bona actione noceri, uerbi gratia, aut de pecunia quam a te indigens et petens acceperat, facere uel pati aliquid mali, aut de uerbo exhortationis quo errantem corrigere uolebas, forte perniciosius errare, tu tamen pro tuo simplici et lucido  corde et hic et in futuro, lucis gratia donaberis. Hec contra hypocrisin Phariseorum subdole signa querentium specialiter dicta, nos iuxta sensum moralem generaliter instituant

Et cum loqueretur, rogauit illum quidam Phariseus ut pranderet apud se, et ingressus recubuit. Consulte Lucas non ait, Et cum hec loqueretur, sed, Cum loqueretur, ut ostendat eum non statim finitis que preposuerat uerbis, sed aliquot interpositis, apud Phariseum prandere rogatum. Que autem sint illa Mattheus explicat, qui hoc Domini terminato sermone, quem tamen partim breuius Luca, partim prolixius commemorat, continuo subiunxit: Adhuc eo loquente ad turbas, ecce mater eius et fratres stabant foris, querentes loqui ei. Adhuc, inquit, eo loquente, ut intelligeres,  hec loquente que superius indicabat. Sed et Marcus, post illud quod de blasphemia Spiritus sancti, quid Dominus dixerit retulerat: Et ueniunt, inquit, mater eius et fratres. Lucas autem non huius rei geste ordinem tenuit, sed preoccupauit hoc, et recordatum ante narrauit. Denique hoc sic interposuit, ut solutum appareat a nexu et superiorum et posteriorum. Itaque postquam nuntiatis sibi foris matre et fratribus ait: Qui enim fecerit uoluntatem Dei, hic frater meus, et soror mea, et mater est , datur intelligi, rogatus Pharisei intrasse conuiuium.

Phariseus autem cepit intra se reputans dicere quare non baptizatus esset ante prandium. Causam Pharisei cogitationis euangelista Marcus aperuit dicens:  Pharisei enim et omnes Iudei nisi crebro lauent manus non manducant, tenentes traditionem seniorum, et a foro nisi baptizentur non comedunt .

Et ait Dominus ad illum: Nunc uos Pharisei quod de foris est calicis et catini mundatis. Quod autem intus est uestrum, plenum est rapina et iniquitate. Et Marcus quidem refert eos baptismata calicum et urceorum lectorumque et eramentorum obseruare solitos, sed magis sub nomine uasorum ipsi mendacii simulationis arguuntur, quod aliud ostentent hominibus foris, aliud domi agant, formam pietatis habentes extrinsecus, sed intus uitiorum sorde deformes. uult enim Dominus explicare latius que supra breuiter de mundando cordis oculo protulerat.

 Stulti, nonne qui fecit quod deforis est, etiam id quod deintus est fecit? Qui, inquit, utramque hominis naturam fecit, utramque mundari desiderat. Hoc contra Manicheos, qui animam tantum a Deo, carnem uero putant a diabolo creatam. Hoc contra illos qui corporalia peccata, fornicationem uidelicet, immunditiam, libidinem, furtum, rapinam et cetera talia, quasi grauissima detestantur; spiritalia uero que non minus damnat Apostolus, hoc est amaritudinem, iram, indignationem, clamorem, blasphemiam, superbiam, et auaritiam, que est idolorum seruitus , ut leuia contemnunt.

uerumtamen quod superest date eleemosynam, et ecce omnia munda sunt uobis. Quod necessario uictui  et uestimento superest, date pauperibus. Iuxta quod et Ioannes precipit: Qui habet duas tunicas, det non habenti . Neque enim ita facienda iubetur eleemosyna, ut teipsum consumas inopia, sed ut tui cura corporis expleta inopem quantum uales sustentes. uel ita intelligendum, quod superest, quod tam multo scelere preoccupatis solum remedium restat, date eleemosynam. Qui sermo ad omnia que utili miseratione fiunt, ualet. Non solum enim qui dat esurienti cibum, sitienti potum, nudo uestimentum, peregrinanti hospitium, et cetera huiusmodi, uerum etiam qui dat ueniam peccanti, eleemosynam dat. Et qui emendat uerbere in quem potestas datur, uel cercet aliqua disciplina, et tamen peccatum eius quo ab illo lesus aut offensus est, dimittit ex corde,  uel orat ut ei dimittatur, non solum in eo quod dimittit atque orat, uerum etiam in eo quod corripit et aliqua emendatoria pena plectit, eleemosynam dat, quia misericordiam prestat. Multa itaque genera sunt eleemosynarum, que cum facimus, adiuuamur ut dimittantur nobis nostra peccata, sed ea nichil est maius qua ex corde dimittimus quod in nos quisque peccauit. An uero quod ait: Date eleemosynam, et ecce omnia munda sunt uobis, ita intellecturi sumus, ut Phariseis non habentibus fidem Christi, etiamsi non in eum crediderint, nec renati fuerint ex aqua et Spiritu sancto, munda sint omnia, tantum si eleemosynas dederint, sicut quidam eas dandas putant, cum sint immundi omnes quos non mundat fides Christi, de qua scriptum est: Mundans  fide cor eorum? Et tamen uerum est quod audierant, Date eleemosynam, et ecce omnia munda sunt uobis. Qui enim uult ordinate dare eleemosynam, a seipso debet incipere, et eam sibi primum dare. Est enim eleemosyna opus misericordie, uerissimeque dictum est: Miserere anime tue placens Deo . Propter hoc renascimur, ut Deo placeamus, cui merito displicet quod nascendo contraximus. Hec est prima eleemosyna quam nobis dedimus, quoniam nosipsos miseros per miserantis Dei misericordiam requisiuimus. Propter quem dilectionis ordinem dictum est: Diliges proximum tuum tanquam teipsum . Cum ergo increpasset eos quod forinsecus se lauarent, intus autem rapina et iniquitate pleni essent, admonens quamdam eleemosynam,  quam sibi homo debet primitus dare, et interiora mundari: uerumtamen, inquit, quod superest date eleemosynam, et ecce omnia munda sunt. Deinde ut ostenderet quid admonuisset, et quid ipsi facere non curarent, ne illum putarent eorum eleemosynas ignorare.

Sed ue uobis, inquit, Pharisei. Tanquam diceret, ego quidem commonui uos eleemosynam dandam, per quam uobis munda sint omnia: sed ue uobis,

Quia decimatis mentam et rutam et omne olus; has enim noui eleemosynas uestras, ne de illis me nunc uos admonuisse arbitremini.

Et preteritis iudicium et caritatem Dei. Qua eleemosyna possetis ab omni inquinamento interiore  mundari, ut uobis munda essent et corpora que lauatis, hoc est enim omnia, et interiora scilicet et exteriora, sicut alibi legitur: Mundate que intus sunt, et que foris sunt munda erunt . Sed ne istas eleemosynas que fiunt de fructibus terre respuisse uideretur, ait:

Hec autem, inquit, oportuit facere. Id est iudicium et caritatem Dei, ut et nos ueraciter de nostra miseria iudicantes, et Dei caritatem quam donauit ipse diligentes pie recteque uiuamus, iustum iudicium eius confitentes, quod dicit Apostolus, Iudicium quidem ex uno in condemnationem: et magne caritati eius gratias agentes , de qua idem ipse dicit gratie predicator: Commendat autem suam caritatem Deus in nobis, quoniam cum adhuc  peccatores essemus, Christus pro nobis mortuus est .

Hec autem oportuit facere, et illa non omittere, id est eleemosynas fructuum terrenorum. Non ergo se fallant qui per eleemosynas quaslibet largissimas fructuum suorum, uel cuiusque pecunie, impunitatem se emere existimant, in facinorum immanitate ac flagitiorum nequitia permanendo.

ue uobis Phariseis qui diligitis primas cathedras in synagogis, et salutationes in foro. ue nobis miseris, ad quos Phariseorum uitia transierunt, qui breue et incertum uite nostre curriculum quo peccata humiliter plangere debueramus, pro prioratu inuicem superbe certando, peccatis amplius onerare non metuimus.

 ue uobis qui estis ut monumenta que non parent, et homines ambulantes supra, nesciunt. Et hec superstitionem Phariseorum sententia redarguit, qui foris speciem recte doctrine pretendant, intus uero quid feditatis gerant, occultent, instar monumentorum, que cum superficiem terre communis ostentent, intus uermescentium sunt cadauerum plena fetore. De quibus Psalmista cum diceret: Sepulcrum patens est guttur eorum ; mox quid dixisset aperuit adiungens: Linguis suis dolose agebant.

Respondens autem quidam ex legisperitis ait illi: Magister, hec dicens etiam nobis contumeliam facis. Quam misera conscientia, que, audito Dei uerbo, sibi contumeliam fieri putat, et commemorata pena  perfidorum se semper intelligit esse damnandum. Unde mihi meisque similibus unicum superest suffugium, Domino cum propheta supplicare: Utinam dirigantur uie mee, ad custodiendas iustificationes tuas. Tunc non confundar, dum respiciam in omnia mandata tua .

At ille ait: Et uobis legisperitis ue, quia oneratis homines oneribus que portari non possunt, et ipsi uno digito uestro non tangitis sarcinas. Non possunt onera legis portari eo modo quo isti legisperiti hec imponebant hominibus. Unde recte audiunt quod sarcinas eius uno digito non tangerent, hoc est ne minimis quidem eam perficerent, quam se contra morem patrum sine fide et gratia Iesu Christi et seruare et  seruandam tradere presumebant, atque ideo iugum Christi suaue et sarcinam eius leuem, ubi requies est animarum, procul abiicere et exterminare tentabant, cum scriptum sit: Iustus autem ex fide uiuit . Et apostolus Petrus, his qui credentes ex gentibus circumcidi docebant, protestetur et dicat: Et nunc quid tentatis Deum, imponere iugum super ceruicem discipulorum, quod neque patres nostri, neque nos potuimus portare? sed per gratiam Domini nostri Iesu credimus saluari, quemadmodum et illi .

ue uobis qui edificatis monumenta prophetarum, patres autem uestri occiderunt illos. Non monumenta prophetarum ornare, sed interfectores prophetarum imitari, sceleris est. Iudei ergo prophetarum monumenta edificando, patrum suorum facta qui hos  occiderunt arguebant, sed paterna facinora emulando, dum Christum apostolosque illius insequuntur, in seipsos sententiam retorquebant, eadem uidelicet ipsi que in parentibus damnabant agentes.

Profecto testificamini quod consentitis operibus patrum uestrorum. Quoniam quidem ipsi eos occiderunt, uos autem edificatis eorum sepulcra. Simulabant quidem se, ob fauorem uulgi captandum, patrum suorum horrere perfidiam, memorias prophetarum qui ab eis occisi sunt magnifice ornando, sed ipso opere testificantur quantum paterne nequitie consentiant, Dominum qui ab eisdem prophetis est prenuntiatus, iniuriis agendo. Ubi se pariter et filios homicidarum et ad sue damnationis augmentum scientes peccare declarant. Unde recte subiungitur:

 Propterea et sapientia Dei dixit: Mittam ad illos prophetas et apostolos, et ex illis occident et persequentur. Sapientiam Dei seipsum dicit, ipse est enim Dei uirtus et Dei sapientia, sicut Apostolus docet . Denique in Mattheo ita habes: Ideo ecce ego mitto ad uos prophetas, et sapientes et scribas. Si autem eadem sapientia Dei prophetas que apostolos misit, cessent heretici Christo ex uirgine principium dare, omittant alium legis et prophetarum, alium Noui Testamenti Deum predicare, quamuis sepe etiam apostolica Scriptura prophetas non eos solum qui futuram Christi incarnationem, sed et eos qui uentura celestis regni gaudia predicent, appellat. Prophete  duo aut tres dicant, et ceteri diiudicent. Sed nequaquam hos crediderim apostolis  in catalogi ordine preferendos.

Ut inquiratur sanguis omnium prophetarum qui effusus est a constitutione mundi a generatione ista. Queritur quomodo sanguis omnium prophetarum atque iustorum ab una Iudeorum generatione requiratur, cum et multi sanctorum siue ante incarnationem, seu post mortem resurrectionemque Saluatoris, ab aliis sint nationibus interempti, et ipse Dominus Iudeis licet acclamantibus, a Romano tamen preside, Romanisque sit militibus crucifixus. Sed moris est Scripturarum duas sepe generationes hominum, bonorum scilicet malorumque computare, hoc est eorum qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt  ; et eorum quibus dicitur: uos ex patre diabolo estis . Et alibi: Serpentes, generatio uiperarum .

A sanguine Abel usque ad sanguinem Zacarie, qui periit inter altare et edem. Quare a sanguine Abel qui primus martyrium passus est, mirum non est, sed quare usque ad sanguinem Zacarie, querendum est, cum et multi post eum usque ad natiuitatem Christi, et ipso mox nato, innocentes in Bethleem pueri sint ab hac generatione perempti, nisi forte quia Abel pastor ouium, Zacarias sacerdos fuit, et hic in campo, ille in atrio templi necatus est, utriusque gradus martyres, et laici scilicet et altaris officio mancipati, sub eorum uoluit intimare uocabulo.

 ue uobis legisperitis, quia tulistis clauem scientie, ipsi non introistis, et eos qui introibant prohibuistis. Clauis scientie humilitas Christi est, quam legisperiti nec ipsi in lege et prophetis intelligere, nec ab aliis intelligi uolebant. Intrare est enim, non esse contentum superficie littere, sed usque ad intelligentie sacratioris arcana penetrare. Aliter: Omnis doctor qui auditores quos uerbo edificat exemplo scandalizat, nec ipse regnum Dei intrat, nec eos qui poterant intrare permittit.

Cum hec ad illos diceret, ceperunt Pharisei et legisperiti grauiter insistere, et os eius opprimere, de multis insidiantes ei, et querentes aliquid capere de ore eius, ut accusarent eum. Quam uera perfidie, simulationis, et impietatis sue crimina audierint ipsi testantur,  qui tanto intonante turbine non ipsi resipiscere, sed doctorem ueritatis insidiis moliuntur aggredi.



CAPUT XII.

Multis autem turbis concurrentibus ita ut se inuicem conculcarent, cepit dicere ad discipulos suos: Attendite a fermento Phariseorum quod est hypocrisis. Ad hoc fermentum pertinent omnia que recumbens apud Phariseum superius disputauerat. De quo et Apostolus precipit: Itaque epulemur, non in fermento ueteri, neque in fermento malitie et nequitie, sed in azymis sinceritatis et ueritatis . Nam sicut modicum fermentum totam farine qui iniicitur massam corrumpit, uniuersamque mox conspersionem suo sapore commaculat, sic nimirum simulatio cuius semel animum imbuerit, tota uirtutum sinceritate et ueritate  fraudabit.

Nihil autem opertum est quod non reueletur, neque absconditum quod non sciatur. Et quomodo in presenti seculo multorum diu latet hypocrisis? Ergo de futuro tempore intelligendum, quando iudicabit Deus occulta hominum. Nam sicut unus amicorum beati Iob uerissime dixit: Laus impiorum breuis est, et gaudium hypocrite ad instar puncti. Si ascenderit usque ad celum superbia eius, et caput eius nubes tetigerit, quasi sterquilinium in fine perdetur . In fine, inquit, perdetur, qui in principio florere uidebatur. Est ergo sensus: Attendite ne emulemini simulatores, quia ueniet profecto tempus, in quo et uestra uirtus omnibus, et eorum reueletur hypocrisis. uerum  quod sequitur:

Quoniam que in tenebris dixistis, in lumine dicentur, et quod in aure locuti estis in cubiculis, predicabitur in tectis, non solum in futuro, quando cuncta cordium abscondita proferentur ad lucem, sed et in presenti tempore potest congruenter accipi. Quoniam que inter tenebras quondam pressurarum carcerumque umbras uel locuti uel passi sunt apostoli, nunc clarificata per orbem Ecclesia, lectis eorum actibus publice predicantur. Sane quod ait, Predicabitur in tectis, iuxta morem prouincie Palestine loquitur, ubi solent in tectis residere. Non enim tecta nostro more culminibus sublimata, sed plano schemate faciunt equalia. Unde lex precepit ut qui nouam domum edificaret, murum tecti poneret  in gyro, ne funderetur ibi sanguis innoxius, labente aliquo et in preceps ruente. Et in templi constructione legimus: Texit quoque domum laquearibus cedrinis, et edificauit tabulatum super omnem domum quinque cubitis altitudinis. Ergo predicabitur in tectis, cunctis audientibus palam dicetur.

Dico autem uobis amicis meis, ne terreamini ab his qui occidunt corpus, et post hec non habent amplius quid facient. Si persecutores sanctorum occisis corporibus, non habent amplius quid contra illos agant, ergo superuacua furiunt insania, qui mortua martyrum membra feris auibusque discerpenda proiiciunt, uel in auras extenuari, uel in undas solui, uel per flammas in cinerem faciunt redigi, cum nequaquam omnipotentie Dei quin ea resuscitando uiuificet  obsistere possint.

Timete eum qui postquam occiderit, habet potestatem mittere in gehennam. Quia duo sunt genera persecutorum, unum palam seuientium, alterum ficte fraudulenterque blandientium: contra utrumque nos munire atque instituere uolens Saluator, et supra ab hypocrisi Phariseorum attendere, et hic a carnificum cede precipit non timere, quia uidelicet post mortem nec horum crudelitas, nec illorum ualeat simulatio durare. Domino potius qui semper uideat placendum, Dominum qui semper punire uel liberare queat, esse timendum.

Nonne quinque passeres ueneunt dipondio, et unus ex illis non est in obliuione coram Deo? Si minutissima, inquit, animalia, et que quolibet per era feruntur  uolatilia Deus obliuisci non potest, uos qui ad imaginem facti estis Creatoris, non debetis terreri ab iis qui occidunt corpus, quia qui irrationabilia gubernat, rationabilia curare non desinit. Dipondius quo quinque passeres ueneunt, id est uenduntur, genus est ponderis leuissimi, ex duobus assibus compositi. Querit fortasse aliquis, quomodo dicat Apostolus: Nunquid de bobus cura est Deo ? cum utique bos passere pretiosior existat. Sed aliud cura, aliud uero est scientia. Denique numerus capillorum de quo consequenter ait:

Sed et capilli capitis uestri omnes numerati sunt, non in actu computationis, sed in facultate cognitionis accipitur. Non enim sollicitam Deus cure numerantis  intendit excubiam, sed cui cognita sunt omnia, quasi numerata sunt omnia. Bene tamen numerata dicuntur, quia que uolumus seruare numeramus. Ubi immensam Dei erga homines ostendit prouidentiam, et ineffabilem signat affectum quod nil nostrum Deum lateat, et parua etiam otiosaque dicta eius scientiam non fugiant. Derident intelligentiam ecclesiasticam in hoc loco, qui carnis resurrectionem negant, quasi nos ipsam terrenam materiem que discedente anima fit cadauer, ita resurrectione reparandam dicamus, ut ea que dilabuntur, et in alias atque alias aliarum rerum species formasque uertuntur, quamuis ad corpus redeant unde dilapsa sunt, ad easdem quoque corporis partes ubi fuerunt redire necesse sit. Alioquin si capillis capitis redit,  quod tam crebra tonsura detraxit, si unguibus quod toties dempsit exsectio, immoderata et indecens cogitantibus, et ideo resurrectionem carnis non credentibus occurrit informositas. Sed quemadmodum si statua cuiuslibet solubilis metalli, aut igne liquesceret, aut contereretur in puluerem, aut confunderetur in massam, et eam uellet artifex rursus ex illius materie quantitate reparare, nichil interesset ad eius integritatem, que particula materie cui membro statue redderetur, dum tamen totum ex quo constituta fuerit resumeret: ita Deus, mirabiliter atque ineffabiliter artifex, de toto quo caro nostra constiterat, eam mirabili et ineffabili celeritate restituet, nec aliquid attinebit ad eius redintegrationem utrum capilli ad capillos redeant, et ungues ad  ungues, an quidquid eorum perierat mutetur in carnem, et in partes alias corporis reuocetur, curante artificis prouidentia, ne quid indecens fiat.

Nolite ergo timere, multis passeribus pluris estis. Non plures estis, legendum, quod ad comparationem numeri pertinet, sed pluris estis, hoc est maioris apud Deum meriti, dignitatis, et estimationis, quam innumera passerum, uel corpora, uel genera computamini.

Dico autem uobis, omnis quicunque confessus fuerit me coram hominibus, et Filius hominis confitebitur illum coram angelis Dei. Qui autem negauerit me coram hominibus, denegabitur coram angelis Dei. Respicit ad superiora, ubi dictum est operta quelibet et abscondita esse reuelanda, concludens hanc reuelationem  non in uili quolibet conciliabulo, sed in conspectu superne ciuitatis eternique regis ac iudicis agendam. Et ne ex eo quod ait, eos qui se negauerint esse denegandos, una cunctorum, hoc est eorum qui studio et eorum qui infirmitate uel ignorantia negant, conditio putaretur, continuo subiecit:

Et omnis qui dicit uerbum in Filium hominis, remittetur illi. Ei autem qui in Spiritum sanctum blasphemauerit, non remittetur. Qui scandalizatur carne mea, me hominem tantum arbitrans quod filius et fratres habeam Iacobum, et Ioseph, et Iudam, et homo uorator ac uini potator sim, talis opinio atque blasphemia quanquam culpa non careat erroris, tamen habet  ueniam propter corporis utilitatem. Qui autem manifeste intelligens opera Dei cum de uirtute negare non possit, eadem stimulatus inuidia calumniatur, et Christum Deique uerbum et opera Spiritus sancti dicit esse Beelzebub, isti non dimittetur, neque in presenti seculo, neque in futuro. Non quod negemus et ei, si penitentiam agere possit, posse dimitti ab eo qui uult omnes homines saluos fieri, et ad agnitionem ueritatis uenire, sed quod ipsi iudici et largitori uenie credentes, qui et se penitentiam semper accepturum, et hanc blasphemiam nusquam dicit esse remittendam, credimus hunc blasphemum exigentibus meritis sicut nunquam ad remissionem, ita nec ad ipsos digne penitentie fructus esse peruenturum. Iuxta quod Ioannes euangelista de quibusdam  blasphemie sue merito excecatis uerissime scripsit: Propterea non poterant credere: quia iterum dixit Isaias: Excecauit oculos eorum, et indurauit eorum cor, ut non uideant oculis, et intelligant corde, et conuertantur, et sanem illos . Quidam sane uolunt illum dicere uerbum, uel blasphemare in Spiritum sanctum, qui unitati Ecclesie ubi in sancto Spiritu fit remissio peccatorum, corde impenitenti resistit, dicentes unum esse suffugium ne sit irremissibilis blasphemia, cor impenitens caueatur. Quorum multis sententia nequaquam firma uidetur, quia uidelicet quisquis unitati Ecclesie corde impenitenti resistit, siue ille Iudeus, seu Gentilis, siue etiam hereticus sit, potest utique remissionem habere peccatorum in Spiritu sancto, si ad unitatem  Ecclesie corde penitenti refugerit. Sed dicunt quandiu corde impenitenti quis Spiritui gratie resistit, tandiu non habet remissionem. At illi obiiciunt hanc conditionem in cunctis constare criminibus. Quomodo enim quandiu quis fornicationem, idololatriam, adulterium, masculorum concubitum, furtum, ceteraque flagitia gesserit, non habet hereditatem in regno Christi et Dei: his uero criminibus abdicatis, potest ablui, sanctificari, iustificari in nomine Domini nostri Iesu Christi et in Spiritu Dei nostri; ita, inquiunt, etiam impenitens quandiu cor impenitens habuerit, non potest habere ueniam; mox uero ut penituerit, consequetur et ueniam. Nulloque discrimine impenitentia ceteris obligatior aut irremissibilior inuenitur esse peccatis, que in  similitudinem scelerum ceterorum usque ad penitentiam manens, mox acta penitentia delebitur. Sola autem blasphemia in Spiritum sanctum, qua quisque in similitudinem diaboli et angelorum eius contra conscientiam suam, maiestatem Deitatis oppugnare non trepidat, non habet remissionem in eternum, sed reus erit eterni delicti. Sicut euangelista Marcus euidenter exponit, qui, posito hoc Domini testimonio, subiunxit, atque ait: Quoniam dicebant, spiritum immundum habet. Nam neque hi qui Spiritum sanctum non esse, neque qui hunc esse quidem, sed Deum non esse, neque qui hunc Deum quidem esse, sed Patre Filioque minorem credunt et confitentur, quia non inuidentia diabolica, sed humana  ignorantia ducti faciunt, hoc irremissibilis blasphemie crimine tenentur. Quapropter principes Iudeorum, et quique similis inuidie peste corrupti, maiestatem blasphemant, sine fine peribunt. Lege beati Augustini librum primum de Sermone Domini in monte.

Cum autem inducent uos in synagogas, et ad magistratus, et potestates. Supra enim dixerat: Mittam ad illos prophetas et apostolos, et ex illis occident et persequentur.

Nolite solliciti esse qualiter aut quid respondeatis, aut quid dicatis. Spiritus enim sanctus docebit uos in ipsa hora que oporteat dicere. Cum ergo propter Christum ducimur ad iudices, uoluntatem tantum nostram pro Christo debemus offerre; ceterum  ipse Christus qui in nobis habitat, loquitur pro se, et Spiritus sancti in respondendo gratia ministrabitur.

Ait autem quidam ei de turba: Magister, dic fratri meo ut diuidat mecum hereditatem. At ille dixit ei: Homo, quis me constituit iudicem aut diuisorem supra uos? Merito refutatur hic frater, qui magistro superne pacis unitatisque gaudia commendanti, terrene diuisionis uult ingerere molestiam. Merito hominis uocabulo notatur. Cum enim sit inter uos, inquit, zelus et contentio, nonne carnales estis, nonne homines estis, et secundum hominem ambulatis? Negatque se Dominus hominum esse diuisorem, ad quos et secum et cum angelis pacificandos uenerat.  Non enim est Deus dissensionis, sed pacis. Et multitudinis credentium erat cor et anima una, nec quisquam eorum que possidebant aliquid suum esse dicebat, sed erant illis omnia communia . Solus autem fraternitatis diuisor et auctor dissensionis est ille de quo supra dicitur: Et qui non colligit mecum, dispergit. Et de membris illius: Omne regnum in seipsum diuisum desolatur et domus supra domum cadit .

Dixitque ad illos: uidete et cauete ab omni auaritia, quia non in abundantia cuiusquam uita eius est, ex eis que possidet. Sicut supra Dominus aduersum blasphemos et hypocritas multa dixerat, sic et hic ex occasione huius stulti petitoris, aduersus auaritie pestem, qua plerique mortalium satis superque  laborant, et turbas et discipulos preceptis pariter et exemplis munire satagit. Et notandum quod non ait, Cauete ab auaritia, sed adiunxit, ab omni, quia nonnulla simpliciter hominibus geri uidentur, sed internus arbiter qua intentione fiant, quia cernit, iudicat. Quis enim cum fratre hereditatem diuidi, adultos in agro proprio fructus in horrea recondi pro crimine deputaret? Sed ipse est testis et iudex, ut scriptum est.

Dixit autem similitudinem ad illos, dicens: Hominis cuiusdam diuitis uberes fructus ager attulit, et cogitabat intra se dicens: Quid faciam, quod non habeo quo congregem fructus meos? Et dixit: Hoc faciam, destruam horrea mea, et maiora faciam, et  illuc congregabo omnia que nata sunt mihi, et bona mea. Non in eo reprehenditur iste diues quod terram coluerit, natosue ex ea fructus in horrea collegerit, sed quod omnem uite sue fiduciam in ipsa abundantia rerum posuerit, frustusque quos uberiores solito terra protulit, suos fructus et sua bona computans, non pauperibus erogare, iuxta imperium Domini dicentis: Quod superest date eleemosynam, sed, factis receptaculis maioribus, sue in futurum luxurie reseruare studuerit.

Anima, inquiens, habes multa posita in annos plurimos, requiesce, comede, bibe, epulare. Cui simile quid in Ecclesiastico legitur: Est qui locupletatur parce agendo, et est pars mercedis illius in eo quod dicit: Inueni requiem mihi, et nunc manducabo de bonis  meis solus, et nescit quod tempus pretereat, et relinquat omnia aliis .

Dixit autem illi Deus: Stulte, hac nocte animam tuam repetunt a te: que autem parasti cuius erunt? Qui multa tibi deliciarum tempora stultus in uita promittebas, proxima hac nocte morte prereptus, aliis congregata relinques. Hec Deo ad hominem dicere est, prauas eius machinationes subita animaduersione compescere. Aliter: In nocte ablata est anima, que in obscuritate est cordis, ac misera. In nocte ablata est, que considerationis lucem habere noluit, ut quod poterat pati, preuideret. Unde bene discipulis futura cogitantibus Paulus apostolus dicit: uos autem, fratres, non estis in tenebris, ut uos dies illa tanquam fur comprehendat. Omnes enim  uos filii lucis estis et filii diei. Non sumus noctis, neque tenebrarum . Dies enim exitus tanquam fur in nocte comprehendit, quando stultorum animas futura non premeditantes eiicit.

Sic est qui sibi thesaurizat, et non est in Deum diues. Si is qui sibi thesaurizat, et non est in Deum diues, stultus est et in nocte rapiendus, ergo qui uult esse in Deum diues, non sibi thesaurizet, sed pauperibus possessa distribuat. Sic enim sapiens et filius lucis esse merebitur. Unde bene Psalmista cum de auaro quolibet diuite premisisset: Sed et frustra conturbatur, thesaurizat et ignorat cui congregabit ea , mox ubi cordis sui thesaurum locasset, aperuit dicens: Et nunc que est exspectatio mea? nonne Dominus? et substantia mea apud te est  ?

Dixitque ad discipulos suos: Ideo dico uobis, nolite solliciti esse anime quid manducetis, neque corpori quid uestiamini. Quod ait, Ideo dico, ad superiora respicit, hoc est, ideo temporalium sollicitudinem ueto, ne cum diuitibus seculi uobis thesaurizare conuincamini. Ergo quod omnibus natura tribuit, et iumentis, ac bestiis, hominibus quoque commune est, huius cura penitus liberamur, sed precipitur nobis ne solliciti simus quid comedamus. Et quia in sudore uultus preparamus nobis panem, labor exercendus est, sollicitudo tollenda.

Anima plus est quam esca, et corpus quam uestimentum. Admonet, ut meminerimus multo amplius  nobis Deum dedisse, quod nos fecit et composuit ex anima et corpore, quam est alimentum atque tegumentum, ut intelligas eum qui dedit animam, multo facilius escam esse daturum. Similiter eum qui corpus dedit, multo facilius daturum esse uestimentum. Quo loco queri solet utrum ad animam cibus iste perueniat, cum anima incorporea sit, iste autem cibus corporeus. Sed animam hoc loco pro ista uita positam nouerimus, cuius retinaculum est alimentum istud corporeum. Secundum hanc significationem dictum est etiam illud: Qui amat animam suam, perdet illam . Quod nisi de hac uita acceperimus, quam oportet pro regno Dei perdere, quod potuisse martyres claruit, contrarium hoc preceptum erit illi sententie, qua dictum est: Quid prodest homini  si uniuersum mundum lucretur, anime autem cue detrimentum faciat ?

Considerate coruos, quia non seminant, neque metunt. Quibus non est cellarium, neque horreum, et Deus pascit illos. Quod si uolatilia, absque cura et erumnis, Dei aluntur prouidentia, que hodie sunt et cras non erunt, quorum anima mortalis est, et cum esse cessauerint, semper non erunt, quanto magis homines, quibus eternitas promittitur, Dei reguntur imperio!

Quanto magis uos pluris estis illis! Id est, carius uos ualetis. Quia utique rationale animal sicuti est homo, sublimius ordinatum est in rerum natura, quam irrationalia, sicuti sunt aues.

Quis autem uestrum cogitando potest adiicere ad  staturam suam cubitum unum? Si ergo neque quod minimum est potestis, quid de ceteris solliciti estis? Id est, cuius potestate atque dominatu factum est, ut ad hanc staturam corpus uestrum perduceretur, eius prouidentia etiam uestiri potest. Non autem uestra cura factum esse, ut ad hanc staturam ueniret corpus uestrum, ex hoc intelligi potest, quod si curetis et uelitis adiicere unum cubitum huic stature, non potestis. Illi ergo etiam tegendi corporis curam relinquite, cuius uidetis cura factum esse ut tante stature corpus habeatis. Si ergo  neque quod minimum est potestis, minimum enim est hoc, sed Deo, corpora operari . Dandum autem erat etiam documentum propter uestitum, sicut datum est  propter alimentum. Itaque sequitur, et dicit:

Considerate lilia quomodo crescunt, non laborant, non nent. Sed ista documenta, non sicut allegorica, discutienda sunt, ut queramus quid significent corui aut lilia; posita sunt enim, ut de rebus minoribus maiora persuaderentur.

Dico autem uobis, nec Salomon in omni gloria sua uestiebatur sicut unum ex istis. Et reuera, quod sericum, que regum purpura, que pictura textricum, potest floribus comparari? Quid ita rubet ut rosa? quid ita candet ut lilium? uiole uero purpuram nullo superari murice, oculorum magis quam sermonum indicium est.

Si autem fenum quod hodie in agro est, et cras in clibanum mittitur, Deus sic uestit, quanto magis uos,  pusille fidei? Cras in Scripturis futurum tempus intelligitur, dicente Iacob: Et exaudiet me cras iustitia mea . Et in Samuelis phantasmate, Pythonissa loquitur ad Saulem: Cras eris mecum .

Et uos, nolite querere quid manducetis, aut quid bibatis. Notandum quod non ait, Nolite querere uel solliciti esse de cibo, aut potu, aut indumento, sed expressius, Quid, inquit, manducetis, aut quid bibatis. Et supra, Neque corpori, quid uestiamini. Ubi mihi uidentur argui, qui spreto uictu, uel uestitu communi, lautiora sibi uel austeriora pre iis cum quibus uitam ducunt, alimenta, uel indumenta, requirunt.

Et nolite in sublime tolli. Prohibita sollicitudine de alimentis, consequenter ne extollantur admonuit.  Primo enim hec ad necessitatem implendam homo querit. Cum autem hec abundauerint, incipit et superbire de talibus. Tale est hoc ac si se uulneratus quis iactet quia habet multa emplastra in domo, cum hoc illi bonum esset ut uulnera non haberet, et ne uno quidem indigeret emplastro.

Hec enim omnia gentes mundi querunt. Pater autem uester scit quoniam his indigetis. uerumtamen querite regnum Dei, et hec omnia adiicientur uobis. Hic manifestissime ostendit, non hec esse appetenda, tanquam talia bona nostra, ut propter ipsa debeamus bene facere, si quid facimus, sed tamen esse necessaria. Quid enim intersit inter bonum quod appetendum est, et necessarium quod sumendum est, hac sententia declarauit, cum ait: uerumtamen querite  regnum Dei, et hec omnia adiicientur uobis. Regnum ergo Dei bonum nostrum est, et hoc appetendum, et ibi finis constituendus, propter quod omnia faciamus quecunque facimus. Sed quia in hac uita militamus, ut ad illud regnum peruenire possimus, que uita sine his necessariis agi non potest, Adiicientur hec uobis, inquit, sed uos regnum Dei querite. Qui enim non ait, Dabuntur, sed adiicientur, profecto indicat aliud esse quod principaliter datur, aliud quod superadditur. Quia nobis in intentione eternitas, in usu uero temporalitas esse debet, et illud datur, et hoc nimirum ex abundanti superadditur.

Nolite timere pusillus grex, quia complacuit Patri uestro dare uobis regnum. Pusillum gregem electorum,  uel ob comparationem maioris numeri reproborum, uel potius ob humilitatis deuotionem nominat. Quia uidelicet Ecclesiam suam quantalibet numerositate iam dilatatam, tamen usque ad finem mundi uult crescere, et ad promissum regnum humilitate peruenire. Ideoque eius labores blande consolatus, quam regnum Dei tantum querere precipit, eidem regnum a Patre dandum complacita benignitate promittit.

uendite que possidetis, et date eleemosynam. Nolite, inquit, timere ne propter regnum Dei militantibus huius uite necessaria desint, quin etiam possessa propter eleemosynam uendite. Quod tunc digne fit quando qui, semel pro Domino suis omnibus spretis, nichilominus post hec labore manuum unde  et uictum transigere, et eleemosynam dare queat, operatur. Unde gloriatur Apostolus, dicens: Argentum, aut aurum, aut uestem nullius concupiui, ipsi scitis, quoniam ad ea que mihi opus erant, et his qui mecum sunt, ministrauerunt manus iste. Omnia ostendi uobis, quoniam sic laborantes, oportet suscipere infirmos .

Facite uobis sacculos qui non ueterascunt. Eleemosynas uidelicet operando, quarum merces in eternum maneat. Ubi non hoc preceptum esse putandum est, ut nil pecunie reseruetur a sanctis, uel suis scilicet, uel pauperum usibus suggerende: cum et ipse Dominus cui ministrabant angeli, et tamen ad informandam Ecclesiam suam loculos habuisse legatur, et a fidelibus oblata conseruans, et suorum necessitatibus  aliisque indigentibus tribuens: sed ne Deo propter ista seruiatur, et ob inopie timorem iustitia deseratur.

Thesaurum non deficientem in celis, quo fur non appropiat, neque tinea corrumpit. Siue simpliciter accipiendum quod pecunia seruata deficiat, uel uidelicet a fure thesauris erepta, uel in thesauris ipsa sui fragilitate fedata, data autem pro Christo perennem misericordie fructum conferat in celis; seu certe ita intelligendum quod thesaurus boni operis, si commodi terrestris occasione condatur, facile corruptus intereat, ac si celesti solum intentione congeratur, non exterius hominum fauore, non intus inanis glorie ualeat labe miraculi [An maculari?]. Fur enim de foris rapit, tinea scindit interius. Fur abstulit diuitias  eorum de quibus Dominus ait, Receperunt mercedem suam . Tinea corrumpit uestes eorum, quos Psalmista redarguens ait: Quoniam Deus dissipat ossa hominum sibi placentium . Ossa enim uirtutum robur appellat.

Ubi enim thesaurus uester est, ibi et cor uestrum erit. Hoc non solum de pecunia, sed de cunctis passionibus sentiendum est. Gulosi deus uenter est. Ibi ergo habet cor ubi et thesaurum. Luxuriosi thesauri epule sunt, lasciui ludicra, amatoris libido, hinc seruit unusquisque a quo uincitur.

Sint lumbi uestri precincti, et lucerne ardentes in manibus uestris: et uos similes sitis exspectantibus dominum suum. Quia multos ostenderat, uel in totum  seculo subditos, uel secularis intuitu commodi Domino seruientes, pulchre breuiterque suos docet, et lumbos precingere propter continentiam ab amore rerum secularium, et lucernas ardentes habere, ut hoc ipsum uero fine et recta intentione faciant. Aliter, lumbos precingimus, cum carnis luxuriam per continentiam coarctamus. Lucernas autem ardentes in manibus tenemus, cum per bona opera proximis nostris lucis exempla monstramus. Redemptori etenim nostro unum sine altero placere nequaquam potest, si aut is qui bona agit adhuc luxurie inquinamenta non deserit, aut is qui castitate preminet necdum se per bona opera exercet. Sed et si utrumque agitur, restat ut quisquis ille est, spe ad supernam patriam tendat, nequaquam se a uitiis pro  mundi huius honestate contineat, sed totam spem in Redemptoris sui aduentu constituat. Unde et protinus subdit:

Et uos similes hominibus exspectantibus dominum suum, quando reuertatur a nuptiis. Ad nuptias quippe Dominus abiit, quia resurgens a mortuis ascendens in celum supernam sibi angelorum multitudinem nouus homo copulauit. Qui tunc reuertitur cum nobis iam per iudicium manifestatur. Bene autem de seruis exspectantibus subditur:

Ut cum uenerit et pulsauerit, confestim aperiant ei. uenit quippe cum ad iudicium properat, pulsat uero cum iam per egritudinis molestias esse mortem uicinam designat. Cui confestim aperimus, si hunc cum amore suscipimus. Aperire etenim iudici pulsanti  non uult, qui exire de corpore trepidat; et uidere eum quem contempsisse se meminit iudicem formidat. Qui autem de sua spe et operatione securus est, pulsanti confestim aperit, quia letus iudicem sustinet; cum tempus propinque mortis agnouerit, de gloria retributionis hilarescit. Unde et protinus subditur:

Beati serui illi quos cum uenerit Dominus, inuenerit uigilantes. uigilat qui ad aspectum ueri luminis, mentis oculos apertos tenet. uigilat qui seruat operando quod credidit. uigilat qui a se torporis et negligentie tenebras repellit. Hinc etenim Paulus dicit: Euigilate iusti, et nolite peccare . Hinc rursus ait: Hora est iam nos de somno surgere . Sed ueniens Dominus, quid uigilantibus seruis exhibeat,  audiamus.

Amen dico uobis quod precinget se, et faciet illos discumbere, et transiens ministrabit illis. Precingit se, id est retributionem preparat; facit illos discumbere, id est in eterna quiete refoueri. Discumbere quippe nostrum, in regno quiescere est. Unde rursum Dominus dicit: uenient et recumbent cum Abraham, et Isaac et Iacob . Transiens autem Dominus ministrat, quia lucis sue illustratione nos satiat. Transit uero, dictum est, de iudicio ad regnum redit. uel certe Dominus nobis post iudicium transit, quia ab humanitatis forma in diuinitatis sue contemplatione nos eleuat. Et transire eius, est in claritatis sue speculationem nos ducere, cum eum quem in  humanitate in iudicio cernimus, etiam in diuinitate post iudicium uidemus.

Et si uenerit in secunda uigilia, et si in tertia uigilia uenerit, et ita inuenerit, beati sunt serui illi. Prima uigilia primeuum tempus est, id est pueritia. Secunda, adolescentia uel iuuentus. Que auctoritate sacri eloquii unum sunt dicentis: Letare, iuuenis, in adolescentia tua . Tertia autem, senectus accipitur. Qui ergo uigilare in prima uigilia noluit, custodiat uel secundam, ut qui conuerti a prauitatibus suis in pueritia neglexit, ad uias uite saltem in tempore iuuentutis euigilet. Et qui uigilare in secunda uigilia noluit, tertie uigilie remedia non amittat, ut qui et in iuuentute ad uias uite non euigilat, saltem in senectute resipiscat. Ad excutiendam uero mentis nostre  desidiam, etiam exteriora damna per similitudinem deducuntur, ut per hec animus ad sui custodiam suscitetur; nam dicitur:

Hoc autem scitote, quoniam si sciret pater familias qua hora fur ueniret, uigilaret utique, non sineret perfodi domum suam. Ex qua premissa similitudine etiam exhortatio subinfertur, cum dicitur:

Et uos estote parati, quia qua hora non putatis, Filius hominis uenit. Nesciente etenim patrefamilias, furdomum perfodit: quia dum a sui custodia spiritus dormit, improuisa mors ueniens, carnis nostre habitaculum irrumpit, et eum quem Dominum domus inuenerit dormientem, necat, quia cum uentura damna spiritus minime preuidet, hunc mors ad supplicium nescientem rapit. Furi autem resisteret si uigilaret,  quia aduentum iudicis qui occulte animam rapit precauens, ei penitendo occurreret, ne impenitens periret. Horam uero ultimam Dominus noster idcirco nobis uoluit esse incognitam, ut semper possit esse suspecta, ut dum illam preuidere non possumus, ad illam sine intermissione preparemur.

Ait autem ei Petrus: Domine, ad nos dicis hanc parabolam, an et ad omnes? Duo quidem Dominus premissa parabola monuerat, et se uidelicet subito uenturum, et illos eum paratos exspectare debere; sed de quo horum, an de utroque, Petrus interrogauerit, quosue sibi sociisque suis comparauerit, cum ait, Ad nos dicis, an et ad omnes? non facile patet. Et quidem in eo quod ait, nos et omnes, non alios quam uel apostolos apostolorumque similes, et ceteros fideles,  uel eos qui uiritim morientes quotidie sui iudicis aduentum uolentes nolentesque suscipiunt, et eos qui ueniente uniuersali iudicio uiui sunt in carne reperiendi, significare putandus est. Sed mirum si beatus Petrus dubitauit, uel omnibus qui uelint sobrie, et iuste, et pie uiuendum, exspectantibus beatam spem, et aduentum glorie magni Dei, qui uult omnes homines saluos fieri, uel inopinatum et singulorum, et omnium, magnorum et pusillorum, et fidelium, et infidelium, futurum esse iudicium. Unde restat intelligi, his iam bene cognitis, ea magis que nescire forte poterat, quesitu digna duxisse, uidelicet si sublimia illa uite celestis instituta, quibus possessa uendere, sacculos qui non ueterascerent facere, thesaurum  celo condere, lumbis precinctis lucernisque ardentibus uigilare, et Dominum exspectare preceperat, ad apostolos solum similesque illorum, an et ad omnes qui saluandi sint, pertineant. Qui sensus esse querentis, ex ipsa  Domini responsione declaratur.

Dixit autem Dominus: Quis putas est fidelis dispensator et prudens, quem constituit Dominus super familiam suam? Respondens ad interrogata Saluator, primo docet iudicium cunctis adfuturum, singulosque iuxta meritum operis ac sensus sui capacitatem, premia uel tormenta nacturos. Deinde, quod maxime quesierat, gratiam uirtutum quam mundo attulerit, a singulis quantum possint ostendit esse sectandam. Ignem  ueni mittere in terram, et quid uolo nisi  ut accendatur? Sane quod ait, quis putas est, difficultatem, non impossibilitatem perficiende uirtutis insinuat, quomodo Psalmista: Quis sapiens, et custodiet hec ? non neminem, sed rarum significat. Nam alibi idem uerbum non pro difficili, sed pro impossibili posuit. Deus quis similis erit tibi ? id est, nullus. Tu enim solus altissimus, super omnem terram .

Ut det illis in tempore tritici mensuram. Per mensuram tritici exprimitur modus uerbi. Alta etenim queque debent multis audientibus contegi, uix paucis aperiri, ne cum angusto cordi incapabile aliquid tribuitur, extra fundatur. Hic Moyses a secreta Dei exiens, coruscantem faciem coram populo uelat, quia nimirum turbis claritatis intime arcana non indicat.  Pro qualitate igitur audientium formari debet sermo doctorum, ut et a sua singulis congruat, et tamen a communis edificationis arte nunquam recedat.

Beatus ille seruus, quem cum uenerit Dominus, inuenerit ita facientem. uere dico uobis quia super omnia que possidet, constituet eum. Quanta inter bonos auditores, et bonos doctores, meritorum distantia, tanta est et premiorum. Hos enim adueniens cum uigilantes inuenerit, faciet discumbere, et transiens ministrabit eis. Illos autem cum uerbi annonam familie sibi credite fideliter prudenterque dispensantes inuenerit, supra omnia que possidet constituet, id est supra omnia celestia regni gaudia, non utique ut horum soli Dominum teneant, sed ut eorum abundantius ceteris sanctis eterna possessione fruantur.  Qui enim docti fuerint, fulgebunt quasi splendor firmamenti, et qui ad iustitiam erudiunt multos quasi stelle in perpetuas eternitates . Et Apostolus ait: Qui bene presunt presbyteri, duplici honore digni habeantur, maxime qui laborant in uerbo et doctrina .

Quod si dixerit seruus ille in corde suo, Moram facit dominus meus uenire, et ceperit percutere pueros, et ancillas, et edere, et bibere, et inebriari. Sicut in uno fideli dispensatore totus bonorum rectorum, quomodo uel uiuat uel remuneretur, ordo docetur, sic et in hoc nequissimo seruo cunctorum presulum malorum damnandorum pariter opus, et damnatio narratur eterna, qui neglecto Domini timore, non modo ipsi  luxurie uacant, sed et subditos iniuriis stimulant. Quamuis et typice possit intelligi pueros et ancillas percutere, corda infirmorum nec adhuc fide, spe et caritate solidatorum, ostenso praue operationis aut locutionis exemplo uitiare. Edere autem, bibere et inebriari, cunctis facinoribus et seculi illecebris que mentem dementent, et errare faciant, occupari. Nota sane inter uitia serui mali ascriptum quod tardum domini sui reditum putauerit, non autem inter boni uirtutes annumeratum quod hunc citum sperauerit, sed tantum quod ad iussionem domini quandocunque uenturi conseruis, in tempore, tritici mensuram dederit: hoc est, uel sermonis Domini, uel exempli sui regulam monstrauerit. Quin etiam quosdam bonos seruos legimus ab Apostolo castigatos, quod trementes  atque anxii crederent instare diem Domini, quem ipse inopinatum promiserit esse uenturum. Unde optimum esse probatur, quanquam magnopere, si liceat, cupiamus scire quando ueniat Desideratus cunctis gentibus, equanimiter tamen nos scire que scire non liceat, tantum in exemplum boni serui, siue prope seu procul sit, paratos exspectare et diligere aduentum eius.

ueniet dominus serui illius in die qua non sperat, et hora qua nescit, et diuidet eum, partemque eius cum infidelibus ponet. Diuidet eum non gladio desecando, sed a fidelium consortio segregando, et eis qui nunquam uel ad fidem pertinuerant sociando: quia qui suorum et maxime domesticorum curam non habet,  fidem negauit, et est infideli deterior, ut Apostolus ait.

Ille autem seruus qui cognouit uoluntatem domini sui, et non preparauit, et non fecit secundum uoluntatem eius, uapulabit multis. Multi hanc sententiam male intelligentes, nolunt scire quid faciant, et quasi minus se uapulaturos existimant si nesciant quid operari debuerant. Sed aliud est nescisse, aliud est scire noluisse. Nescit namque qui apprehendere uolet et non ualet; qui autem ut nesciat aurem a uoce ueritatis auertit, iste non nesciens, sed contemptor addicitur.

Qui autem non cognouit et fecit digna plagis, uapulabit paucis. Omni autem cui multum datum est, multum queretur ab eo: et cui commendauerunt multum,  plus petent ab eo. Quare postquam dixit, Cui multum datum est, adiecit, Et cui commendauerunt multum, subaudis, diuina iudicia. Nisi forte per hoc utrumque fidelium ordinem, et rectorum uidelicet et subditorum uoluit intimare, quia multum sepe datur etiam quibusque priuatis, quibus et cognitio dominice uoluntatis, et exsequendi que cognoscunt facultas impenditur. Multum autem commendatur ei, cui cum sua salute dominici quoque gregis pascendi cura committitur. Itaque potentes potenter tormenta patiuntur, et fortioribus fortior instat cruciatio, hoc est maiori gratia donatos, si deliquerint, maior uindicta sequetur. Mitissima autem omnium pena erit eorum qui preter peccatum quod originale traxerunt, nullum insuper addiderunt; et in ceteris, que addiderunt,  tanto quisque ibi tolerabiliorem habebit damnationem, quanto hic minorem habuerit iniquitatem.

Ignem ueni mittere in terram, et quid uolo nisi ut accendatur? Hec ad interrogationem beati Petri sciscitantis, an arctioris uite status sit ab omnibus expetendus, specialiter sententia respondet. Ignem quippe dicit Spiritus sancti feruorem, qui secreta cordis illuminans continuis motibus ad superna prouocat, uitia concupiscentie carnalis quasi spinas tribulosque comburit, aurea dominice domus uasa probando meliorat, et ligna, fenum, stipulamque consumit, qui mox in terram missus illas centum uiginti, quas in arce Sion reperit lucernas, intima  sui luminis aspersione fetauit. De quibus supra cum diceret: Sint lumbi uestri precincti , addidit: Et lucerne ardentes. Queris ergo  utrum omnes moneam lumbis accinctis et lucernis ardentibus Domini aduentum prestolari: sed qui ob hoc solum de sinu Patris exiui, et ueni in mundum ut homines a terrenis cupiditatibus in celestia desideria succendam, quid putas uolo aliud, quam ut huius incendii iubar cunctas mundi plagas illustret, huius flamma deuotionis usque ad finem seculi fidelium semper augescat in corde, neque ullo infidelium uel fluctuum exstinguatur incursu uel flatuum?

Baptisma autem habeo baptizari. Sanguinis  proprii tinctione prius habeo perfundi, et sic corda credentium spiritus igne, quo terrena omnia simul et  animam suam despicere imo odire queant, inflammare. Non enim erat Spiritus datus, quia iehsu nondum fuerat glorificatus , hoc est uictoria passionis. De qua alibi: Potestis, inquit, bibere calicem quem ego bibo, aut baptismo quo ego baptizor, baptizari ?

Et quomodo coarctor, usque dum perficiatur? Quidam codices habent, Et quomodo angor. Tanta itaque Domini dignatio est, ut infundende nobis deuotionis, et consummande perfectionis in nobis, et maturande pro nobis studium passionis sibi inesse testetur, qui cum in se nichil habuerit quod doleret, nostris tamen angebatur siue coarctabatur erumnis, et sub tempore passionis mestitiam pretendebat, quam non ex metu mortis sue, sed ex mora nostre  redemptionis assumpserat. Iuxta quod ait: Et quomodo angor usque dum perficiatur? Utique qui usque ad perfectionem angitur, de perfectione securus est.

Putatis quia pacem ueni dare in terram? non, dico uobis, sed separationem. Quomodo post baptisma sue passionis, post ignis spiritalis aduentum, terra sit arsura declarat. Siquidem ad fidem Christi totus orbis contra se diuisus est, unaqueque domus et infideles habuit et credentes, et propterea bellum missum est bonum, ut rumperetur pax mala. Quod et Isaias sub typo Aegypti prophetice precinuit dicens: Ecce Dominus ascendet super nubem leuem, et ingredietur Aegyptum, et mouebuntur simulacra Aegypti a facie eius, et cor Aegypti tabescet in medio eius, et concurrere faciam Aegyptios aduersus Aegyptios  , his uidelicet contra fidem, illis pro fide dimicantibus.

Erunt enim ex hoc quinque in domo una diuisi, tres in duo, et duo in tres diuidentur. In duo et in tres, contra duo et contra tres significat. Et notandum quomodo quinque diuisos dicat, cum uideatur sex personarum subiecisse uocabula, patris scilicet et filii, matris et filie, socrus et nurus. Intelligendumque eamdem socrus, quam matris nomine designatam, quia que mater est filii, ipsa et socrus est uxoris eius, ideoque illa ipsa et in filiam suam et in nurum dicitur esse diuisa. Quas si qui diuisiones etiam allegorice querat interpretari, tres in duo et duo in tres diuiduntur, quia boni malis, et mali  bonis sentiunt atque agunt aduersa. Tria namque ad eos qui fidem summe Trinitatis seruant, pertinere, nemo est qui dubitet. Duo quoque illis congruere qui a fidei unitate dissentiunt, et multis Scripturarum locis, et ibi maxime probatur, quod et immunda in arca animalia sub hoc numero retinentur, et sola in Genesi secundi diei opera uisa a Deo quia bona sint, non dicitur.

Pater in filium, et filius in patrem suum. Pater hic diabolus est, cuius aliquando filii non illo creante, sed nobis imitantibus eramus, dicente Domino: uos ex patre diabolo estis . Sed postquam uocem monentis audiuimus, Obliuiscere populum tuum, et Dominum [An leg. domum?] patris tui, uenit ignis ille, id est gratia spiritalis separauit nos ab  inuicem, ostendit alterum patrem, cui diceremus, Pater noster qui es in celis .

Mater in filiam, et filia in matrem. Mater synagoga, filia est Ecclesia primitiua, que et eam de qua genus duxit synagogam fidei persecutionem sustinuit, et ipsa eidem synagoge fidei ueritate contradixit.

Socrus in nurum suam, et nurus in socrum suam. Socrus synagoga, nurus est Ecclesia de gentibus, quia sponsus Ecclesie Christus filius est synagoge, dicente Apostolo: Quorum patres, et ex quibus Christus secundum carnem . Socrus igitur, id est mater sponsi, et in nurum sicut prediximus suam, et in filiam diuisa est, quia synagoga carnalis siue de circumcisione, seu de preputio credentes persequi  non cessat. Sed et ipse in socrum matremque sunt diuise, nolentes circumcisionem recipere carnalem, ut Actus apostolorum docent.

Dicebat autem et ad turbas: Cum uideritis nubem orientem ab occasu, statim dicitis, Nubes uenit, et ita fit. Et cum austrum flantem, dicitis quia estus erit, et fit. Nubem orientem ab occasu, carnem suam a morte resurgentem significat. Ex illo enim omnibus terris imber Euangelice predicationis infusus est. Austrum flantem ante estus, tribulationes leniores ante iudicium.

Hypocrite, faciem terre et celi nostis probare. Hoc autem tempus quomodo non probatis? Quid nube et austro mystice designetur, preoccupando perstrinximus. Sed et ad litteram manifestus est sensus,  quia qui ex elementorum immutatione statum aurarum, quia uoluerunt, facillime prenoscere potuerunt, possent etiam si uellent hoc tempus, hoc est uel primi, uel secundi dominici aduentus  ex dictis intelligere prophetarum, qui hoc utrumque manifestissimis, uel indiciis rerum uel annorum presignauere curriculis. Et ne quid de turba sibi forte de imperitia blandirentur, et se idiotas ac prophetice lectionis ignaros temporum cursum probare non posse causarentur, uigilanter adiungit.

Quid autem et a uobis ipsis non iudicatis quod iustum est? Ostendens eos utpote rationalem creaturam, et si litteras nesciant, naturali tamen ingenio posse dignoscere,  uel eum qui opera in se, que nemo alius, fecisset, supra hominem intelligendum, et ideo Deum esse credendum, uel post tot seculi huius iniustitias, iustum Creatoris iudicium esse uenturum. Nemo igitur ex eo quod supra dictum est, seruum nescientem Domini uoluntatem uapulare paucis, inter peccandum de remedio nesciendi presumat. Qui ut alia taceam, ex eo ipso quod homo est, nec mala que caueat, nec bona potest ignorare que appetat.

Cum autem uadis cum aduersario tuo ad principem in uia, da operam liberari ab illo, ne forte tradat te apud iudicem, et iudex tradat te exactori, et exactor mittat te in carcerem. Et hec sicut et superiora seculi calcandas illecebras, aduentumque tremendi  iudicis continua docent exspectatione prestolandum. Aduersarius quippe noster in uia, est sermo Dei contrarius nostris carnalibus desideriis in presenti uita. A quo ipse liberatur, qui preceptis eius humiliter subditur. Alioquin aduersarius iudici, et iudex tradet exactori, quia ex sermone Domini contempto reus peccator tenebitur in examine iudicis. Quem iudex exactori tradet, quia hunc maligno spiritui ad ultionem trahere permittet, ut compulsam animam ipse ad penam de corpore exigat, que ei ad culpam sponte consensit. Exactor mittet in carcerem, quia per malignum spiritum in inferno retruditur, quousque dies iudicii ueniat, ex quo iam in inferni ignibus simul et ipse crucietur.

Dico tibi, non exies inde donec etiam nouissimum  minutum reddas. Id est donec etiam minima peccata persoluas. Que quia semper soluere penas patiendo, sed nunquam persoluere ueniam consequendo poteris , nunquam exies inde, ubi perpetuas operum penas lues.



CAPUT XIII.

Aderant autem quidam ipso in tempore nuntiantes illi de Galileis, quorum sanguinem Pilatus miscuit cum sacrificiis eorum. Hi Galilei, qui ab impio preside sunt inter sua sacrificia necati, suorum quidem scelerum penas impia scelerataque morte soluunt. Quibus tamen non ipsa mors, nam et bonos quoque sic potuisse mori, beatorum martyrum gloria declarat, sed uita improba, pro qua in secundam mortem mitterentur, obfuit: uerum ad correctionem uiuentium, ut pestilente flagellato  stultus sapientior fieret: uel certe ad exemplum corrigi nolentium, ideoque pessime periturorum, tali sunt morte multati. Denique sequitur:

Et respondens dixit illis: Putatis quod ii Galilei pre omnibus Galileis peccatores fuerunt, quia talia passi sunt? Non dico uobis, sed nisi penitentiam habueritis, omnes similiter peribitis. Reuera enim, qui non penitentiam habuerunt, similiter perierunt, quia quadragesimo dominice passionis anno, uenientes Romani, quos designabat Pilatus, ut pote ad eorum gentem regnumque pertinens, et incipientes a Galilea, unde et Dominica predicatio ceperat, adeo radicitus impiam gentem deleuerunt, ut non solum atria templi qua sacrificia deferri consueuerant, sed  et interiora domus qua Galileorum accessus non erat, humano sanguine fedarent. Quia uero typice Pilatus qui interpretatur os malleatoris, diabolum significat, semper cedere paratum, sanguis peccatum, sacrificia bonas actiones exprimunt, Pilatus sanguinem Galileorum cum sacrificiis eorum miscet, quando diabolus eleemosynam, preces, ieiunium, ceteraque bona gesta fidelium, uel mortifera carnis et sanguinis delectatione, uel odii meditatione, uel inuidie furore, uel humane laudis ambitione, uel alia qualibet nefaria peste commaculat, ut quamuis oblata Domino uideantur, nichil tamen offerentibus prodesse callidus insidiator efficiat, quod nobiscum agi quotidie utinam nesciremus.

Sicut et illi decem et octo supra quos cecidit turris  in Sile, et occidit eos. Putatis quia et ipsi debitores fuerunt preter omnes homines habitantes in Ierusalem? Non, dico uobis, sed si non penitentiam egeritis, omnes similiter peribitis. Et isti Hierosolymite quemadmodum et illi Galilei non soli fuere peccatores, sed in terrorem sunt reliquorum puniti. Qui ruina turris oppressi, prenuntiant omnes qui penitere noluerunt Iudeos cum ipsis suis menibus esse perituros. Non frustra decem et octo, qui numerus apud Grecos ex et , hoc est iisdem quibus nomen Iesu incipit litteris exprimitur. Indicant enim eos hinc maxime meruisse damnari, quia nomen Saluatoris auditum spernere potius quam suscipere maluerunt. Mystice autem turris Sile, illa est cui Psalmista decantat: Deduxisti me quia factus es spes  mea, turris fortitudinis a facie inimici . Nam et ipsum Sile nomen, quod interpretatur missus, et ubi cecus a natiuitate lumen accepit, eum nimirum significat, qui ait: Ego lux in mundum ueni . Et iterum: Et qui misit me, mecum est . De cuius casu sub metaphora lapidis alibi dicitur: Omnis qui ceciderit supra illum lapidem, conquassabitur. Supra quem autem ceciderit, comminuet illum . Aliter: unusquisque nostrum turrem debet edificare uirtutum prius sumptibus computatis, ne cum perficere nequiuerit, a pretereuntibus rideatur. Hec turris bene constructa persistit. Sin autem erecta in superbiam firma non habuerit fundamenta, cadet super eum a quo edificata est.

 Dicebat autem hanc similitudinem. Arborem fici habebat quidam plantatam in uinea sua. Potest quidem hec arbor fici generis humani designare naturam. Que bene plantata, hoc est ad auctoris sui similitudinem creata est. Sed Deo querente per triennium fructum dare negauit, quia ante legem, sub lege, sub gratia obedire despexit. uerum si ad superiora respexeris, animaduertes eam, et si generaliter omnium, specialiter tamen synagoge typum portare. Nam cum premissa illa terribili tremendaque sententia: Si non penitentiam egeritis, omnes similiter peribitis, mox de infecunda atque eradicanda arbore parabolam subiungit, apertissime docet eos quibus loquebatur, instar infructuose fici, si non penituerint esse succidendos. uinea ergo Domini Sabaoth,  domus Isrel est, ut Isaie cantico docemur. Synagoga autem in eadem domo condita, fici est arbor in uinea. Sed qui uineam suam permisit a uiatoribus deripi, hic etiam ficum iussit excidi.

Et uenit querens fructum in illa, et non inuenit. Ipse qui Synagogam per Moysen instituit, Dominus in carne natus apparuit, et crebrius in synagoga docens, fructum fidei quesiuit, sed in phariseorum mente non inuenit.

Dixit autem ad cultorem uinee: Ecce anni tres sunt ex quo uenio querens fructum in ficulnea hac, et non inuenio. Per cultorem uinee, apostolorum doctorumque ordo exprimitur, quorum precibus ac monitis assidua plebi Dei cura suggeritur. His enim Dominus  sepissime de infructuosa Iudeorum gente querebatur, quod per tres annos sue uisitationis, hoc est in legalibus edictis, in propheticis contestationibus, et in ipsa coruscantis Euangelii gratia negligens exstiterit.

Succide ergo illam, ut quid etiam terram occupat? Non ab apostolis, sed a Romanis gens Iudea succisa, et a terra repromissionis eiecta est. Sed succide  illam, succisionis ei uenture cladem penitentiam suadendo propone. Que iusto iudicio terram cum regno perdidit, pro cuius amore celi ciues persequi, ipsumque celi et terre regem occidere non metuit, dicens per suos pontifices et phariseos: Si dimittimus eum sic, omnes credent in eum, et uenient Romani, et tollent nostrum et locum, et gentem.  Potest etiam per terram sterili ficu occupatam Iudaice plebis turba figurari, que noxia prepositorum umbra, ne ueritatis lumen recipere posset pressa, et ne superne dilectionis sole calefieret, exemplo est eorum prauitatis impedita. Iuxta quod eisdem alibi Saluator: ue  uobis, scribe et pharisei hypocrite, qui clauditis regnum celorum ante homines. uos enim non intratis, nec intreuntes sinitis intrare .

At ille respondens dixit illi: Domine, dimitte illam et hoc anno, usque dum fodiam circa illam. uox apostolorum est, qui post passionem Domini pro Iudeis summopere precabantur, ne ab impenitentibus dominice crucis ultio peteretur. Usque dum fodiam  circa illam, id est radicem infructuose mentis  ligone bis acute inuectionis humilem, et presentium uidelicet pressurarum, et horrorem perpetue damnationis incutiens. Omnis quippe fossa in imo est. Et nimirum increpatio dum mentem sibi demonstrat, humiliat.

Et mittam stercora. Id est malorum que fecit abominationem ad animum reducam, et compunctionis gratiam quasi de putredine stercoris exsuscitem.

Et si quidem fecerit fructum. Sin autem, in futurum succides eam. Cum diceret, Et si quidem fecerit fructum, non subiunxit aliquid, sed suspendit sententiam. Cum uero adderet, Sin autem, continuo iudicium uenture damnationis annexuit dicens: In futurum succides eam; quia uidelicet multo procliuiorem  ad negandum, quam ad confitendum Deum synagogam uidebat. Unde et alibi rebus eamdem figuram quam hic uerbis agens, infecundam ficum eterne sterilitatis maledictione damnauit, ostendens uidelicet eam, et si fodiant apostoli corripiendo, et si stercus aduehant peccata improperando, nulla tamen penitentie fruge cumulandam, sed districte bipennis seueritate tollendam.

Erat autem docens in Synagoga eorum sabbatis, et ecce mulier que habebat spiritum infirmitatis annis decem et octo. Dicta de ficu parabola, Dominus in synagoga docuisse narratur, ut uidelicet intimetur non alio parabolam tendere, sed hoc esse fructum in ficulnea querere et non inuenire, uerbum synagoge commodare, nec recipi. Quam tamen ne totam  funditus ob culpam sterilitatis expiandam putares, sed reliquias per electionem gratie scires esse saluandas, mox ibidem Ecclesie primitiue sanatio sub incurue mulieris specie subsequitur. Que bene decem et octo annis fuit curuata, qui numerus ternario sexties ducto perficitur, quia uidelicet eam que in testimonio legis, in uaticinio prophetie, et in reuelatione gratie per infirma opera langueret, ostendit. Senarius enim numerus, in quo mundi est creatura perfecta, operum perfectionem significat. Tria uero sunt  tempora dominice uisitationis, in quibus Iudea quia terrena magis quam celestia nouera: operari, quasi decem et octo annis a sue mentis erat rectitudine curuata.

Et erat inclinata nec omnino poterat sursum respicere.  Quia terrena sapiens, infirma requirens, celestia cogitare nondum faciebat, audiens per prophetam: Si uolueritis et audieritis me, bona terre manducabitis. Cui contra membris Ecclesie dicit Apostolus: Que sursum sunt sapite, non que super terram .

Quam cum uidisset iehsu, uocauit ad se, et ait illi: Mulier, dimissa es ab infirmitate tua. Et imposuit illi manus, et confestim erepta est, et glorificabat Deum. uidit predestinando per gratiam, uocauit illustrando per doctrinam, imposuit manus spiritualibus donis adiuuando, erexit ad glorificandum Deum, in operibus bonis usque in finem firmam prouehendo. Quos  predestinauit, hos et uocauit; et quos uocauit, hos et iustificauit; quos autem iustificauit, illos et magnificauit .

 Respondens autem archisynagogus indignans quia Sabbato curasset iehsu, dicebat turbe: Sex dies sunt in quibus oportet operari, in his ergo uenite et curamini, et non in die sabbati. Sabbato curauit iehsu, ostendens iam esse tempus, ut secundum prophetiam Cantici canticorum aspiraret dies, et remouerentur umbre. Sed nesciebat archisynagogus, uel hoc uel illud multo excellentius sacramentum, quod sabbato curando Dominus intimabat, quia scilicet post sex seculi huius etates, perpetua uite immortalis erat gaudia daturus. In cuius figuram Moyses sabbato non a bona, sed a seruili, hoc est noxia precepit actione feriandum, illud utique tempus prefigurans, quo secularia nostra opera, non autem religiosa, hoc est  Deum laudandi acta cessarent. Fallitur ergo et fallit archisynagogus, quia lex in sabbato non hominem curare, sed onera ferre, hoc est peccatis grauari prohibuit.

Respondens autem ad illum Dominus dixit: Hypocrite, unusquisque uestrum sabbato non soluit bouem suum aut asinum a presepio, et ducit adaquare? Infidelitatis quidem arguit principes synagoge, et merito hypocritarum, id est simulatorum nomine notat, quos cum magistri plebium uideri appeterent, hominis sanationem pecoris cure postponere non puderet: sed altiori sensu bouis et asini uocabulo, Iudeum Grecumque significat. De quorum uocatione scriptum est: Bos cognouit possessorem suum, et asinus presepe domini sui. Qui uterque peccati uinculis  absolutus, sitim estumque mundi huius dominici, fontis haustu deposuit.

Hanc autem filiam Abrahe quam alligauit Satanas, ecce decem et octo annis, non oportuit solui a uinculo isto die sabbati? Filia Abrahe est anima queque fidelis, filia Abrahe Ecclesia de utroque populo ad fidei unitatem collecta, que tempore legis et dominice resurrectionis impleto per gratiam Spiritus sancti septiformem uincula longe captiuitatis erupit. Nam et hoc modo fortasse mysterium sabbati, decemque et octo annorum potest non inconuenienter intelligi. Idem est ergo mystice bouem uel asinum solutos a presepio potum agi, quod est filiam Abrahe a uinculo noxie inclinationis erigi, Ecclesiam uidelicet ex Iudeis gentibusque congregatam laqueis peccatorum  per aquam baptismatis absolui, atque ad celestia speranda sublimari. Notandum sane, quod infandissima heresis, ex eo quod Dominus ait, Mulierem alligatam a Satana, conatur astruere corporum humanorum uitia, non ad Deum auctorem, sed potius ad diabolum pertinere, quasi diabolus cum habeat semper cupiditatem nocendi, nocere cuiquam possit, nisi ab Omnipotente acceperit potestatem. Nam quid aliud non solum in libro beati Iob, quem memorata heresis cum ceteris ueteris Testamenti libris, et cum ipso Deo qui dedit, quasi maligno mundo principe uesanus exsufflat, sed etiam in Euangelio declaratur, ubi demonia nec in porcos irent, nisi hoc illis ipse concederet, sicut et supra docuimus.

 Et cum hec diceret, erubescebant omnes aduersarii eius, et omnis populus gaudebat in uniuersis que gloriose fiebant ab eo. Qui de dictis Saluatoris erubescunt, ficulnee sterili se iure comparandos ostendunt. Qui gaudent de miraculis eius, ad filiam Abrahe Deum de sua erectione glorificantem, hoc est, ad Ecclesiam fidei pietate se pertinere declarant.

Dicebat ergo: Cui simile est regnum Dei, et cui simile esse existimabo illud? Simile est grano sinapis. Regnum Dei predicatio Euangelii est, et notitia Scripturarum que ducit ad uitam. Et de qua dicitur ad Iudeos: Auferetur a uobis regnum Dei, et dabitur genti facienti fructus eius . Simile est ergo huiuscemodi regnum grano sinapis, ob feruorem utique fidei, uel quod dicatur uenena expellere.  Unde et alibi legimus fidem perfectam grano sinapis comparatam, quia uidelicet omnia dogmata prauitatis, sua simplicitate et humilitate deuincat.

Quod acceptum homo misit in hortum suum. Homo Christus, hortus est Ecclesia semper eius et disciplinis excolenda et donanda muneribus. Qui bene dicitur, idem quod seuerit granum accepisse, quia uidelicet dona que nobis cum patre tribuit ex diuinitate, nobiscum accepit ex humanitate, unde dicitur: Accepit dona in hominibus. Et alibi Petrus ait: Et promissione Spiritus sancti accepta a Patre, effudit hunc quem uos uidetis et auditis.

Et creuit, et factum est in arborem. Creuit Euangelii predicatio cunctum disseminata per orbem, crescit et in mente cuiusque credentis, quia nemo repente  fit perfectus, sed ascensus  in corde eius disposuit in conualle lacrymarum : et infra: Ambulabunt de uirtute in uirtutem, uidebitur Deus deorum in Sion . Gradatim quippe de conualle lacrymarum ascenditur, ut in monte celestium gaudiorum Deus deorum uideatur. Crescendo autem sinapis granum non herbarum, que uelociter arescunt, sed arboris instar exsurgit, longa scilicet annositate et opima fertilitate gaudentis. Et nota quod dum in uinea ueteri ficus infecunda redarguitur, noua mox in horto Euangelii sinapis arbor procreatur.

Et uolucres celi requieuerunt in ramis eius. Rami huius arboris dogmatum sunt diuersitates, in quibus anime caste que uirtutum pennis ad superna tendere  sciunt, nidificare et requiescere gaudent. Quis dabit  mihi pennas sicut columbe, et uolabo et requiescam ? Potest in grano sinapis ipsa dominice incarnationis humilitas intelligi, quod acceptum homo misit in hortum suum, quia corpus crucifixi Saluatoris accipiens Ioseph, in horto sepeliuit. Creuit autem et factum est in arborem, quia resurrexit et ascendit in celum. Expandit ramos in quibus uolucres celi requiescerent, quia predicatores dispersit in mundum, in quorum dictis atque consolationibus ab huius uite fatigatione fideles quique respirarent.

Et iterum dixit: Cui simile estimabo regnum Dei, et cui simile est? Fermento quod acceptum mulier  abscondit in farine sata tria, donec fermentaretur totum. Satum genus est mensure iuxta morem prouincie Palestine unum et dimidium modium capiens. Fermentum ergo dilectionem dicit, que feruefacit, et excitat mentem. Mulierem uero illam, filiam Abrahe cui supra manus imposuit, et confestim erecta glorificabat Deum, hoc est Ecclesiam significat, cuius farina nos sumus, quotquot timoris et spei exercitio, quasi mola superiore et inferiore conterimur, ut iuxta Apostolum unus panis unum corpus multi simus in Christo. Abscondit ergo mulier fermentum dilectionis in farine sata tria, quia precipit Ecclesia ut diligamus Dominum ex toto corde, tota anima, tota uirtute. Cui sub typo Sare per Abraham dicitur: Accelera tria sata simile, commisce,  et fac subcineritios panes . Possunt in farine satis tribus, etiam tres dominici seminis fructus, tricesimus scilicet, sexagesimus et centesimus intelligi, id est coniugatorum, continentium, uirginum. Et pulchre dicit eatenus absconditum in farina fermentum, donec fermentaretur totum, quia caritas in nostra mente recondita eousque crescere debet, donec totam mentem in sui perfectionem commutet, ut nichil uidelicet preter ipsam conditoris sui dilectionem diligere, agere, recolere anima possit. Quod hic quidem inchoari, sed ibi habet perfici, ubi cum sit Deus omnia in omnibus, omnes uno eodemque sue dilectionis igne calefecit.

Ait autem illi quidam: Domine si pauci sunt qui saluantur? Ipse autem dixit ad illos: Contendite intrare  per angustam portam. Per angustam portam aula salutis intratur, quia per labores necesse est et ieiunia seculi fallentis illecebra uincatur. Et bene dixit: Contendite intrare: quia nisi mentis contentio ferueat, unda mundi non uincitur, per quam anima semper ad ima reuocatur.

Quia multi, dico uobis, querent intrare, et non poterunt. Querunt intrare salutis amore prouocati, et non poterunt itineris asperitate deterriti. Querunt hoc ambitione premiorum, a quo mox laborum timore refugiunt. Non quia iugum Domini asperum aut onus est graue, sed quia nolunt discere ab eo quoniam mitis est et humilis corde, ut inueniant requiem animabus suis: eoque fit angusta porta qua intratur ad uitam.

 Cum autem intrauerit pater familias, et clauserit ostium, et incipietis foris stare et pulsare ostium dicentes: Domine, aperi nobis. Paterfamilias uidelicet Christus, qui ubique totus est ex diuinitate, intus quidem est eis, quos in celesti patria presens sua uisione letificat, sed quasi foris est adhuc eis quos in hac peregrinatione certantes occultus consolator adiuuat, iuxta quod ipse promisit: Ecce ego uobiscum sum omnibus diebus usque ad consummationem seculi . Intrabit autem et claudet ostium, quando totum corpus suum, quod est Ecclesia, resurrectionis gloria clarificatum ad sue contemplationis gaudium perducens, reprobis locum penitentie tollet, quem nunc cunctis pie pulsantibus aperit. Nam foris stantes ostium pulsare est, a  beatorum sorte secretos misericordiam, quam neglexerant a Deo frustra flagitare.

Et respondens dicet uobis: Nescio uos unde sitis. Quomodo nescit unde sint? cum Psalmus dicat: Dominus nouit cogitationes hominum, quoniam uane sunt . Et alibi scriptum sit: Ipse nouit decipientem, et eum qui decipitur; nisi quia scire Dei aliquando cognoscere dicitur, aliquando approbare. Quoniam nouit Dominus uiam iustorum, qui autem ignorat ignorabitur . Et scit ergo reprobos quos cognoscendo iudicat, neque enim iudicasset quos minime cognosceret, et tamen quodammodo nescit eos unde sint, apud quos fidei et dilectionis sue characterem non approbat.

 Tunc incipietis dicere: Manducauimus coram te et bibimus, et in plateis nostris docuisti. uel simpliciter intelligendum quod fidei mysteria spernentes Iudei eo se Domino notos arbitrentur, si solum uictimas ad templum deferant, coram Domino epulentur, prophetarum lectioni auscultent, nescientes illud Apostoli: Non est regnum Dei esca et potus, sed iustitia et pax, et gaudium in Spiritu sancto ; et alibi: Quorum deus uenter est, et gloria in confusione ipsorum , id est, in circumcisione carnali; uel mystice sentiendum manducare eos et bibere coram Domino, qui uerbi pabulum digna auiditate suscipiunt. Unde et ipsi qui hec dicunt, uelut exponendo subiungunt: Et in plateis nostris docuisti. Scriptura enim sacra aliquando nobis cibus  est, aliquando potus. In locis obscurioribus cibus est, quia quasi exponendo frangitur, et mandendo glutitur. Potus uero est in locis apertioribus, quia ita sorbetur sicut inuenitur. Et occulta ergo mandata sacri eloquii, et aperta se intellexisse testantur, qui reprobanti se iudici quia manducauerint coram illo et biberint, conqueruntur. Sed timendum est ualde quod additur.

Et dicet uobis: Nescio uos unde sitis. Discedite a me omnes operarii iniquitatis. Non  legalium festiuitatum epulatio iuuat, quem fidei pietas non commendat, non scientia Scripturarum Deo notum facit, quem operum iniquitas obtutibus eius ostendit indignum.

Ibi erit fletus et stridor dentium. Fletus de ardore,  stridor dentium solet excitari de frigore. Ubi duplex ostenditur gehenna: id est nimii frigoris, et intolerabilis esse feruoris. Cui beati Iob sententia consentit dicentis: Ad calorem nimium transibunt ab aquis niuium . uel certe stridor dentium prodit indignantis affectum, eo quod sero unumquemque peniteat, sero ingemiscat, sero irascatur sibi, qui tam peruicaci improbitate deliquerit.

Et ecce sunt nouissimi qui erunt primi, et sunt primi qui erunt nouissimi. Principalis quidem huiusce sententie sensus ex superioribus patet, quia populi gentium diu sine fide uiuentes, essent ad fidem uocandi, et Iudei, caput fidei et iustitie per tot secula tenentes, futuri essent in caudam: potest autem et ita intelligi,  quia nonnulli ad seculum despecti, magnam in futuro sint gloriam habituri, et alii apud homines gloriosi a districto sint iudice damnandi. Potest et ita, quia multi sero ad Dei seruitium uenientes, magnis uite meritis excellant, alii uero a prima etate spiritali studio feruentes, ad extremum otio torpente lassescant.

In ipsa die accesserunt quidam Phariseorum dicentes illi: Exi, et uade hinc, quia Herodes uult te occidere. Et ait illis: Ite, dicite uulpi illi. Propter dolos et insidias Herodem uulpem appellat, quod plenum fraudis est animal, et in fouea semper latere desiderans, odore etiam tetro putens, et nunquam rectis itineribus, sed tortuosis anfractibus currens. Que cuncta hereticis, quorum Herodes typum tenet, congruunt,  qui Christum occidere, id est humilitatem fidei Christiane credentibus eripere moliuntur.

Ecce eiicio demonia et sanitates perficio hodie et cras, et tertia consummor. Mystice hec a Domino et figurate dicta intelliguntur, neque enim eo die passus est, qui est ab hoc die tertius, cum continuo dicat:

uerumtamen oportet me hodie et cras, et sequenti ambulare, quia non capit prophetam perire extra Ierusalem. Ergo quod ait, Eiicio demonia, et sanitates perficio hodie et cras, et tertia consummor , referatur ad corpus eius quod est Ecclesia. Expelluntur enim demonia, cum relictis paternis superstitionibus credunt in eum gentes: et perficiuntur sanitates, cum secundum eius precepta uiuitur,  posteaquam fuerit diabolo, et huic seculo renuntiatum usque in finem resurrectionis. Qua tanquam tertia consummabitur, hoc est ad plenitudinem angelicam, per corporis etiam immortalitatem perficietur Ecclesia.

Ierusalem, Ierusalem que occidis prophetas, et lapidas eos qui mittuntur ad te, quoties uolui congregare filios tuos quemadmodum auis nidum suum sub pinnis, et noluisti. Ierusalem non saxa et edificia ciuitatis, sed habitatores uocat, quam patris plangit affectu, sicut et in alio loco legimus quod uidens eam fleuerit. In eo autem quod dicit: Quoties uolui congregare filios tuos, omnes retro prophetas a se missos esse testatur. Auis quoque similitudinem congregantis sub pinnis nidum suum, in cantico Deuteronomii  legimus: Sicut aquila protegere nidum suum, et super pullos suos desiderabit, expandens alas suas, suscepit eos, et tulit super pinnas suas . Et pulchre qui Herodem de sua nece tractantem uulpem uocarat, seipsum aui comparat. Fraudulenta enim uulpes semper insidias auibus tendere non cessat.

Ecce relinquetur uobis domus uestra deserta. Ipsam ciuitatem quam nidum suum uocauerat, nunc domum Iudeorum appellat. Que non immerito Domini auxilio nudata, sue ditioni relinquitur, quia non solum auis illius omnipotentis, quam Mattheus gallinam nuncupat, alis protegi despexit, sed et eamdem auem se protegere uolentem uulpibus deuorandam, id est Herodi et Pilato crucifigendum tradidit Christum.  Nec mora, uulpium earumdem, hoc est regnum terre, et ipsa rapine donatur. Occiso enim Domino uenerunt Romani, et quasi nidum uacuum diripientes tulerunt eorum locum, gentem et regnum.

Dico autem uobis, quia non uidebitis me, donec ueniat cum dicetis: Benedictus qui uenit in nomine Domini. Hec quidem turbe dixerunt Domino ueniente ad Ierusalem, sed quia Lucas non dicit quo hinc abscesserit Dominus, ut non ueniret nisi eo tempore, quo iam illud diceretur , cogit profecto hoc mystice intelligi, hoc est de illo eius aduentu quo in claritate uenturus est, maxime cum Mattheus hec Dominum post decantatas ei a turba  laudes dixisse testetur. Aliter quod dicit, hoc est: Nisi penitentiam egeritis, et confessi fueritis ipsum esse me, de quo prophete cecinerunt, filium omnipotentis patris, meam faciem non uidebitis. Habent Iudei datum sibi tempus penitentie, confiteantur benedictum qui uenit in nomine Domini, et Christi ora conspicient.



CAPUT XIu.

Et factum est cum intraret in domum cuiusdam principis Phariseorum Sabbato manducare panem, et ipsi obseruabant eum, et ecce homo quidam hydropicus erat ante illum. Hydropis morbus, ab aquoso humore uocabulum trahit. Grece enim aqua uocatur. Est autem humor subcutaneus de uitio uesice natus, cum inflatione turgente, et anhelitu fetido.  Propriumque est hydropici, quanto magis abundat humore inordinato, tanto amplius sitire. Et ideo recte comparatur ei quem fluxus carnalium uoluptatum exuberans aggrauat. Comparatur diuiti auaro, qui quanto est copiosior diuitiis, quibus non bene utitur, tanto ardentius talia concupiscit.

Et respondens iehsu, dixit ad legisperitos et Phariseos: Licet Sabbato curare? At illi tacuerunt. Quod dicitur respondisse iehsu, ad hoc respicit quod premissum est: Et ipsi obseruabant eum. Dominus enim nouit cogitationes hominum. Sed merito interrogati tacent, qui contra se dictum quidquid dixerint uident. Nam si licet Sabbato curare, quare Saluatorem an curet obseruant? si non licet, quare ipsi Sabbato pecora curant?

 Ipse uero apprehensum sanauit ac dimisit. Prouida dispensatione Dominus ante legisperitos et Phariseos hydropicum curat, et mox contra auaritiam disputat, ut uidelicet per huius egritudinem corporis, in illis exprimeretur egritudo cordis. Denique post multa disputationis eius hortamenta, subiunctum est: Audiebant autem omnia hec Pharisei qui erant auari, et deridebant illum. Hydropicus quippe, quo amplius biberit, amplius sitit. Et omnis auarus sitim multiplicat, qui cum ea que appetit adeptus fuerit, ad appetenda alia amplius anhelat.

Et respondens ad illos, dixit: Cuius uestrum asinus aut bos in puteum cadit, et non continuo extrahet illum die Sabbati? Sic obseruatores sui Phariseos conuincit,  ut eosdem etiam auaritie condemnet. Si uos, inquit, in Sabbato asinum aut bouem, aut aliquid quodlibet animal in puteum decidens eripere festinatis, non animali, sed uestre auaritie consulentes, quanto magis ego hominem, qui multo melior est pecore, debeo liberare? Congruenterque hydropicum, animali quod cecidit in puteum comparauit; humore enim laborabat. Sicut illam mulierem, quam decem et octo annis alligatam dixerat, et ab eadem alligatione soluebat, comparauit iumento quod soluitur, ut ad aquam ducatur. Et bene utroque loco bouem posuit et asinum, quia siue sapientes quosque et hebetes, siue ut supra dictum est, utrumque populum eos significare sentiamus, ut uidelicet cuius ceruicem iugum legis attriuit, atque eum quem quilibet  seductor repperit, quasi brutum animal et nulla ratione retinens, quo uoluit errore subtraxit, omnes Saluator adueniens Satane uinculis astrictos, omnes in imo concupiscentie puteo demersos inuenit. Non est enim distinctio. Omnes enim peccauerunt, et egent gloria Dei, iustificati gratis per gratiam ipsius, per redemptionem que est in Christo Iesu .

Dicebat autem et ad inuitatos parabolam, intendens quomodo primos accubitus eligerent, dicens ad illos: Cum inuitatus fueris ad nuptias, non discumbas in primo loco. Aperta quidem ad litteram est hec admonitio Saluatoris, docens humilitatem, non solum apud Deum, sed etiam apud homines esse laudabilem, sed quoniam hanc euangelista non frustra parabolam uocat breuiter intuendum quid etiam mystice signet.  Nuptias appellari, Christi et Ecclesie coniunctionem, multis locis apparet. E quibus unum est: Nunquid possunt filii nuptiarum quandiu sponsus cum illis est, ieiunare ? Aliud: Simile factum est regnum celorum homini regi qui fecit nuptias filio suo, et misit seruos suos uocare inuitatos ad nuptias . Has ergo nuptias quisquis inuitatus adierit, id est, Ecclesie se membris fidei gratia coniunxerit, non discumbat in primo loco, hoc est non se, de meritis gloriando, quasi ceteris sublimior extollat. Et quidem studeat iuxta alterius loci parabolam, ueste nuptiali uestitus, hoc est uirtutum fulgore coruscus apparere, sed ipsarum habitum uirtutum loco deuote humilitatis adornet.

Ne forte honoratior te sit inuitatus ab eo, et ueniens  is qui et illum uocauit, dicat tibi: Da huic locum, et tunc incipias cum rubore nouissimum locum tenere. Honoratiori post inuitato locum dat ille, qui, de longe sue conuersationis confidentia securior factus, cita illorum qui se in Christo secuti sunt agilitate preitur. Et cum rubore nouissimum locum tenet, quando de aliis meliora cognoscens, quidquid de sua operatione celsum sentiebat, humiliat, dicens cum Propheta: Egens sum ego, et in laboribus a iuuentute mea, exaltatus autem humiliatus sum et confusus .

Sed cum uocatus fueris, uade, recumbe in nouissimo loco. Quanto magnus es, inquit, humilia te in omnibus . Et Psalmista gloriatur: Humiliatus sum usquequaque, Domine, uiuifica me secundum uerbum  tuum . Manifeste significans ita se a Domino posse uiuificari, si de suis ipse uirtutibus humilia sentiret.

Ut cum uenerit qui te inuitauit, dicat tibi: Amice, ascende superius. ueniens Dominus quem humilem inuenerit amici nomine beatificans, superius ascendere precipiet. Quicunque enim humiliauerit se sicut paruulus, hic est maior in regno celorum.

Tunc erit tibi gloria coram simul discumbentibus. Pulchre dicitur: Tunc erit tibi gloria, ne nunc querere incipias quod tibi seruatur in fine; quia, sicut Salomon ait, hereditas ad quam festinatur in principio, in nouissimo benedictione carebit. Potest autem et in hac uita intelligi, qui in nouissimo loco  recumbens inuenitur Domino ueniente sublimatus, quia quotidie Dominus suas nuptias intrat, quotidie mores, sedes, habitus conuiuantium diiudicat, et superbos despiciens humilibus sepe tanta sui spiritus munera prestat, ut eos merito simul discumbentium, hoc est, in fide quiescentium cetus unanimi admiratione glorificet, stupensque, in auctoris sui laudationem prosiliat, dicens: Mihi autem nimis honorificati sunt amici tui, Deus, nimis confortatus est principatus eorum.

Quia omnis qui se exaltat humiliabitur, et qui se humiliat exaltabitur. Et ex hac conclusione manifeste claret precedentem Domini sermonem typice intelligendum. Neque enim mox omnis qui se coram hominibus exaltat, humiliabitur, aut qui se in conspectu  hominum humiliat, exaltabitur ab eis, sed e contrario nonnunquam qui se uel in apice dignitatis, uel in alia qualibet acquirenda gloria subleuat, usque in finem exaltari non cessat. Similiter et humilis quilibet ac uerecundus in sua qua contentus est, usque ad uite terminum mediocritate perseuerat. Et ideo quia, iuxta ueritatis sententiam, omnis qui se incaute de meritis alleuat, humiliabitur a Domino, et qui prouide se de benefactis humiliat, exaltabitur ab eo, in eumdem procul dubio sensum premissus sermo Redemptoris, quo primos in nuptiis accubitus queri uetat, congruit.

Dicebat autem et ei qui se inuitauerat: Cum facis prandium aut cenam, noli uocare amicos tuos, neque fratres tuos, neque cognatos, neque uicinos diuites.  Fratres, amicos et diuites, alterutrum conuiuia celebrare, non quasi scelus interdicit, sed sicut cetera necessitatis humane commercia, ubi et peccatores peccatoribus fenerantur, ut recipiant equalia, ad promerenda uite celestis premia nil ualere ostendit. Denique subiungit:

Ne forte et ipsi te reinuitent, et fiat tibi retributio. Non ait, Et fiat tibi peccatum, sed, Et fiat, inquit, tibi retributio. Cui simile est quod alibi dicit: Et si bene feceritis iis qui uobis bene faciunt, que uobis est gratia ? Neque hic dicit, Peccatum est uobis, sed, Que uobis est gratia? Si quidem et peccatores hoc faciunt. Quamuis sunt quedam mutua fratrum, amicorum, cognatorum, uicinorumque diuitum conuiuia, que non solum in presenti retributionem, sed  et damnationem percipiunt in futuro. Denique ab Apostolo inter opera tenebrarum annumerantur. Sicut in die  honeste ambulemus, non in comessationibus, et ebrietatibus . Comessationes quippe sunt luxuriosa conuiuia, que aut collatione omnium celebrantur, aut uicibus solent a contubernalibus exhiberi, ut neminem pudeat inhoneste aliquid dicere aut facere, quia ad hoc conuenitur, ut feda illic gerantur, copia uini, et incitetur libidinis diuersa uoluptas.

Sed cum facis conuiuium, uoca pauperes, debiles, claudos, cecos, et beatus eris, quia non habent retribuere tibi. Retribuetur enim tibi in resurrectione iustorum. Resurrectionem iustorum dicit, qui etsi omnes  resurgant, eorum tamen non immerito quasi propria cognominatur, qui in hac se beatos non dubitant esse uenturos. Ergo qui pauperes ad conuiuium uocat, in futuro premium percipiet. Qui amicos, fratres, et diuites uocat, recipit mercedem suam. Sed etsi hoc propter Deum facit in exemplum filiorum beati Iob, sicut cetera fraterne dilectionis officia, ipse qui iussit remunerat. Qui gulosos ac luxuriosos propter lasciuiam inuitat, pena in futuro plectetur eterna.

Hec cum audisset quidam de simul discumbentibus, dixit ei: Beatus qui manducabit panem in regno Dei. Panis qui manducatur in regno Dei, non iuxta Cerinthum, corporis intelligendus est cibus, sed ille utique qui ait: Ego sum panis uiuus qui de celo descendi,  Si quis manducauerit ex hoc pane, uiuet in eternum . Id est, si quis mee Incarnationis sacramento perfecte incorporatus mee diuine maiestatis uisione frui meruerit, hic perpetua uite immortalis beatitudine gaudebit. Sed quia nonnulli hunc panem fide tenus, quasi adorando percipiunt, dulcedinem uero eius attingere ueraciter gustando fastidiunt, subiecta parabola Dominus talium torporem celestibus epulis dignum non esse redarguit. Sequitur enim:

At ipse dixit ei: Homo quidam fecit cenam magnam, et uocauit multos. Quis iste est homo, nisi ille de quo per prophetam dicitur: Et homo est, et quis cognoscit eum? Qui fecit cenam magnam, quia satietatem nobis interne dulcedinis preparauit. Quia uocat multos,  sed pauci ueniunt, quia nonnunquam ipsi qui ei per fidem subiecti sunt eterno eius conuiuio male uiuendo contradicunt.

Et misit seruum suum hora cene dicere inuitatis ut uenirent, quia iam parata sunt omnia. Quid hora cene, nisi finis est mundi? in quo nimirum nos sumus, sicut iam dudum Paulus testatur, dicens: Nos sumus in quos fines seculorum deuenerunt . Si ergo iam hora cene est, cum uocamur, tanto minus debemus excusare conuiuio Dei, quanto propinquasse iam cernimus finem seculi. Idcirco autem hoc conuiuium Dei, non prandium, sed cena nominatur, quia post prandium cena restat; post cenam uero, conuiuium nullum restat. Et quia eternum Dei conuiuium nobis in extremo preparabitur, rectum  fuit ut hac non prandium, sed cena uocaretur. Sed quis per hunc seruum qui a patrefamilias ad inuitandum mittitur, nisi predicatorum ordo signatur? Ad repellendum autem fastidium nostrum, iam parata sunt omnia, quia ad abstergendum mentis nostre teporem in cena Dei ille nobis singularis agnus occisus est qui tulit peccata mundi.

Et ceperunt simul omnes excusare. Offert Deus quod rogari debuit, non rogatus dare uult quod uix sperari poterat. Quia dignaretur largiri postulatus, contemnitur uero paratus, delicias refectionis eterne denuntiat, et tamen simul omnes excusant. Sed dicunt aliqui: Excusare nolumus; ad illud enim superne refectionis conuiuium et uocari et peruenire  gratulamur. Qui uerum profecto dicunt, si non plus terrena quam celestia diligunt, si non amplius rebus corporalibus quam spiritalibus occupantur. Unde hic quoque ipsa excusantium causa subiungitur, cum protinus subinfertur:

Primus dixit ei: uillam emi, et necesse habeo exire et uidere illam. Rogo te, habe me excusatum. Quid per uillam nisi terrena substantia designatur? Exit ergo uidere uillam, qui sola exteriora cogitat propter substantiam.

Et alter dixit: Iuga boum emi quinque, et eo probare illa. Rogo te, habe me excusatum. Quid in quinque iugis boum, nisi quinque corporis sensus accipimus? Qui recte quoque iuga uocati sunt, quia in utroque sexu geminantur. Qui uidelicet corporales  sensus, quia comprehendere nesciunt interna, sed sola exteriora cognoscunt, et deserentes intima ea que extra sunt tangunt, recte per eos curiositas designatur. Graue namque curiositatis est uitium, que dum cuiuslibet mentem ad inuestigandam uitam proximi exterius ducit, semper ei sua intima abscondit. Propter hoc namque et de eisdem quinque iugis boum dicitur: Eo probare illa, quia uidelicet aliquando pertinere probatio ad curiositatem solet. Sed notandum quod et is qui propter uillam, et is qui propter probanda iuga boum a cena sui inuitatoris excusat, uerba humilitatis permiscet, dicens:

Rogo te, habe me excusatum. Dum enim dicit rogo, et tamen uenire contemnit, humilitas sonat in uoce, superbia in actione. Et ecce hoc diiudicat prauus  quisque cum audit, nec tamen ea que diiudicat agere desistit. Nam dum cuilibet peruerse agenti dicimus: Conuertere, Deum sequere, mundum relinque, ubi hunc nisi ad dominicam cenam uocamus? Sed cum respondet: Ora pro me, quia peccator sum, hoc facere non possum, quid aliud agit nisi rogat et excusat? Dicens namque, Peccator sum, humilitatem insinuat, subiungens autem, Conuerti non possum, superbiam demonstrat.

Et alius dixit: Uxorem duxi, et ideo non possum uenire. Quid per uxorem, nisi uoluptas carnis accipitur? Nam quamuis bonum sit coniugium, atque ad propagandam sobolem Prouidentia diuina constitutum, nonnulli tamen non per hoc fecunditatem prolis,  sed desideria expetunt uoluptatis. Et ideo per rem iustam significari potest non incongrue res iniusta. Ad cenam nos ergo eterni conuiuii summus Paterfamilias inuitat, sed dum hunc terrena cura occupat, illum alieni actus sagax cogitatio deuastat, alterius etiam mentem uoluptas carnalis inquinat, fastidiosus quisque ad eterne uite epulas non festinat.

Et reuersus seruus nuntiauit hec domino suo. Tunc iratus paterfamilias dixit seruo suo: Exi cito in plateas et uicos ciuitatis, et pauperes, ac debiles, et cecos, et claudos introduc. Ecce qui terrene substantie plus iusto incumbat, uenire ad Dominicam cenam recusat; qui labori curiositatis insudat, preparata uite alimenta fastidit; qui carnalibus desideriis inheret,  spirituales conuiuii epulas respuit. Quia ergo uenire superbi renuunt, pauperes eliguntur. Cur hoc? quia, iuxta Pauli uocem, infirma mundi eligit Deus, ut confundat fortia . Pauperes autem et debiles dicuntur, qui iudicio suo apud semetipsos infirmi sunt. Nam pauperes et quasi fortes sunt, qui et positi in paupertate superbiunt. Ceci uero sunt, qui nullum ingenii lumen habent. Claudi quoque, qui rectos gressus in operatione non habent. Sed dum morum uitia in membrorum debilitate signantur, profecto liquet quia sicut illi peccatores fuerunt qui uocati uenire noluerunt, ita hi quoque peccatores sunt qui inuitantur et ueniunt; sed peccatores superbi respuuntur, et peccatores humiles eliguntur. Hos itaque eligit quos despicit mundus, quia plerumque  ipsa despectio hominem reuocat ad semetipsum. Pauperes et debiles, ceci et claudi uocantur quod ueniunt, quia infirmi quique, atque in hoc mundo despecti, plerumque tanto celerius uocem Dei audiunt, quanto et in hoc mundo non habent ubi delectentur. Sed, ductis ad cenam pauperibus, quid puer subiungat audiamus:

Domine, factum est ut imperasti, et adhuc locus est Multi tales ad dominicam cenam ex Iudea collecti sunt, sed multitudo que ex Isrelitico populo credidit, locum superni conuiuii non impleuit. Intrauit iam frequentia Iudeorum, sed adhuc locus uacat in regno, ubi suscipi debeat numerositas gentium. Unde et eidem seruo dicitur:

Exi in uias et sepes, et compelle intrare, ut impleatur  domus mea. Cum de uicis et plateis ad cenam Dominus inuitat, illum uidelicet populum designat, qui tenere legem sub urbana conuersatione nouerat. Cum uero conuiuas suos colligi ex uiis et sepibus precipit, nimirum agrestem populum colligere, id est gentilem querit. Notandum uero quod in hac inuitatione tertia, non dicitur, Inuita, sed Compelle intrare. Nam sunt nonnulli qui bona facienda intelligunt, sed hec facere desistunt. His, ut superius diximus, plerumque contingit ut eos in carnalibus desideriis suis, mundi huius aduersitas feriat. Sepe namque aut longa egritudine tabescunt, aut afflicti iniuriis concidunt, aut percussi grauioribus damnis affliguntur, seque ipsos in suis desideriis reprehendentes, ad Dominum corda conuertunt. Qui ergo  huius mundi aduersitatibus fracti ad Dei amorem redeunt, atque a presentis uite desideriis corriguntur, quid isti nisi compelluntur ut intrent? Sed ualde est tremenda sententia que protinus subinfertur. Ait enim:

Dico autem uobis quod nemo uirorum illorum qui uocati sunt gustabit cenam meam. Ecce per se uocat, per angelos uocat, per Patres uocat per pastores uocat, plerumque per miracula uocat, plerumque per flagella uocat, aliquando per mundi huius prospera uocat, aliquando per aduersa. nemo contemnat, ne dum uocatus excusat, cum uoluerit intrare non ualeat.

Ibant autem turbe multe cum eo, et conuersus dixit ad illos: Si quis uenit ad me, et non odit patrem suum,  et matrem, et uxorem, et filios, et fratres, et sorores, adhuc autem et animam suam, non potest meus esse discipulus; et qui crucem suam non baiulat, neque post me uenit, meus quoque discipulus esse non potest. Percontari libet quomodo parentes et carnaliter propinquos precipimur odisse, qui iubemur et inimicos diligere. Et certe de uxore ueritas dicit: Quod Deus coniunxit, homo non separet . Et Paulus ait: uiri, diligite ux res uestras, sicut et Christus Ecclesiam . Ecce discipulus uxorem diligendam precipit, cum Magister dicat: Qui uxorem non odit, non potest meus esse discipulus. Nunquid aliud iudex nuntiat, aliud preco clamat? an simul et odisse possumus et diligere? Sed si uim precepti perpendimus, utrumque agere per discretionem uatemus,  ut eos qui nobis carnis cognatione coniuncti sunt, et quo proximos nouimus, diligamus, et quo aduersarios in uia Dei patimur, odiendo et fugiendo nesciamus. Ut autem Dominus demonstraret, hoc erga proximos odium non de inaffectione procedere, sed de caritate, addidit protinus, dicens: Adhuc autem et animam suam. Tunc etenim bene animam nostram odimus, cum eius carnalibus desideriis non acquiescimus, cum eius appetitum frangimus, eius uoluptatibus reluctamur. Que ergo contempta ad melius ducitur, quasi per odium amatur. Sic nimirum exhibere proximis nostris odii discretionem debemus, ut in eis et diligamus quod sunt, et habeamus odio quod in Dei nobis itinere obsistunt. Hoc ipsum uero anime odium qualiter exhiberi debeat,  subdendo ueritas manifestat dicens:

Et qui non baiulat crucem suam et uenit post me, non potest meus esse discipulus. Crux quippe a cruciatu dicitur. Et duobus modis crucem Domini baiulamus, cum aut per abstinentiam carnem afficimus, aut per compassionem proximi necessitatem illius nostram putamus. Qui enim dolorem exhibet in aliena necessitate, crucem portat in mente. Sciendum uero est quod sunt nonnulli qui carnis abstinentiam non pro Deo, sed pro inani gloria exhibent; et sunt plerique qui compassionem proximo non spiritaliter, sed carnaliter impendunt, ut ei non ad uirtutem, sed quasi miserando ad culpas faueant. Hi itaque crucem quidem uidentur ferre, sed Dominum non sequuntur. Unde et recte hec eadem ueritas  dicit: Qui non baiulat crucem suam et uenit post me, non potest meus esse discipulus. Baiulare etenim crucem et post Dominum ire, est uel carnis abstinentiam, uel compassionem proximo pro studio eterne intentionis exhibere. Nam quisquis hec pro temporali intentione exhibet, crucem quidem baiulat, sed ire post Dominum recusat. Quia uero sublimia precepta data sunt, protinus comparatio edificande sublimitatis adiungitur, cum dicitur:

Quis enim ex uobis uolens turrem edificare, nonne prius sedens computat sumptus qui necessarii sunt, si habet ad perficiendam? In omnibus enim rebus, finis aspiciendus est. Omne quod agimus preuenire per studium considerationis debemus. Ecce enim, iuxta  ueritatis uocem, qui turrem edificat, edificii sumptus parat. Si igitur humilitatis turrem construere cupimus, prius nos preparare ad aduersa huius seculi debemus. Hoc enim inter terrenum et celeste edificium distat, quod terrenum edificium expensas colligendo construitur, celeste autem edificium expensas dispergendo. Ad illud sumptus facimus, si non habita colligamus; ad istud sumptus facimus, si et habita relinquamus. Considerandum uero quod dicitur:

Ne posteaquam posuerit fundamentum, et non poterit perficere, omnes qui uiderint incipient illudere ei dicentes, quia hic homo cepit edificare et non potui consummare. Quia, iuxta Pauli uocem, spectaculum facti sumus mundo, angelis et hominibus. Et in omni quod agimus considerare occultos aduersarios  nostros debemus, qui semper nostris operibus intendunt, semper ex nostro defectu gratulantur. Quos Propheta intuens ait: Deus meus, in te confido, non erubescam, neque irrideant me inimici mei . In bonis enim operibus intenti, nisi contra malignos spiritus sollicite uigilemus, ipsos irrisores patimur quos ad malum persuasores habemus. Sed quia de construendo edificio comparatio data est, nunc ex minori ad maius similitudo subditur, ut ex rebus minimis maiora pensentur. Nam sequitur:

Aut qui rex iturus committere bellum aduersum alium regem, non sedens prius cogitat si possit cum decem millibus occurrere ei qui cum uiginti millibus uenit ad se? Alioquin adhuc illo longe agente legationem  mittens, rogat ea que pacis sunt. Rex contra regem ex equo uenit ad prelium, et tamen si se perpendit non posse sufficere, legationem mittit, et ea que pacis sunt postulat. Quibus ergo nos lacrymis sperare ueniam debemus, qui in illo tremendo examine cum rege nostro ex equo ad iudicium non uenimus, quos nimirum conditio, infirmitas et causa inferiores exhibet? Sed fortasse iam mali operis culpas abscidimus, iam praua queque exterius declinauimus, nunquid ad reddendam rationem cogitationis nostre sufficimus? Cum duplo ergo exercitus contra simplum uenit, qui nos uix in solo opere preparatos, simul de opere et cogitatione discutit. Et ideo dum adhuc longe est, legationem mittamus, rogemus ea que pacis sunt. Longe enim  esse dicitur, quia adhuc presens per iudicium non uidetur. Mittamus legationem lacrymas nostras, mittamus misericordie opera, mactemus in ara eius hostias placationis. Hec est nostra legatio, que regem uenientem placat.

Sic ergo omnis ex uobis qui non renuntiat omnibus que possidet, non potest meus esse discipulus. Manifestissime Dominus hac conclusione docet quid sit edificare turrem, uel cum rege fortiore facere pacem: suum uidelicet esse discipulum; preparare autem sumptus ad perficiendam turrem, et mittere legationem ad impetrandam pacem, non esse aliud, quam renuntiare omnibus que possidemus. Inter que omnia et amor proximorum, de quo predictum  est, et ipsa anima nostra, quam quidam pro temporali hac uita dictam putant, intelligatur necesse est, quam sic possidere ad tempus oportet, ut non nos impediat ab eterna, si quis eam fuerit auferre minatus. Distat sane inter renuntiare omnibus et relinquere omnia; paucorum enim perfectorumque est relinquere omnia, curas mundi postponere, solis desideriis eternis inhiare. Cunctorum autem fidelium est renuntiare omnibus que possident, hoc est sic tenere que mundi sunt, ut tamen per ea non teneantur in mundo; habere rem temporalem in usu, eternam in desiderio; sic terrena gerere, ut tamen tota mente ad celestia tendant.

Bonum est sal: Si autem sal quoque euanuerit, in quo condietur? Ad superiora respicit, ubi turrem  uirtutum non solum inchoandam, sed etiam preceperat esse consummandam. Bonum quippe est Dei uerbum audire, frequentius sale sapientie spiritalis cordis arcana condire, imo ipsum cum apostolis sal terre fieri, id est, eorum quoque qui adhuc terrena sapiunt imbuendis mentibus sufficere. At si quis semel condimento ueritatis illuminatus ad apostasiam redierit, quo alio doctore corrigitur, qui eam quam ipse gustauit sapientie dulcedinem, uel aduersis seculi perterritus, uel illecebris allectus abiecit? Iuxta hoc quod quidam sapiens ait: Quis medebitur incantatori a serpente percusso ? Qua sententia Iude Iscariot socios ipsumque designari non immerito credatur qui philargyria uictus et gradum apostolatus prodere et Dominum tradere non dubitauit.

 Neque in terram, neque in sterquilinium utile est, sed foras mittetur. Sicut sal infatuatum cum ad condiendos cibos carnesque siccandas ualere desierit, nullo iam usui aptum erit , sic omnis qui post agnitionem ueritatis retro redit, neque ipse fructum boni operis ferre, neque alios excolere ualet, sed foras mittendus, hoc est ab Ecclesie est unitate secernendus, ut, iuxta premissam parabolam, irridentes eum inimici, dicant quia hic homo cepit edificare, et non potuit consummare. Et ideo multum utilis exhortatio subinfertur, cum dicitur:

 Qui habet aures audiendi audiat. Id est, qui habet aures intelligentie, quibus Dei uerbum percipere possit, non contemnat, sed audiat, obediendo uidelicet et faciendo que didicit. Non enim auditor obliuiosus, sed factor operis hic beatus in facto suo erit. Amen.



CAPUT Xu.

Erant autem appropinquantes ei publicani et peccatores, ut audirent illum, et murmurabant Pharisei et scribe, dicentes quia hic peccatores recipit et manducat cum illis. Quia non solum iustus peccare per inertiam, sed et peccator resipiscere per solertiam potest, postquam sal infatuatum foras mitti debere narratum est, mox penitentum cohors intus  admissa describitur, qui, ad audiendum Dei uerbum appropinquantes, non solum ad colloquendum, sed etiam ad conuescendum recepti sunt. Quod uidentes Pharisei, dedignati sunt, quia uera iustitia compassionem habet, et falsa iustitia dedignationem, quamuis et iusti soleant recte peccatoribus indignari. Sed aliud est quod agitur typo superbie, aliud quod zelo discipline. Sed qui egri erant ita ut egrotos se esse nescirent, quatenus quod erant agnoscerent, celestis eos medicus blandis fomentis curat, benignum paradigma obiicit, et in eorum corde uulneris tumorem premit; ait namque:

Quis ex uobis homo qui habet centum oues, et si perdiderit unam ex illis, nonne dimittit nonaginta nouem in deserto, et uadit ad illam que perierat, donec  inueniat illam? Ecce mira dispensatione pietatis similitudinem ueritas dedit, quam et in se homo recognosceret, et tamen hec specialiter ad ipsum auctorem hominum pertineret. Quia enim centenarius numerus est perfectus, ipse centum oues habuit cum angelorum substantiam et hominum creauit. Sed una ouis tunc periit, quando peccando homo pascua uite dereliquit. Dimisit autem nonaginta nouem oues in deserto, quia illos summos angelorum choros reliquit in celo. Cur autem celum desertum uocatur, nisi quod desertum dicitur derelictum? Tunc autem celum homo deseruit, cum peccauit. In deserto autem nonaginta nouem oues remanserant, quando in terra Dominus unam querebat, quia rationabilis creature numerus, angelorum uidelicet et  hominum, que ad uidendum Deum condita fuerat, pereunte homine erat imminutus, et ut perfecta summa ouium integraretur in celo, homo perditus querebatur in terra.

Et cum inuenerit illam, imponit in humeros suos gaudens. Ouem in humeris suis imposuit, quia humanam naturam suscipiens, peccata nostra ipse portauit.

Et ueniens domum conuocat amicos et uicinos dicens illis: Congratulamini mihi quia inueni ouem meam que perierat. Inuenta oue ad domum rediit, quia pastor noster, reparato homine ad regnum celeste rediit. Ibi amicos et uicinos inuenit, illos uidelicet angelorum choros. Qui amici eius sunt, quia uoluntatem eius continue in sua stabilitate custodiunt. uicini quoque  eius sunt, quia claritate uisionis illius sua assiduitate perfruuntur. Et notandum quod non dicat, Congratulamini oui inuente, sed Mihi, quia uidelicet eius est gaudium uita nostra, et cum nos ad celum reducimur, solemnitatem letitie illius implemus.

Dico uobis quod ita gaudium erit in celo super uno peccatore penitentiam habente, quam super nonaginta nouem iustis qui non indigent penitentia. Plus de conuersis peccatoribus quam de stantibus iustis gaudium erit in celo, quia plerumque hi qui nullis se oppressos peccatorum molibus sciunt, stant quidem in uia iustitie, nulla illicita perpetrant, sed tamen ad celestem patriam anxie non anhelant, tantoque sibi in rebus licitis usum prebent, quanto se perpetrasse  illicita nulla meminerunt, et plerumque pigri remanent ad exercenda bona precipua, quia ualde securi sunt, quod nulla commiserint mala grauiora. At contra nonnunquam hi qui se aliqua illicita egisse meminerunt, ex ipso suo dolore compuncti inardescunt ad amorem Dei, seseque in magnis uirtutibus exercent. Maius ergo de peccatore conuerso quam de stante iusto gaudium fit in celo, quia et dux in prelio plus eum militem diligit, qui post fugam reuersus hostem fortiter premit, quam illum qui nunquam terga prebuit et nunquam aliquid fortiter fecit. Sed inter hec, sciendum est quia sunt plerique iusti, in quorum uita tantum est gaudium, ut eis quelibet peccatorum penitentia preponi nullatenus possit. Nam multi et nullorum sibi malorum sunt  conscii, et tamen in tanti ardoris afflictione se exerunt, ac si peccatis omnibus angustentur, cuncta etiam licita respuunt, ad despectum mundi sublimiter accinguntur, lamentis gaudent, in cunctis semetipsos humiliant; et sicut nonnulli peccata operum, sic ipsi peccata cogitationum deplorant. Hinc ergo colligendum est quantum Deo gaudium faciat quando humiliter plangit iustus, si facit in celo gaudium, quando hoc quod male gessit per penitentiam damnat iniustus.

Aut que mulier habens drachmas decem, si perdiderit drachmam unam, non accendit lucernam, et euertit domum, et querit diligenter donec inueniat? Qui signatur per pastorem, ipse et per mulierem. Ipse enim  Deus, ipse et Dei sapientia. Et quia imago exprimitur in drachma, mulier drachmam perdidit, quando homo, qui conditus ad imaginem Dei fuerat, peccando a similitudine sui Conditoris recessit. Sed accendit mulier lucernam, quia sapientia Dei apparuit in humanitate. Lucerna quippe lumen in testa est. Lumen uero in testa est diuinitas in carne. Accensa autem lucerna euertit domum, quia mox ut eius diuinitas per carnem claruit, omnis se nostra conscientia concussit. Domus namque euertitur, cum consideratione reatus sui humana conscientia perturbatur, euersa uero domo inuenitur drachma, quia dum perturbatur conscientia hominis, reparatur in homine similitudo conditoris.

Et cum inuenerit, conuocat amicas et uicinas, dicens:  Congratulamini mihi, quia inueni drachmam quam perdideram. Que amice uel uicine nisi ille potestates sunt celestes iam superius dicte? Que tanto superne sapientie iuxta sunt, quanto ei per gratiam continue uisionis appropinquant. Sed intuendum cur ista mulier decem drachmas habuisse perhibetur. Angelorum quippe et hominum naturam ad cognoscendum se Dominus condidit, quam dum consistere ad eternitatem uoluit, eam procul dubio ad suam similitudinem creauit. Decem uero drachmas habuit mulier, quia nouem sunt ordines angelorum, sed ut compleretur electorum numerus, homo decimus creatus est, qui a conditore suo nec post culpam periit, quia hunc eterna Sapientia per carnem  miraculis coruscans ex lumine teste reparauit.

Ita, dico uobis, gaudium erit coram angelis Dei super uno peccatore penitentiam agente. Penitentiam agere est et perpetrata mala plangere, et plangenda non perpetrare. Nam qui sic alia deplorat, ut tamen alia committat, adhuc penitentiam agere aut ignorat, aut dissimulat. Quid enim prodest si peccata quis luxurie defleat, et tamen adhuc auaritie estubus anhelet? aut quid prodest si ire culpas iam lugeat, et tamen adhuc inuidie facibus tabescat? Sed minus est ualde quod dicimus, ut qui peccata deplorat, ploranda minime committat. Nam cogitandum summopere est ut qui se illicita meminit commisisse, a quibusdam etiam licitis studeat abstinere, quatenus per hoc conditori suo satisfaciat, ut qui  commisit prohibita, sibimetipsi abscindere debeat etiam commissa.

Ait autem: Homo quidam habuit duos filios, et dixit adolescentior ex illis patri: Da mihi portionem substantie que me contingit. Et diuisit illis substantiam. Murmurantibus de peccatorum susceptione, scribis et Phariseis, tres ex ordine parabolas Saluator posuit, duabus primis de quibus disputatum est, quantum ipse cum angelis de penitentum salute gaudeat insinuans. Tertia uero que sequitur, non suum, tantummodo suorumque gaudium demonstrans, sed et inuidentium murmur reprehendens. Homo itaque qui duos filios habuisse dicitur, Deus Pater intelligitur, duorum uidelicet genitor populorum, et quasi duarum generis humani stirpium autor  atque creator. Maior enim filius eos qui in unius Dei permansere cultura; minor, eos qui usque ad colenda idola Deum deseruere significat. Pars substantie que minorem filium contingit, ipse sensus in homine rationalis est. uiuere enim, intelligere, meminisse, ingenio alacri excellere, diuini substantia muneris est. Quam minor filius expetit a patre, cum homo, sua potestate delectatus, per liberum sese arbitrium regere atque a dominio quesiuit exuere conditoris. Diuisitque illis substantiam, fidelibus scilicet sue gratie protectionem, quam desiderabant, impertiendo, infidelibus uero naturalis solum ingenii, quo contenti erant beneficium concedendo.

Et non post multos dies, congregatis omnibus,  adolescentior filius peregre profectus est in regionem longinquam, et ibi dissipauit substantiam suam uiuendo luxuriose. Longe profectus est, non locum mutando, sed animum. Quanto etenim quisque plus in prauo opere delinquit, tanto a Dei gratia longius recedit. Quod non post multos dies dixit factum, ut congregatis omnibus, peregre proficisceretur in regionem longinquam, quia non multo post institutionem humani generis placuit anime per liberum arbitrium ferre secum quamdam uelut potentiam nature sue, et deserere eum a quo condita est presidens uiribus suis. Quas uires tanto consumit citius, quanto eum deserit a quo date sunt. Itaque hanc uitam prodigam uocat, amantem fundere atque spatiari pompis  exterioribus, intus inanescentem, cum ea quisque sequitur que ab illa procedunt, et reliqui eum qui sibi est interior.

Et postquam omnia dissipasset, facta est fames ualida in regione illa. Omnia que dissipauit, ornamenta nature que consumpsit significat. Fames in regione longinqua, indigentia uerbi ueritatis est, in obliuione Creatoris. De qua dictum est in prophetis: Quia mittet Dominus famem in terram, non famem panis, neque sitim aque, sed audiendi uerbum Dei .

Et ipse cepit egere, et abiit, et adhesit uni ciuium regionis illius. Merito egere cepit, qui thesauros sapientie Dei, diuitiarum celestiumque altitudinem dereliquit. Unus autem ciuium regionis illius cui  egens adhesit, ille est utique qui concupiscentiis terrenis merito sue peruersitatis prepositus, princeps huius mundi a Domino uocatur. Et de quo Apostolus: Deus, inquit, huius seculi, excecauit mentes infidelium .

Et misit illum in uillam suam, ut pasceret porcos. In uillam mitti, est substantie mundialis cupiditate subiugari. De qua in alia parabola quidam spiritales epulas, ad quas inuitabatur, fastidiens dixit: uillam emi et necesse habeo exire, et uidere illam . Porcos uero pascere est, ea quibus immundi spiritus gaudeant operari.

Et cupiebat implere uentrem suum de siliquis quas porci manducabant. Silique quibus porcos pascebat sunt doctrine seculares, sterili suauitate resonantes,  de quibus laudes idolorum fabularumque ad Deos gentium uario sermone atque carminibus pererepant, quibus demonia delectantur. Unde cum iste saturari cupiebat, aliquid solidum et rectum quod ad beatam uitam pertineret inuenire uolebat in talibus, et non poterat. Hoc est enim quod ait:

Et nemo illi dabat. In se autem reuersus. Iam, scilicet, ab eis que forinsecus frustra illiciunt et seducunt in conscientie interiora reducem faciens intentionem suam.

Dixit: Quanti mercenarii patris mei abundant panibus, ego autem fame hic pereo. Unde hoc scire poterat, in quo tanta erat obliuio Dei, sicut in omnibus idololatris fuit, nisi quia ista recogitatio iam resipiscentis est, cum Euangelium predicaretur? Mercenarii  ergo Patris abundant panibus, quia qui future mercedis intuitu digna operari satagunt quotidianis superne gratie reficiuntur alimoniis. At uero fame pereunt qui, extra Patris edes positi, uentrem cupiunt implere de siliquis. Id est, qui, sine fine uiuentes, uitam beatam inanis philosophie studiis inquirunt. Sicut enim panis, qui cor hominis confirmat, uerbo Dei quo mentem reficiat assimilatur, ita siliqua que et ipsa intus inanis, foris mollis est, et corpus non reficit, sed implet, ut sit magis oneri quam usui, seculari sapientie non immerito comparatur, cuius sermo facundie plausu sonorus, sed uirtute utilitatis est uacuus.

Surgam et ibo ad patrem meum, et dicam illi: Pater, peccaui in celum et coram te. Quam misericordem  piumque nouerat patrem, qui nec offensus a filio patris dedignetur audire uocabulum. Surgam ergo, inquit, quia me iacere cognoui. Et ibo, quia longe recessi. Ad patrem meum, quia sub principe porcorum miserabili egestate tabesco: Peccaui autem in celum, coram spiritibus angelicis sanctisque animabus, in quibus sedes est Dei, significat. Coram te uero, in ipso conscientie interioris conclaui, qua Dei solius oculi penetrare ualebant.

Et iam non sum dignus uocari filius tuus. Fac me sicut unum de mercenariis tuis. Ad filii quidem affectum, qui omnia que patris sunt, sua esse non ambigit, aspirare nequaquam presumit, sed mercenarii statum, iam pro mercede seruiturus, desiderat.  uerum ne hunc quidem nisi paterna dignatione se mereri posse testatur. Ubi sunt ergo Pelagianiste, quia sua se uirtute saluari posse confidunt, contra apertissimam ueritatis sententiam que ait: Sine me nichil potestis facere?

Et surgens uenit ad patrem suum. uenire ad patrem est in Ecclesia constitui per fidem, ubi iam possit esse peccatorum legitima et fructuosa confessio.

Cum autem adhuc longe esset. Et antequam intelligeret Deum, sed tamen cum iam pie quereret.

uidit illum pater ipsius. Impios enim et superbos conuenienter non uidere dicitur, tanquam ante oculos non habere. Ante oculos enim haberi, non nisi qui diliguntur dici solent.

Et misericordia motus est, et occurrens, cecidit super  collum eius. Non enim pater unigenitum Filium deseruit, in quo usque ad nostram longinquam etiam peregrinationem cucurrit, atque descendit. Quia Deus erat in Christo, mundum reconcilians sibi . Et ipse Dominus ait: Pater in me manens, ipse facit opera sua . Quid est autem cadere super collum eius, nisi inclinare et humiliare in amplexum eius brachium suum? Et brachium Domini cui reuelatum est , quod est utique Dominus noster iehsu Christus.

Et osculatus est eum. Consolari uerbo gratie Dei ad spem indulgentie peccatorum, hoc est, post longa itinera remanentem, a patre mereri osculum caritatis.

Dixitque ei filius: Pater, peccaui in celum et coram te.  Iam non sum dignus uocari filius tuus. Incipit iam peccata constitutus in Ecclesia confiteri, nec dicit omnia que dicturum se esse promiserat, sed usque ad illud: Non sum dignus uocari filius tuus. Hoc enim uult fieri per gratiam, quod se indignum esse per merita fatetur. Non addidit quod in illa meditatione dixerat: Fac me sicut unum de mercenariis tuis. Cum enim panem non haberet, uel mercenarius esse cupiebat. Quod post osculum patris, generosissime iam dedignatur. Intelligit namque, inter filium, mercenarium et seruum, non mininam esse distantiam. Seruum, uidelicet, esse eum qui adhuc metu gehenne, siue presentie legum, a uitiis temperat; mercenarium qui spe atque desiderio regni celorum; filium, affectu boni ipsius atque amore uirtutum. In quarum uirtutum  trium consummatione beatus Apostolus omnem salutis summam concludens: Nunc, inquit, manet fides, spes, caritas, tria hec. Maior autem his caritas . Fides namque est, que futuri iudicii ac suppliciorum metu uitiorum facit contagia declinare. Spes, que mentem nostram de presentibus auocans, uniuersas corporis uoluptates, celestium premiorum exspectatione contemnit. Charitas, que nos ad mortem Christi et spiritalium uirtutum fructum, mentis ardore succendens, quidquid illis contrarium est, toto facit odio detestari. Unde prodigus iste postquam in semetipsum reuersus, dire famis supplicia formidabat, uelut iam seruus effectus, etiam mercenarii statum de mercede iam cogitans, concupiscit. Sed  eum pater occurrens, non contentus minora concedere, utroque gradu sine dilatione transcurso, pristine filiorum restituit dignitati, nec iam de mercede conductoris, sed de hereditate fecit cogitare parentis.

Dixit autem pater ad seruos suos: Cito proferte stolam primam, et induite illum. Stola prima est uestis innocentie, quam homo bene conditus accepit, sed male persuasus amisit, quando post culpam preuaricationis cognouit esse se nudum, gloriaque immortalitatis perdita, pelliceum, hoc est mortale, sumpsit indumentum. Serui qui eam proferunt reconciliationis predicatores sunt. Proferunt enim stolam primam, quando mortales terrenosque homines sublimandos asseuerant, ut non solum ciues angelorum, sed et heredes Dei et coheredes sint Christi futuri.

 Et date annulum in manu eius, et calceamenta in pedes. Annulus est uel sincere fidei signaculum, qua cuncta promissa in credentium cordibus certa impressione signantur, uel nuptiarum pignus illarum, quibus Ecclesia sponsatur. Et bene annulus in manu datur, ut per opera fides clarescat, et per fidem opera firmentur. Calceamenta autem in pedes officium euangelizandi denuntiant, ut cursus mentis ad celestia tendens, a terrenarum contagio rerum inuiolata seruetur et munda, priorumque munitus exemplis, super serpentes et scorpiones securus incedat. Manus igitur et pedes, id est, opus ornatur et cursus. Opus ut recte uiuamus; cursus, ut ad eterna gaudia properemus. Non enim habemus hic manentem ciuitatem, sed futuram inquirimus .

 Et adducite uitulum saginatum et occidite. uitulus saginatus, ipse item Dominus est, sed secundum carnem. Et bene saginatus, quia caro eius adeo spiritali est opima uirtute, ut pro totius mundi salute sufficiat in odorem suauitatis, nidorem, uidelicet, immolationis, ad Deum mittere, et pro omnibus exorare. Adducere autem uitulum et occidere est predicare Christum, et mortem eius insinuare. Tunc etenim cuique nostrum quasi recens occiditur, cum credit occisum. Tunc caro eius comeditur, cum eius passionis sacramentum et ore ad emundationem percipitur, et corde ad imitationem cogitatur. Et manducemus et epulemur, quia hic filius meus mortuus erat et reuixit, perierat et inuentus est. Non solum filius qui reuixit et inuentus est, uerum pater et serui  illius, sacrosancti uituli qui propter filium occisus erat, carne refecti epulantur, quia patris cibus salus est nostra, et patris gaudium nostrorum est remissio peccatorum. Nec tantum Patris, et Filii, et Spiritus sancti. Quia sicut una in diuinitate uoluntas et operatio, ita et una est delectatio sancte et indiuidue Trinitatis. Unde beatus Abraham tres angelos hospitio recipiens, uitulum tenerrimum et optimum occidisse, eisque cum lacte, pane et butyro epulandum legitur obtulisse. Quia qui beatam Trinitatem recte deuotionis officiis reficere, id est, letificari desiderat, mortem quoque debet unigeniti Filii Dei in carne, que est una in eadem Trinitate persona, pie confessionis sinceritate celebrare. Et notandum quod ante  stola prima, ante annulus, ante calceamenta prestantur, et sic deinde uitulus immolatur, quia nisi spem quisque prime immortalitatis induerit, nisi annulo fidei opera premunierit, nisi ipsam fidem pie confitendo predicauerit, non potest Sacramentis interesse celestibus.

Et ceperunt epulari. Iste epule atque festiuitas nunc celebrantur, per orbem terrarum Ecclesia dilatata atque diffusa. uitulus enim ille in corpore et sanguine Dominico, et offertur Patri, et pascit totam domum.

Erat autem filius eius senior in agro. Filius senior, populus Isrel est, qui licet in longinqua non abierit, non tamen domi, sed in agro dicitur esse moratus, quia populus idem neque usque ad colenda idola  Creatorem deseruit, neque legis quam acceperat, interiora penetrauit, sed littere solum custodia contentus, exteriora magis et terrena operari simul et sperare solebat, audiens per prophetam: Si uolueritis et audieritis me, bona terre comedetis .

Et cum ueniret et appropinquaret domui, audiuit symphoniam et chorum. Appropinquat filius domui, cum populus ille in quibuscunque Isrelitis consideratioribus  labore seruilis operis improbato, ex eisdem Scripturis, Ecclesie libertatem considerat. Audit symphoniam et chorum, scilicet spiritu plenos uocibus consonis Euangelium predicare, quibus dictum est: Obsecro uos, fratres, ut idipsum dicatis  omnes , et concorditer conuersantium sit anima et cor unum in laudes Dei.

Et uocauit unum de seruis, et interrogauit que hec essent. Isque dixit illi. uocat unum de seruis, cum sumit ad legendum aliquem prophetarum, et in eo querens, quodammodo interrogat unde ista in Ecclesia celebrantur, in quibus se esse non uidet. Respondeat ei seruus patris, propheta:

Frater tuus uenit, et occidit pater tuus uitulum saginatum, quia saluum illum recepit. In extremis enim terre fuit frater tuus, sed inde maior exsultatio cantantium Domino canticum nouum, quia laus eius ab extremis terre . Et propter eum qui absens erat occisus est ille cui dictum est: Et holocaustum tuum pingue fiat .

 Indignatus est autem, et nolebat introire. Pater ergo illius egressus, cepit rogare illum. Indignatur etiam nunc, et adhuc non uult introire. Cum ergo plenitudo gentium intrauerit, egredietur opportuno tempore pater eius, ut etiam omnis Isrel saluus fiat, ex cuius parte cecitas facta est, uelut absentia in agrum, donec plenitudo filii minoris longe in idololatria gentium constituti, redux ad manducandum uitulum intraret. Erit enim quandoque aperta uocatio Iudeorum in salute Euangelii. Quam manifestationem uocationis, tanquam egressum patris appellat ad rogandum maiorem filium.

At ille respondens, dixit patri suo: Ecce tot annis seruio tibi, et nunquam mandatum tuum preterii. Queritur  quomodo ille populus nunquam mandatum Dei preterisse dicatur. Sed facile illud occurrit, neque de omni mandato dictum esse, sed de uno maxime necessario, quo nullum alium Deum colere iussus est. Neque iste filius in omnibus Isrelitis, sed in his intelligatur habere personam, qui nunquam ab uno Deo ad simulacra conuersi sunt. Quamuis enim tanquam in agro positus iste filius terrena desideraret, ab uno tamen Deo ista desiderabat bona. Quod etiam patris ipsius testimonio comprobatur, cum dicit: Tu mecum es semper. Non enim quasi mentientem redarguit, sed secum perseuerantiam eius approbans, ad perfruitionem potioris, atque iucundioris exsultationis inuitat.

Et nunquam dedisti mihi hedum, ut cum amicis meis  epularer. Peccator profecto hedi nomine significari solet, sed absit ut Antichristum intelligam. Multum enim absurdum est eum cui dicitur. Tu mecum es semper, hoc a patre optasse, ut Antichristo crederet. Neque omnino in eis Iudeorum, qui Antichristo credituri sunt, istum filium fas est intelligi. Quomodo autem epularetur ex illo hedo, si ipse est Antichristus, qui non ei crederet? Aut si hoc est epulari ex hedi occisione, quod est de Antichristi perditione letari, quomodo dicit filius, quem recipit pater, hoc sibi non fuisse concessum, cum omnes filii Dei de illius aduersarii damnatione letaturi sint? Nimirum ergo ipsum Dominum sibi negatum ad copulandum conqueritur, dum eum peccatorem putat. Cum enim hedus est illi genti, id est, cum eum Sabbati uiolatorem  et profanatorem legis existimat, iucundari epulis eius non meruit. Ut quod ait: Nunquam dedisti mihi hedum, ut cum amicis meis epularer, tale sit ac si diceret, eum qui mihi hedus uidebatur, nunquam mihi dedisti ad epulandum, eo ipso mihi illum ipsum non concedens, quo mihi hedus uidebatur. Quod autem dicit, Cum amicis meis, aut ex persona principum, cum plebe intelligitur, aut persona populi Ierosolymitani, cum ceteris populis Iuda.

Sed postquam filius tuus, hic qui deuorauit substantiam  suam cum meretricibus uenit, occidisti illi uitulum saginatum. Meretrices sunt gentilium superstitiones, cum quibus substantiam dissipare est, relicto uno connubio uerbi Dei cum turba demonum cupiditate turpissima fornicari.

At ipse dixit illi: Fili, tu semper mecum es, et omnia mea tua sunt, epulari autem et gaudere oportebat, quia fratrer tuus hic mortuus erat, et reuixit, perierat, et inuentus est. Quod dicit: Et omnia mea tua sunt, non putandum est ita dictum quasi non sint et fratris, ut tanquam in terrena hereditate patiaris angustias. Quomodo possint esse omnia maioris, si habet ibi etiam iunior partem suam? Sic enim a perfectis et perpurgatis ac iam immortalibus filiis habentur omnia, ut sint et omnium singula, et  omnia singulorum. Ut enim cupiditas nichil sine angustia, ita nichil cum angustia caritas tenet. Cum ergo beatitatem illam obtinuerimus, nostra erunt ad uiuendum superiora, nostra erunt ad conuiuendum equalia, nostra erunt ad dominandum inferiora. Si quem autem mouet quomodo patri supplicans ueritas dicat: Et mea omnia tua sunt, et tua mea, cui simillimum uidetur sonare quod huic filio dicitur: Et omnia mea tua sunt, sciat unigeniti Filii esse omnia que Patris sunt, per hoc quod etiam ipse Deus est, et de Patre natus, Patri est equalis. Nam et illud quod de Spiritu sancto loquens ait: Omnia que habet Pater mea sunt: propterea dixit, quia de meo accipiet, et annuntiabit uobis, de his dixit que ad ipsam Patris pertinent diuinitatem, in  quibus illi est equalis omnia que habet Pater habendo. Neque enim Spiritus sanctus de creatura que Patri est subiecta et Filio, erat accepturus quod ait: De meo accipiet, sed utique de Patre, de quo procedit Spiritus, de quo natus est Filius. Siue taque duos filios hos ad utrumque populum, siue ut quibusdam placet ad duos quoslibet homines, penitentem uidelicet et iustum, uel qui sibi iustus uideatur, referre uoluerit, congaudeat maior frater, quia frater iunior mortuus erat et reuixit, perierat et inuentus est.



LIBER QUINTUS. LEGE FELIX



PROeMIUM.


Postquam murmurantes de peccatorum, uel potius penitentium receptione, eos qui sibi iusti uidebantur tribus continuis parabolis, de quibus supra disputatum est, Saluator redarguit, docens salutem resipiscentium Deo quidem et angelis gratissimam, sed inuidis hominibus esse grauissimam, quartam mox quintamque de eleemosyna danda et parcimonia sequenda subiungens, pia iustaque discretione manifestat eos qui bona terrena disperserint dederintque  pauperibus, ab illis in eterna tabernacula recipiendos. Illos autem qui in his soli luxuriari desiderant, in inferno sepeliendos, et nec stillam aque permodicam, que perennes tormentorum ardores uel ad momentum refrigerare queant, esse nacturos. Quia uidelicet et ordo predicandi aptissimus est, ut post penitentiam eleemosyna, id est, opus misericordie suggeratur. Ille enim iuste a Deo penitens ut sui misereatur impetrat, qui proximi indigentis quantum ualet ipse misereri non tardat.  At qui auertit aurem suam ne audiat pauperem, oratio eius erit exsecrabilis. Unde et Ioannes Baptista cum turbis suaderet, ne merito sue sterilitatis in ignem mitterentur, dignos penitentie fructus esse faciendos, mox consilium salutis sue querentibus adiunxit, atque ait: Qui habet duas tunicas, det non habenti, et qui habet escas similiter faciat . Et iidem Pharisei ac scribe, non minus auaritie quam superbie peste languentes, sicut penitentibus ueniam, sic et egentibus pecuniam dare negabant. uerum ille qui uult omnes homines saluos fieri, et ad agnitionem ueritatis uenire , nunc ad eos, nunc eis audientibus ad discipulos suos uerba faciendo consuete pietatis dona benignus impendere non cessat. Sed  ueniamus ad textum.



CAPUT XuI.

Dicebat autem et ad discipulos suos: Homo quidam erat diues, qui habebat uillicum, et hic diffamatus est apud illum, quasi dissipasset bona ipsius. Et uocauit illum, et ait illi: Quid hoc audio de te? redde rationem uillicationis tue, iam enim non poteris uillicare. Ait autem uillicus intra se: Quid faciam? quia dominus meus aufert a me uillicationem. Fodere non ualeo, mendicare erubesco. Scio quid faciam, ut cum amotus fuero a uillicatione, recipiant me in domos suas. In uillico hoc quem Dominus eiiciebat de uillicatu, et laudauit eum quod in futurum sibi prospexerit, non omnia debemus ad imitandum sumere. Non enim aut Domino nostro facienda est in aliquo fraus, ut  de ipsa fraude eleemosynas faciamus, aut eos a quibus recipi uolumus in tabernacula eterna, tanquam debitores Dei et Domini nostri fas est intelligi, cum iusti et sancti significentur hoc loco, qui eos introducant in tabernacula eterna, qui necessitatibus suis terrena bona communicauerint. De quibus etiam dicit quod si quis alicui eorum calicem aque frigide dederit tantum in nomine discipuli, non perdet mercedem suam . Sed etiam e contrario dicuntur iste similitudines, ut intelligamus si laudari potuit ille a Domino cui fraudem faciebat, quanto amplius placeant Domino Deo, qui secundum eius preceptum illa opera faciunt. Sicut etiam de iudice iniquitatis qui interpellabatur a uidua comparationem  duxit ad iudicem Deum, cui nulla ex parte iudex iniquus conferendus est. uillici sane uocabulo dicimus eos qui pecunias habent, non iam dominos sue, sed aliene potius rei dispensatores esse putandos. Qui si iuxta huius serui exemplum sedulo finiende uillicationis ac rationis reddende tempus preuiderint, facile terrenorum omnium delectatione simul et dilectione nudati, plus sibi de amicis conquirendis in futuro quam diuitiis in presenti colligendis prospicere curabunt. Qui multa secum anxius pertractando, quid faciam? inquit: Fodere non ualeo, mendicare erubesco. Ablata quippe uillicatione, fodere non ualemus, quia, finita hac uita, in qua tantum licet operari, nequaquam ultra bone conuersationis fructum, ligone deuote compunctionis  licet inquirere. Mendicare, confusionis est. Illo scilicet pessimo genere mendicandi quo uirgines ille fatue mendicasse referuntur, que, ingruente tempore nuptiarum, oleo uirtutum deficiente, sapientibus dixerunt: Date nobis de oleo uestro, quia lampades nostre exstinguuntur . Et de quo Salomon ait: Propter frigus piger arare noluit, mendicabit ergo estate, et non dabitur ei .

Conuocatis itaque singulis debitoribus Domini sui, dicebat primo: Quantum debes domino meo? At ille dixit: Centum cados olei. Dixitque illi: Accipe cautionem tuam, et sede cito, scribe quinquaginta. Deinde alio dixit: Tu uero quantum debes? Qui ait: Centum coros tritici. At illi: Accipe litteras tuas, et scribe octoginta. Cadus Greca amphora est, continens urnas  tres. Corus uero modios triginta complectitur. Quod autem de centum cadis olei quinquaginta scribi fecit a debitore, et de centum coris tritici octoginta, ad nichil aliud ualere arbitror, nisi ut ea que similiter in sacerdotes atque in leuitas Iudeus quisque operatur in Christi Ecclesia abundet iustitia eius super Scribarum et Phariseorum, ut cum illi decimas darent, isti dimidias dent, sicut non de fructibus, sed de ipsis bonis suis fecit Zacheus. Aut certe duplicet decimas, ut duas decimas dando, superet impendia Iudeorum. Nisi forte quis simpliciter accipiendum putet quod omnis qui indigentiam cuiuslibet pauperis sanctorum, uel ex dimidia, uel certe ex quinta parte; quantum uiginti, uel quinquaginta  ad centum sunt, alleuauerit, certa sue misericordie sit mercede donandus.

Et laudauit dominus uillicum iniquitatis, quia prudenter fecisset. Quia filii huius seculi prudentiores filiis lucis in generatione sua sunt. Audiant sapientes huius seculi, ut stultam sapientiam deserere et sapientem Dei stultitiam discere queant, quanti eorum sapientiam diuina equitas estimauerit, quos non uere prudentes, sed in generatione sua prudentes esse commemorat. Iuxta hoc quod alibi dicitur: ue qui sapientes estis in oculis uestris, et coram uobismet ipsis prudentes . Nec non et amatores eterne uite, filios lucis appellando, non aliud eos qui sapientes sunt ut faciant mala, bene autem facere nescierunt, quam filios arguit esse tenebrarum. Filii  autem lucis, et filii huius seculi uocantur, quomodo filii regni et filii perditionis. Cuius enim quisque agit opera, eius cognominatur et filius.

Et ego uobis dico: Facite uobis amicos de mammona iniquitatis, ut cum defeceritis, recipiant uos in eterna tabernacula. Mammonam iniquitatis ob hoc appellat istam pecuniam quam possidemus ad tempus, quia mammona diuitie interpretantur. Nec sunt iste diuitie nisi iniquis, qui in eis constituunt spem atque copiam beatitudinis sue. A iustis uero cum hec possidentur, est quidam ista pecunia, sed non sunt illis diuitie, nisi celestes et spiritales. Quibus indigentiam suam spiritaliter supplentes, exclusa egestate miseris, beatitudinis copia ditabuntur. Si  autem hi qui prebent eleemosynam de iniquo mammona faciunt sibi amicos a quibus in eterna tabernacula recipiantur, quanto magis hi qui spiritales largiuntur epulas, qui dant conseruis cibaria in tempore suo, certissima debent spe summe retributionis erigi?

Qui fidelis est in minimo, et in maiore fidelis est. Et qui in modico iniquus est, et in maiore iniquus est. Sunt qui uiscera pietatis et opera misericordie que proximis debentur ignorantes, merito se tamen castitatis, uigiliarum, longe orationis, plene fidei, ieiuniorum, ceterarumque uirtutum que Dei dilectio gignere solet, ueraciter fideles existimant; sed, ipso iudice attestante, qui fidelis est in minimo, id est, in pecunia cum paupere participanda,  et in maiore fidelis est, illo uidelicet actu, quo specialiter adherere Creatori, et unus cum eo spiritus effici desiderat. At qui temporalia que possidet recte dispensare dissimulat, eternorum sibi gloriam de qua tumet, euacuat. Qui enim non diligit fratrem suum quem uidet, Deum quem non uidet quo modo potest diligere ? Et sicut idem dicit: Qui habuerit substantiam mundi, et uiderit fratrem suum necesse habere, et clauserit uiscera sua ab eo, quomodo caritas Dei manet in eo ?

Si ergo in iniquo mammona fideles non fuistis, quod uestrum est quis credet uobis? De iniquo mammona, quod diuitias malorum significet, supra explanatum est. Quarum mentionem Saluator faciens alibi dicit quia fallacia diuitiarum suffocat uerbum .  ueras autem diuitias, uel ipsa eterne uite gaudia, de quibus scriptum est: Que diuitie hereditatis eius in sanctis , uel uirtutum spiritalium, quibus ad uitam peruenitur, copiam significat. De quibus dicit Isaias: Diuitie salutis, sapientia et scientia. Timor Domini, ipse thesaurus eius .

Et si in alieno fideles non fuistis, quod uestrum est quis dabit uobis? Aliene sunt a nobis huius seculi facultates, id est, extra naturam site. Nihil enim intulimus in hunc mundum, haud dubium quia nec auferre quid possimus. Nostra autem possessio, regnum celorum. Nostra uita, Christus est. Nostre opes sunt spiritalium operum fructus. De quibus Salomon ait: Redemptio anime uiri, proprie diuitie  eius . Arguit ergo Phariseos fraudis et auaritie, qui quoniam in facultatibus suis fideles non fuerunt, communia Conditoris bona priuatim habere malentes, nec Christum accipere meruerunt, quem publicanus ille, cuius paulo ante memini, Zacheus, ut acquirere posset, dimidiam partem bonorum suorum obtulit.

Nemo seruus potest duobus dominis seruire. Quia non ualet simul transitoria et eterna diligere. Si enim eternitatem diligimus, cuncta temporalia in usu, non in affectu possidemus.

Aut enim unum odiet, et alterum diliget; aut uni adherebit, et alterum contemnet. Hec uerba diligenter consideranda sunt. Nam qui sint duo domini, consequenter exponit dicens:

 Non potestis Deo seruire et mammone. Audiat hoc auarus, audiat qui censetur uocabulo Christiano, non posse simul mammone, hoc est diuitiis Christoque seruiri. Et tamen non dixit: Qui habet diuitias, sed qui seruit diuitiis. Qui enim diuitiarum seruus est, diuitias custodit ut seruus. Qui autem seruitutis excussit iugum, distribuit eas ut Dominus. Sed qui seruit mammone, illi utique seruit, qui rebus istis terrenis merito sue peruersitatis prepositus, princeps huius seculi a Domino dicitur. Ergo aut unum odiet, et alterum diliget, ut fieri debet. Odiet scilicet diabolum, diliget Deum. Aut uni adherebit, et alterum contemnet. Adherebit scilicet diabolo, cum quasi eius premia temporalia sectatur. Contemnet autem Deum, non dixit Odiet, sed sicut  solent minas eius postponere cupiditatibus suis, qui de bonitate eius ad impunitatem sibi blandiuntur. Quibus per Salomonem dicitur: Fili, ne adiicias peccatum super peccatum, et dicas, Miseratio Dei magna est .

Audiebant autem omnia hec Pharisei qui erant auari et deridebant illum. Monebat quidem Dominus scribas et Phariseos, qui non superbe sapere, non de sua iustitia presumere, sed et peccatores publicanosque recipere penitentes, et sua que forte inciderent eleemosynis peccata redimere; sed illi preceptorem misericordie, humilitatis et parcimonie, duas maxime deridebant ob causas. Quia scilicet uel minus utilia, neque unquam facienda quasi noxius imperaret, uel certe utilia, sed a se iam facta  superfluus ingereret.

Et ait illis: uos estis qui iustificatis uos coram hominibus. Deus autem corda uestra, quia quod hominibus altum est, abominatio est apud Deum. Iustificant se coram hominibus, qui peccatores quidem quasi infirmos desperatosque contemnunt, se autem ipsos quasi perfectos in omnibus cuncteque fragilitatis expertes eleemosynarum remedio opus habere non credunt. Sed hec noxii tumoris altitudo quam sit iuste damnanda, uidet ille qui illuminabit abscondita tenebrarum, et manifestabit consilia cordium.

Lex et prophete usque ad Ioannem, ex eo regnum Dei euangelizatur, et omnis in illud uim facit. Disputantem contra philargyriam Saluatorem Pharisei deridebant,  quasi contraria legi prophetisque preciperet, ubi multi et ditissimi fuisse, et tamen Deo placuisse legerentur; sed et ipse Moyses populum quem regebat, si legem sequeretur, omnibus que terra gignit, bonis abundaturum, si autem negligeret, peste, fame, inopia, cunctisque malis prediceret esse feriendum. Quibus ille occurrens, ostendit inter legem et Euangelium, sicut promissionum, ita et preceptorum non minimam debere esse distantiam, et maiora quidem propter regnum celorum, minora uero propter regnum terrarum imperari ab eodem uno Deo qui celum fecit et terram. Ibi namque dictum est: Si uolueritis et audieritis me, bona terre comedetis . Hic uero: Beati pauperes spiritu, quoniam ipsorum est regnum celorum  . Ideoque recte cum diceret regnum Dei euangelizari, addidit: Et omnis in illud uim facit. Magna enim uis et uiolentia grandis est nos terra genitos, celorum sedem querere, possidere uelle per uirtutem quod non potuimus tenere per naturam, nec solum terrena contemnere, sed et linguas deridentium nos talia contemnentes. Hoc enim subdidit, cum de spernendis diuitiis locutus a Phariseis esset derisus.

Facilius est autem celum et terram preterire quam de lege unum apicem cadere. Ne putarent in eo quod dixit: Lex et prophete usque ad Ioannem, legis uel prophetarum ab eo destructionem predicari, manifeste protestatur, facilius maxima mundi elementa quam minima legis dicta transire. Et reuera: preterit  enim figura huius mundi . Et alibi: Celos autem nouos, et terram nouam, et promissa ipsius exspectamus, in quibus iustitia habitat . De longe autem ne unius quidem littere summitas, hoc est nec minima queque et que leuia uel superstitiosa uidentur, a sacramentis spiritalibus uacant, quin omnia recapitulentur in Euangelio. Et tamen lex et prophete usque ad Ioannem, quia non potuit ultra uenturum prophetari quod Ioannis preconio iam uenisse clarebat.

Omnis qui dimittit uxorem suam, et ducit alteram, mechatur, et qui dimissam a uiro ducit, mechatur. Quod de lege in perpetuum non uiolanda predixerat, uno exempli gratia de illa sumpto testimonio confirmat, ut ex hoc uno discerent, etiam in ceteris  eum non ad soluenda, sed ad implenda legis decreta uenisse. Cuius expositionem testimonii, si qui plenius uidere desiderat, non nostra, sed maiorum monumenta scrutetur. Beatissimi etenim patres, Augustinus in libro de Sermone Domini in monte primo. Hieronymus, et Ambrosius in commentariis euangelistarum, Matthei et Luce, sed et alii quam plurimi in suis quisque opusculis de illo satis superque dixerunt.

Homo quidam erat diues, et induebatur purpura et bysso, et epulabatur quotidie splendide. Purpuram regii habitus esse colorem, marinis e conchyliis tinctam, nemo fere qui dubitet. Nam conchylia ferro circumcisa lacrymas purpurei coloris, quibus lana tingatur, emittunt. Byssum uero, genus est quoddam  lini, nimium candidi et mollissimi, quod Greci uocant. Admouerat ergo Dominus supra facere amicos de mammona iniquitatis, qui cum ab hac uita defecerimus, recipiant nos in eterna tabernacula: quod audientes Pharisei deridebant. uerum ille que preposuerat exemplis astruens, ostendit ideo diuitem purpuratum, irremediabiliter apud inferos tortum, quia pauperem Lazarum, a quo in uite tabernacula recipi posset, amicum sibi facere neglexerat. Nonnulli autem putant precepta ueteris Testamenti districtiora esse quam Noui, sed hi nimirum improuida consideratione falluntur. In illo enim non tenacia, sed rapina multatur, ibi res iniuste sublata restitutione quadrupli punitur, hic autem diues  iste non abstulisse aliena reprehenditur, sed propria non dedisse; nec dicitur quod ut quempiam oppressit, sed quia in acceptis rebus se extulit. Hinc ergo, hinc summopere colligendum est qua pena multandus sit, qui aliena diripit, si inferni damnatione percutitur, qui propria non largitur. Et sunt nonnulli qui cultum subtilium pretiosarumque uestium, non putant esse peccatum; quod si uidelicet culpa non esset, nequaquam sermo Dei tam uigilanter exprimeret, quod diues qui torquetur apud inferos, bysso et purpura indutus fuisset. Nemo quippe uestimenta precipua, nisi ad inanem gloriam querit, uidelicet ut honorabilior ceteris esse uideatur. Quam culpam possumus melius etiam ex diuerso colligere, quia si abiectio uilis indumenti uirtus  non esset, euangelista uigilanter de Ioanne non diceret: Erat indutus pilis camelorum . Sed notandum nobis magnopere est, in ore ueritatis de superbo diuite, et de humili paupere, quantus sit ordo narrationis. Ecce enim dicitur: Homo quidam erat diues. Et protinus subiungitur:

Et erat quidam mendicus nomine Lazarus. Certe in populo plus solent nomina diuitum quam pauperum sciri. Quid est ergo quod Dominus de paupere et diuite uerbum faciens nomen pauperis dicit, et nomen diuitis non dicit, nisi quod Deus humiles nouit, atque approbat, et superbos ignorat? Unde et quibusdam de miraculorum uirtute superbientibus in fine dicturus est: Nescio uos unde sitis; discedite a me, omnes operarii inquitatis . At contra  Moysi dicitur: Noui te ex nomine tuo . Ait ergo de diuite: Homo quidam. Ait de paupere: Egenus nomine Lazarus. Ac si aperte dicat: Pauperem humilem scio, superbum diuitem nescio. Illum cognitum per approbationem habeo, hunc per iudicium reprobationis ignoro.

Qui iacebat ad ianuam eius ulceribus plenus, cupiens saturari de micis que cadebant de mensa diuitis; sed et canes ueniebant et lingebant ulcera eius. Plenus ulceribus mendicus Lazarus, ante ianuas diuitis iacet. Qua de re una Dominus duo iudicia expleuit. Habuisse enim fortasse aliquam excusationem diues, si Lazarus pauper et ulcerosus, ante eius ianuam non iacuisset, si remotus fuisset, si eius inopia non esset oculis importuna. Rursus si longe esset diues  ab oculis ulcerosi pauperis, minorem tolerasset tentationem pauper in animo. Sed dum egenum et ulceratum ante ianuam diuitis et deliciis affluentis posuit, in una eademque re et ex uisione pauperis non miserenti diuiti cumulum damnationis intulit, et rursum ex uisione diuitis, tentatum quotidie pauperem probauit. Cui certe poterat ad penam sufficere paupertas, etiam si sanus fuisset. Rursum suffecisset egritudo, etiam si subsidium adesset. Sed ut probaretur amplius pauper, simul hunc et paupertas et egritudo tabefecit, atque insuper uidebat procedentem diuitem, obsequentibus cuneis fulciri, et se in infirmitate et inopia a nullo uisitari. Nam quia nemo ei ad uisitandum aderat, testantur canes,  qui licenter uulnera lingebant. Ex una ergo re, omnipotens Deus duo iudicia exhibuit, dum Lazarum pauperem ante ianuam diuitis iacere permisit, ut et diues impius damnationis sibi augeret ultionem, et tentatus pauper cresceret ad remunerationem.

Factum est autem ut moreretur mendicus et portaretur ab angelis in sinum Abrahe. Mortuus est autem et diues, et sepultus est in inferno. Sinus Abraham requies est beatorum pauperum, quorum est regnum celorum, quo post hanc uitam recipiuntur. Sepultura inferni, penarum profunditas, que superbos et immisericordes post hanc uitam uorat.

Eleuans autem oculos suos cum esset in tormentis, uidebat Abraham a longe, et Lazarum in sinu eius, et ipse clamans dixit: Pater Abraham, miserere mei, et  mitte Lazarum ut intingat extremum digiti sui in aquam, et refrigeret linguam meam, quia crucior in hac flamma. O quanta est subtilitas iudiciorum Dei, o quam districte agitur bonorum actuum, malorumque retributio! Certe superius dictum est, quia in hac uita Lazarus cadentes micas de mensa diuitis querebat, et nemo illi dabat; nunc de supplicio diuitis dicitur, quia de extremo digiti Lazari distillari aquam in os suum concupiscit. Qui ergo mense sue uel minima dare noluit, in inferno positus, usque ad minima querenda peruenit. Sed notandum ualde est quid sit quod diues in igne positus linguam suam refrigerari petit. Mos quippe est sacri eloquii ut aliquando aliud dicat, sed ex eodem dicto aliud innuat. Superius  autem hunc superbum diuitem Dominus non loquacitati uacantem dixerat, sed superflue conuiuantem. Neque hunc de loquacitate narrauit, sed cum elatione, et tenacia, de edacitate peccasse. Sed quia abundare in conuiuiis loquacitas solet, is qui hic male conuiuatus dicitur, apud inferos grauius in lingua ardere perhibetur. Sed cum graui ualde pauore pensandum est hoc quod sequitur.

Et dixit illi Abraham: Fili, recordare quia recepisti bona in uita tua, et Lazarus similiter mala. Nunc autem hic consolatur, tu uero cruciaris. Ecce enim dum dicitur: Recepisti bona in uita tua, indicatur et diues iste boni aliquid habuisse, ex quo in hac uita bona reciperet. Rursumque dum de Lazaro dicitur quia recepit mala, profecto monstratur et Lazarum  habuisse malum aliquod quod purgaretur. Sed mala Lazari purgauit ignis inopie, et bona diuitis remunerauit felicitas transeuntis uite.

Et in his omnibus inter uos et nos chaos magnum firmatum est, ut hi qui uolunt hinc transire ad uos non possint, neque inde huc transmeare. Qua in re ualde querendum est quomodo dicatur: Hi qui uolunt ad uos transire non possint. Quod enim hi qui in inferno sunt, ad beatorum sortem transire cupiunt, dubium non est. Qui uero iam in beatitudinis sortem suscepti sunt, quo pacto dicitur quia transire ad eos qui in inferno cruciantur uolunt? Sed sicut transire reprobi ad electos cupiunt, id est, a suppliciorum suorum afflictione migrare, ita ad afflictos atque in tormentis positos transire iustorum est, mente ire per misericordiam,  eosque uelle liberare. Sed qui uolunt de beatorum sede ad afflictos atque in tormentis positos transire, non possunt, quia iustorum anime quamuis in sue nature bonitate misericordiam habeant, iam tunc auctoris sui iustitie coniuncte, tanta rectitudine constringuntur, ut nulla ad reprobos compassione moueantur. Sed postquam ardenti diuiti de se spes tollitur, eius animus ad propinquos quos reliquerat recurrit, quia reproborum mentem pena sua quandoque inutiliter erudit ad caritatem, ut iam tunc etiam suos spiritaliter diligant qui hic dum peccata diligerent, nec se amabant. Unde nunc sequitur:

Et ait: Rogo te ergo, pater, ut mittas eum in domum patris mei; habeo enim quinque fratres, ut testetur  illis, ne et ipsi ueniant in locum hunc tormentorum. Qua in re notandum est ardenti diuiti quanta ad supplicium cumulantur. Ad penam namque suam, ei et cognitio seruatur et memoria. Cognoscit enim Lazarum quem despexit, fratrum quoque suorum meminit, quos reliquit. Perfecta quippe ei ultio de paupere non esset, si hunc in retributione non cognosceret. Et perfecta pena in igne non esset, si non hoc quod ipse patitur etiam suis timeret. Ut ergo peccatores amplius in supplicio puniantur, et corum uident gloriam quos contempserunt, et de illorum etiam pena torquentur quos inutiliter amauerunt. Credendum uero est quod ante retributionem extremi iudicii, iniusti in requie quosdam iustos conspiciunt,  ut eos uidentes in gaudio, non solum de suo supplicio, sed etiam de illorum bono crucientur. Iusti uero in tormentis semper intuentur iniustos, ut hinc eorum gaudium crescat, quia malum conspiciunt quod misericorditer euaserunt, tantoque maiores ereptori sui gratias referant, quanto euidentius uident in aliis quid ipsi perpeti, si essent neglecti, potuerunt. Quia qui Creatoris sui claritatem uident, nichil in creatura agitur quod uidere non possint.

Et ait illi Abraham: Habent Moysen et prophetas, audiant illos. Sed qui uerba Dei despexerat, hec audire non posse suos sequaces, estimabat. Unde et respondit diues:

Non, pater Abraham, sed si quis ex mortuis ierit ad eos, penitentiam agent. Cui mox ueraci sententia  dicitur:

Si Moysen et prophetas non audiunt, neque si quis ex mortuis surrexerit, credent. Quia nimirum qui uerba legis despiciunt Redemptoris precepta qui ex mortuis surrexit, quanto subtiliora sunt, tanto hec difficilius implebunt. Et nimirum constat quia cuius implere dicta renuunt, ei procul dubio credere recusant. Quem uero iuxta allegoriam, diues iste, qui induebatur purpura et bysso, et epulabatur quotidie splendide, nisi Iudaicum populum significat, qui cultum uite exterius habuit, qui accepte legis deliciis ad nitorem usus est, non ad utilitatem? Quem autem Lazarus ulceribus plenus, nisi gentilem populum figuraliter exprimit? qui dum, conuersus ad Deum, peccata sua confiteri non erubuit, huic uulnus in cute  fuit. In cutis quippe uulnere, uirus a uisceribus trahitur, et foras erumpit. Quid est ergo peccatorum confessio, nisi quedam uulnerum ruptio? quia peccati uirus salubriter aperitur in confessione, quod pestifere latebat in mente. Sed Lazarus uulneratus cupiebat saturari de micis que cadebant de mensa diuitis, et nemo illi dabat, quia gentilem quemque ad cognitionem legis admittere superbus ille populus despiciebat, qui dum doctrinam legis non ad caritatem habuit, sed ad elationem, quasi de acceptis opibus timuit, et quia ei uerba defluebant de scientia, quasi mice cadebant de mensa. At contra iacentis pauperis uulnera lingebant canes. Nonnunquam solent in sacro eloquio per canes predicatores intelligi. Canum etenim lingua, uulnus dum lingit, curat, quia et doctores  sancti dum in confessione peccati nostri nos instruunt, quasi uulnus mentis per linguam tangunt. Et quia nos loquendo a peccatis eripiunt, quasi tangendo uulnera ad salutem reducunt. Unde et bene Lazarus adiutus interpretatur, quia ipsi hunc ad ereptionem iuuant, qui eius uulnera per lingue correptionem curant. Contigit uero ut uterque moreretur: diues, qui induebatur purpura et bysso, sepultus in inferno, in sinu uero Abrahe Lazarus ab angelis ductus est. Quid Abrahe sinus, nisi secretam requiem significat Patris? de qua ueritas. Multi  uenient ab Oriente et Occidente, et recumbent cum Abraham, et Isaac, et Iacob in regno celorum. Filii autem regni huius eiicientur in tenebras exteriores . Qui enim purpura indutus dicitur,  recte filius regni uocatur. Qui de longinquo ad uidendum Lazarum oculos leuat, quia dum per damnationis sue supplicia infideles in imo sunt, fideles quosque ante diem extremi iudicii, super se in requie attendunt, quorum post gaudia contemplari nullatenus possunt. Longe uero est quod conspiciunt, quia illuc per meritum non attingunt. In lingua autem amplius ardere ostenditur, cum dicit: Mitte Lazarum, ut intingat extremum digiti sui in aquam, et refrigeret linguam meam, quia crucior in hac flamma. Infidelis populus uerba legis in ore tenuit, que opere seruare contempsit. Ibi ergo amplius ardebit, ubi se ostendit scire quod facere noluit. Ab extremo digiti se tangi desiderat, quia eternis suppliciis datus optat  operatione iustorum uel ultima participari. Cui respondetur, quod in hac uita bona receperit, quia omne suum gaudium felicitatem transitoriam putauit. Habere hic etenim possunt et iusti bona, nec tamen hec in recompensatione recipere, quia dum meliora, id est, eterna appetunt, eorum iudicio quelibet bona adfuerint, cum sanctis desideriis estuant, bona minime uidentur. Inter hec uero notandum est quod ei dicitur: Memento, fili. Ecce enim Abraham filium uocat, quem tamen a tormento non liberat, quoniam huius infidelis populi precedentes patres fideles, quia multos a sua fide deuiasse considerant, eos nulla compassione a tormentis eripiunt, quos tamen per carnem filios recognoscunt. In tormentis autem diues positus, quinque fratres habere  se perhibet, quia superbus idem Iudaicus populus, qui ex magna iam parte damnatus est, sequaces suos quos super terram reliquit, quinque sensibus corporis deditos nouit. Quinario ergo numero fratres quos reliquerat exprimit, quia eos ad spiritalem intelligentiam non assurgere, in inferno positus gemit. Petit ut ad eos Lazarus mittatur, cui quod Moysen et prophetas habeant dicitur. Sed ait quod non credunt, nisi quis ex mortuis resurrexerit. Cui protinus respondetur: Si Moysen et prophetas non audiunt, neque si quis a mortuis resurrexerit, credent ei. Certe de Moyse ueritas dicit: Si crederetis Moysi, crederetis utique et mihi. De me enim ille scripsit . Impletur ergo quod per Abrahe responsionem dicitur. Ex mortuis enim Dominus resurrexit, sed Iudaicus  populus quia Moysi credere noluit, ei etiam qui resurrexit ex mortuis credere contempsit; cumque Moysi uerba spiritaliter intelligere renuit, ad eum de quo Moyses locutus fuerat non peruenit.



CAPUT XuII.

Et ad discipulos suos ait: Impossibile est ut non ueniant scandala. ue autem illi per quem ueniunt. Dicit et Apostolus: Oportet autem et hereses esse, ut qui probati sunt, manifesti fiant in uobis. Impossibile est ergo in hoc mundo erroribus erumnisque plenissimo, scandala sepissime non uenire; sed ue illi qui quod impossibile est non uenire, suo uitio facit ut per se ueniat. Ubi quamuis generali sententia uel aliquis falsus frater, uel ipse Iudas qui proditioni  animum preparabat, intelligi queat; tamen iuxta consequentiam sermonis hic locus ad superiora respicit, ubi Dominus de eleemosyna danda locutus a Phariseis irridetur. Qui enim recta loquentem uituperat, scandalum profecto, id est, offendiculum et ruinam auditoribus prebet infirmis, maxime si et Phariseis legis uideatur habere scientiam. Quem increpans Apostolus ait: Et peribit infirmus in tua scientia frater, propter quem Christus mortuus est .

Utilius est illi si lapis molaris imponatur circa collum eius et proiiciatur in mare, quam ut scandalizet unum de pusillis istis. Secundum morem prouincie loquitur, quo maiorum criminum ista apud ueteres Iudeos pena fuerit, ut in profundum ligato saxo demergerentur.  Et reuera utilius est innoxium pena quamuis atrocissima, temporariam tamen uitam finire corpoream, quam fratri nocentem, mortem anime mereri perpetuam. Recte autem qui scandalizari potest pusillus appellatur. Qui enim magnus est, quodcunque uiderit, quodcunque passus fuerit, non declinat a fide. Qui autem pusillus est animo et paruus, occasiones querit quomodo scandalizetur. Propterea denique oportet nos maxime iis consulere qui paruuli sunt in fide, ne occasione nostri offendantur, et recedant a fide, ac decidant a salute. Notandum sane quod in nostro bono opere aliquando cauendum est scandalum proximi, aliquando uero pro nichilo contemnendum. In quantum enim sine peccato possumus, uitare proximorum scandalum debemus.  Si autem de ueritate scandalum sumitur, utilius permittitur scandalum nasci, quam ueritas relinquatur.

Attendite uobis, si peccauerit frater tuus, increpa illum, et si penitentiam egerit, dimitte illi. Tale quid et in Leuitico legimus: Ne oderis fratrem tuum in corde tuo, sed publice argue eum, ne habeas super illo peccatum . Quo igitur ordine scandala declinare, et ue perpetuum uitare possimus, insinuat. Si nos uidelicet ipsos, ne quem ledamus, attendimus. Si peccantem zelo iustitie corripimus. Si ex corde penitenti misericordie pietatisque uiscera pandimus. Ubi caute intuendum est quia non passim peccanti dimittere, sed penitentiam agenti dimittere iubemur, et primo quidem peccantem misericorditer  increpare, ut sit cui postmodum habeamus iuste dimittere. Qui ergo fratrem uidens peccare tacuerit, non minus dominici precepti transgressor est, quam is qui eidem penitenti ueniam dare noluerit. Quia qui dixit: si penituerit, dimitte: premisit, si peccauerit, increpa. Itaque uenia fratri post increpationem largienda est, sed illi utique qui se penitendo ab errore conuertit, ne uel difficilis uenia, uel remissa sit indulgentia.

Et si septies in die peccauerit in te, et septies in die conuersus fuerit ad te, dicens: Penitet me, dimitte illi. Septenario numero non uenie dande terminus ponitur, sed uel omnia peccata dimittenda, uel semper penitenti dimittendum precipitur. Solet enim sepe per septem cuiuscunque rei aut temporis uniuersitas  indicari. Unde quod in psalmo canitur: Septies in die laudem dixi tibi , nil est aliud quam semper laus eius in ore meo . Nam et alibi Petro interroganti quoties peccanti in se fratri dimittat, an usque septies, respondit Dominus: Non dico tibi usque septies, sed usque septuagies septies , id est, quadringentis nonaginta uicibus. Ut toties peccanti fratri dimitteret in die, quoties ille peccare non posset. Peccanti igitur in te fratri, si penitentiam egerit, dimittendi habes potestatem, imo necessitatem, ut et tibi penitenti ac ueniam flagitanti Pater qui est in celis ignoscat. At si increpatus conuerti et penitentiam agere neglexerit, quid super hoc ueritatis sententia decernat,  intuere. Si peccauerit in te frater tuus, uade et corripe eum, et cetera, usque quo ait: Si autem et Ecclesiam non audierit, sit tibi sicut ethnicus et publicanus. Et merito, quia sub nomine fidelis egit opera infidelium. Aliter sane ueniam fratri petenti, aliter inimico persequenti dare precipimur. Hunc uidelicet, ut, accepta remissione peccati, quo nos insontes nocuit, socia nobis caritate communicet, illi uero, ut cum nobis malum uult, et, si potest, facit, nos semper bonum uelimus, faciamusque quod possimus; neque enim Dauid eumdem uenie modum persecutoribus suis penitentie remedio priuatis, quamuis misericorditer eos lugens prestare potuit, quem fratribus salubri compunctione castigatis Ioseph beneuole cognoscendus exhibuit.

 Ex dixerunt apostoli Domino: Adauge nobis fidem. Dixerat supra Dominus: Qui fidelis est in minimo, et in maiore fidelis est. Etsi in alieno fideles non fuistis, quod uestrum est quis dabit uobis? Et ideo apostoli, qui in alieno ac minimo, hoc est, in terrenorum contemptu iam fuere fideles, in suo sibi ac maiore fidem postulant augeri. Nemo enim repente fit summus, sed in bona conuersatione a minimis quisque incohat, ut ad magna perueniat. Alia namque sunt uirtutis exordia, aliud prospectus, aliud perfectio. Quam magnopere querentes aiunt Domino: Adauge nobis fidem.

Dixit autem Dominus: Si haberetis fidem sicut granum sinapis, diceretis huic arbori moro: Eradicare, et transplantare in mare, et obediret uobis. Fidem perfectam  grano sinapis comparat, que sit uidelicet et ad faciem humilis, et in pectore feruens, uilis quidem passim contuentibus, nullarumque uirium apparens, sed pressuris attrita, quid perfectionis intus gerat ostendens. Sed et hoc notandum, quia granum sinapis ad purgationem capitis saluberrime prodest. Nam si optime tritum et cribellatum tepide pingui mulse admisceas, et hoc ieiunus contra solem calidum, uel in balneo gargarizes, omnem humorem noxium etiam si crassior fuerit, de capite purgat, et imminentium quoque imbecillitatum facit pericula uitari. Sic profecto fides tentationum pistillo probata, ab omni leuium cogitationum superficie cribro discretionis castigata, et perfecte dilectionis melle dulcorata,  omnes de corde, quod est interioris nostri hominis caput, uitiorum sentinas non solum ad presens exhaurit, sed et in futurum ne colligi ualeant, precauet. Arbor autem morus eradieanda, et in mare transplantanda, uel simpliciter posita, potest intelligi, quia uidelicet consummate fidei indicium sit uerbo elementis imperare, ut quod de uno specialiter dictum est, hoc generaliter de omnibus sentiendum credatur. Denique alibi Dominus arefacta uerbo ficulnea discipulis mirantibus ait: Si habueritis fidem, et non hesitaueritis, non solum de ficulnea facietis, sed et si monti huic dixeritis, tolle et iacta te in mare, fiet . uel certe per morum, cuius colore sanguineo fructus et uirgulta rubent, unde et a Latinis rubus appellatur, Euangelium crucis exprimitur,  que per fidem apostolorum de gente Iudeorum, in qua uelut in stirpe generis tenebatur, uerbis predicationis eradicata, et in mare gentium translata est atque plantata. Cui sententie subiuncte quoque parabole, que de uerbi ministris agit, sensus astipulatur. Iuuat et illud, quod folia mori serpenti superiecta necem inferunt, quia uerbum crucis, ut cuncta salutaria confert, cuncta noxia tollit.

Quis autem uestrum habens seruum arantem aut pascentem. Hec parabola docet ut fides, quo uirtutibus foris excellentior, eo in ipsa conscientia fiat intus humilior. Seruus quippe arans aut pascens, quilibet Ecclesie doctor intelligitur. De quo Dominus ait: Nemo mittens manum suam in aratrum, et aspiciens  retro, aptus est regno Dei. Et alteri sese amare testanti tertio respondit: Pasce oues meas.

Qui regresso de agro dicet illi statim Transi, recumbe, et non dicet ei, Para quod cenem? Seruus de agro regreditur cum, intermisso ad tempus opere predicandi, ad conscientiam doctor recurrit, atque, a publico locutionis ad curiam cordis rediens, sua secum secretus acta uel dicta retractat. Cui non statim Dominus, Transi, recumbe dicit, id est, transi de hac uita mortali, et in eterne uite beata sede refouere. Hec enim postea dicturus, interim post pastum atque agriculturam domi sui iubet parare quod cenet, hoc est, laborem aperte locutionis, humilitatem quoque proprie considerationis exhibere. Talis namque conscientie templum Dominus dignatur ingredi,  tali cena libentissime pasci desiderat. Ecce enim ego, inquit, ad ianuam et pulso, si quis surrexerit et aperuerit mihi, intrabo ad illum, et cenabo cum illo, et ipse mecum .

Et precinge te, et ministra mihi, donec manducem et bibam. Precingi est mentem humiliatam ab omnibus fluitantium cogitationum finibus, quibus operum gressus impediri solet, constringere. Nam qui uestimenta precingit, hoc agit utique, ne incedens inuoluatur ad lapsum. Ministrare uero Deo est minimum se per omnia et absque gratie eius auxilio nichil uirium habentem profiteri. Minister enim a minori statu, id est, subiectione, sicut et magister a maiori uocabulum sumpsit. Ministrat ergo Conditori, qui, eius naturam considerans, eius iudicia pertimescens,  de suis se uirtutibus humiliat.

Et post hec tu manducabis, et bibes. Postquam, inquit, ipse tue predicationis opere delectatus, tueque compunctionis epulis fuero refectus, tunc demum tu transies et recumbes, eternisque mee sapientie dapibus in eternum reficieris.

Nunquid gratiam habet seruo illi, quia fecit que sibi imperauerat? Non puto. Sic et uos cum feceritis omnia que precepta sunt uobis, dicite: Serui inutiles sumus. Si homo, inquit, ab homine seruo non uniforme, sed multiplex ministerium exigit, nec tamen ei gratiam habet, quanto magis uos, qui sine me nichil potestis facere? non temporum longitudine laborum merita pensare debetis, sed amore et famulatu spontaneo nouis semper studiis augere priora. Itaque dicite:  Serui inutiles sumus. Serui quidem, quia pretio empti estis. Inutiles uero, quia Dominus bonorum uestrorum non indiget. Si autem inutilis est qui fecit omnia, quid de illo dicendum est qui explere que precepta sunt, uel infirmitate non potuit, uel, quod peius est, superbia despexit? Aliter: Serui inutiles sumus, quia non sunt condigne passiones huius temporis ad superuenturam gloriam, que reuelabitur in nobis . Et alibi: Qui coronat me in miseratione et misericordia . Non ait in meritis et operibus tuis, quia cuius misericordia preuenimur, ut humiliter Deo seruiamus, eius munere coronamur, ut sublimiter cum illo regnemus.

Quod debuimus facere, fecimus. Reuera debuimus,  quia qui non uenit ministrari, sed ministrare , debitores sibi nos fecit, ne nostris uidelicet operibus confidentes, sed de eius semper examine pauentes, cum propheta dicamus: Quid retribuamus Domino pro omnibus que retribuit nobis ? Qui ut fidem se grano sinapis similandam, humilem scilicet et feruentem habuisse monstraret, premisit, dicens: Credidi propter quod locutus sum, ego autem humiliatus sum nimis . Ut quam suis se uiribus minime credidisset ostenderet, in extasi locutus adiunxit: Omnis homo mendax , ut inutilem se seruum etiam calice pretiose mortis accepto significaret, exclamauit: O Domine, ego seruus tuus, ego seruus tuus, et filius ancille tue, disrupisti uincula mea . Non ait Ipse disrupi,  ipse mihi saluando sufficio, sed Tu disrupisti uincula mea, tibi sacrificabo hostiam laudis . Hec est igitur in hominibus sola fidei perfectio, si, omnibus que precepta sunt impletis, imperfectos esse se nouerint, et quandiu peregrinantur a domino semper inesse sibi mala, que defleant, semper meminerint deesse bona, ad que, gratia eius iuuante, proficiant.

Et factum est, etc., occurrerunt ei decem uiri leprosi. Leprosi non absurde intelligi possunt, qui, scientiam uere fidei non habentes, uarias doctrinas profitentur erroris. Non enim uel abscondunt imperitiam suam, sed pro summa peritia proferunt in lucem, et iactantiam sermonis ostentant. Nulla porro falsa doctrina est que non aliqua uera intermisceat.  uera ergo falsis inordinate permista, in una disputatione uel narratione hominis, tanquam in unius corporis colore apparentia, significant lepram ueris falsisque colorum locis humana corpora uariantem, atque maculantem. Hi autem tam uitandi sunt Ecclesie, ut, si fieri potest, longius remoti, magno clamore Christum interpellent. Unde et apte subiungitur:

Qui steterunt a longe, et leuauerunt uocem, dicentes: Iesu preceptor, miserere nostri. Et bene, ut saluentur, Iesum preceptorem nominant. Quia enim in eius uerbis se errasse significant, hunc saluandi humiliter preceptorem uocant, cumque ad cognitionem preceptoris redeunt, mox ad formam salutis recurrunt. Nam sequitur:

 Quos ut uidit, dixit: Ite, ostendite uos sacerdotibus. Et factum est dum irent, mundati sunt. Nullum Dominus eorum quibus hec corporalia beneficia prestitit inuenitur misisse ad sacerdotes, nisi leprosos, quia uidelicet sacerdotium Iudeorum figura erat futuri sacerdotii regalis, quod est in Ecclesia, quo consecrantur omnes pertinentes ad corpus Christi summi et ueri principis sacerdotum. Et quisquis uel heretica prauitate, uel superstitione gentili, uel Iudaica perfidia, uel etiam schismate fraterno, quasi uario colore per Domini gratiam caruerit, necesse est ad Ecclesiam ueniat, coloremque fidei uerum quem acceperit ostendat. Cetera uero uitia, tanquam ualetudinis et quasi membrorum anime atque sensuum,  per seipsum interius in conscientia et intellectu Dominus sanat et corrigit. Denique et Paulus, uoce Domini audita: Quid me persequeris? et, Ego sum iehsu quem tu persequeris , ad Ananiam tamen missus est, ut illo sacerdotio quid in Ecclesia constitutum est, sacramentum doctrine fidei perciperet, et uerus eius approbaretur color. Non quia non potest per seipsum Dominus omnia facere  sed ut ipsa societas congregatorum fidelium approbando in inuicem atque communicando uere fidei doctrinam, in omnibus que dicuntur uerbis, uel signantur sacramentis, tanquam unam speciem ueri coloris obducat. Cornelius etiam cum et eleemosyne eius accepte, et preces eius audite illi ab angelo nuntientur, propter  doctrine tamen sacramentorumque unitatem ad Petrum iubetur mittere, tanquam illi et suis diceretur: Ite, ostendite uos sacerdotibus; nam et cum irent, mundati sunt. Iam enim ad eos uenerat Petrus, sed tamen ipsi nondum accepto baptismatis sacramento, nondum spiritaliter ad sacerdotes peruenerant, et tamen infusione Spiritus sancti, et admiratione linguarum, eorum mundatio declarata est.

Unus autem ex illis, etc. Unus iste, qui magnificans Deum regressus est, unius Ecclesie deuotam Christo humilitatem significat. Qui bene cadens ante pedes Domini, gratias egit. Ille enim uere Deo gratias agit, qui, repressis presumptionis sue cogitationibus, quam in semetipso infirmus sit humiliter  uidet, qui nichil sibi uirtutis tribuit, qui bona que agit esse de misericordia Conditoris agnoscit. Unde et recte subiungitur:

Et hic erat Samaritanus. Samaritanus quippe interpretatur custos. Quo nomine ille populus aptissime significatur, qui gratias agendo ei a quo accepit, tribuit omne quod accepit, quodam modo cantans illud de psalmo: Fortitudinem meam ad te custodiam, quia tu, Deus, susceptor meus es; Deus meus, misericordia eius preueniet me . Cadit autem in faciem, quia ex malis que se perpetrasse meminit erubescit. Ibi enim cadit homo, ubi confunditur. Unde et Paulus, quasi quibusdam in facie iacentibus dicebat: Quem ergo fructum habuistis tunc in illis, in quibus nunc erubescitis ? At contra de  ascensore equi, id est, de eo qui in huius mundi gloria elatus est, dicitur: Ut cadet ascensor eius retro . Rursumque de persecutoribus Domini scriptum est: Abierunt retrorsum, et ceciderunt in terram . Quid est hoc, quod electi in faciem et reprobi retrorsum cadunt, nisi quod omnis qui post se cadit, ubi procul dubio cadit, ubi non uidet; qui uero ante se ceciderit, ibi cecidit ubi uidet? Iniqui ergo, quia in inuisibilibus cadunt, post se cadere dicuntur, quia ibi corruunt, ubi quid eos tunc sequatur modo uidere non possunt. Iusti uero, quia istis uisibilibus semetipsos sponte deiiciunt, ut in inuisibilibus erigantur, quasi in faciem cadunt, quia timore compuncti uidentes, humiliantur.

Respondens autem iehsu, dixit: Nonne decem mundati  sunt, et nouem ubi sunt? Unum si addatur ad nouem, quedam effigies unitatis impletur. Quo fit tanta complectio, ut ultra non progrediatur numerus, nisi rursus ad unum redeatur, ut hec per infinitatem numeri regula custodiatur. Nouem itaque indigent, uno, ut quadam unitatis forma coagulentur, et decem sint. Unum autem non eis indiget, ut custodiat unitatem. Quamobrem ut unus ille qui gratias egit unice Ecclesie significatione approbatus atque laudatus est, ita illi nouem qui gratias non egerunt, reprobi effecti, a consortio unitatis exclusi sunt. Ideoque tales in nouenario numero tanquam imperfecti remanebunt. Et merito eos Saluator quasi ignotos, ubi sunt inquirit. Scire enim Dei, eligere; nescire, reprobare est.

 Non est inuentus, qui rediret et daret gloriam Deo, nisi hic alienigena. Secundum corpus quidem facile est uidere posse hominem non habere lepram, et tamen animi esse non boni; secundum significationem autem huius miraculi, conturbat considerantem quomodo mundus dici possit ingratus. Sed iam facile est etiam illud uidere, fieri posse ut quisque in Ecclesie societate doctrinam integram ueramque assequatur, et omnia secundum catholice regulam disserat, distinguat a Creatore creaturam, eoque manifestetur uarietate mendaciorum tanquam lepra caruisse, et tamen ingratus sit Deo et Domino mundatori suo, quia, elatus superbia, gratiarum agendarum pia humilitate non sternitur, similisque efficitur  eis, de quibus dicit Apostolus: Qui cum cognouissent Deum, non ut Deum magnificauerunt, aut gratias egerunt. Quod enim dicit eos Deum cognouisse, ostendit quidem a lepra fuisse mundatos, sed tamen statim accusat ingratos.

Et ait illi: Surge, uade, quia fides tua te saluum fecit. Qui deuotus ante Dominum cecidit, surgere et ire precipitur, quia qui, infirmitatem suam subtiliter cognoscens, humiliter iacet, per diuini uerbi consolationem surgere ad fortia opera, et crescentibus quotidie meritis ad perfectiora passim proficere iubetur. Si autem fides saluum fecit eum quem ad agendas Saluatori et emundatori suo gratias inclinauit, ergo perfidia perdidit eos qui de acceptis beneficiis Deo gloriam dare neglexerunt. Quapropter et  hec lectio superiori ea ratione coniungitur, quod ibi fidem per humilitatem augeri debere, parabola data decernitur, hic autem manifestius ipsis rebus ostenditur, non fidei tantum agnitam rationem, sed exsecutam fidei operationem esse, que saluum faciat credentem, detque gloriam Patri qui est in celis.

Interrogatus autem a Phariseis quando uenit regnum Dei, respondit eis, et dixit: Non uenit regnum Dei cum obseruatione. Interrogant de tempore regni Dei, quia sicut infra Lucas aperuit, existimabant quod, ueniente Ierosolymam Domino, confestim regnum Dei manifestaretur, ita ut et ipsi apostoli, hac opinione ducti, post resurrectionem eius interrogantes eum aierent: Domine, si in tempore hoc  restitues regnum Isrel ? et alibi Cleophas: Nos autem sperabamus quia ipse esset redempturus Isrel . Non uenit autem regnum Dei cum obseruatione.

Neque dicent, ecce hic. Quia quando ueniat, neque ab angelis, neque ab hominibus potest obseruari, sicut tempus dominice Incarnationis certissimis et prophetarum uaticiniis prefixum, et angelorum est manifestatum preconiis, adeo ut conceptus, natus, et baptizatus, predicans, et iam moriens et resurgens, atque ad celos rediens, comitantibus indesinenter uel angelorum uel hominum, uel certe miraculorum, sit declaratus indiciis.

Ecce enim regnum Dei intra uos est. Regnum Dei seipsum dicit, intra illos positum, hoc est, in cordibus  eorum, ubi credidere regnantem. Unde scriptum est: Prope est uerbum in ore tuo, et in corde tuo, hoc est, autem uerbum fidei, quod predicamus .

Et ait ad discipulos: uenient dies, quando desideretis uidere unum diem Filii hominis, et non uidebitis. Hoc est regnum Dei, quod uenturum speramus diem uidelicet Christi uidere, et bene unum diem, quia in illa beatitudinis gloria, de qua propheta suspirans aiebat: Quia melior est dies una in atriis tuis super millia , tenebrarum interruptio nulla est, nulla saltem memoria miserie uel doloris, que prima abierunt, lucem perpetue pacis obnubilat. Huius ergo diei bonum est desiderare presentiam, nec tamen magnitudine desiderii nobis omnia fingere, quasi instet  dies Domini. Unde et apte Dominus uentura prenuntiando subiunxit:

Et dicent uobis: Ecce illic. Nolite ire, neque festinemini. Quamuis hec sententia non solum ad tempus, sed etiam ad personam possit intelligi. Et ad tempus quidem, quia exstitere nonnulli qui, curricula computantes etatum, certum se consummationis seculi annum, diem, et horam dicerent inuenisse, contra auctoritatem Domini dicentis: Non est uestrum nosse tempora uel momenta . Ad personam uero, quia multi contra Ecclesiam uenere, multi uenturi sunt heretici, qui se christos asseuerent, quorum primus Simon Magus, extremus autem ille, maior ceteris est Antichristus. Si qui ergo dixerint, Ecce hic,  ecce illic, id est, in hac uel illa persona, uel hora uenire uel uenturum esse regnum Dei, non sunt sequendi, qui altiora se querere, et infanda dicere non timent.

Nam sicut fulgor coruscans de sub celo, in ea que sub celo sunt fulget, ita erit Filius hominis in die sua. Hoc est quod psalmus ait: Deus manifestus ueniet, Deus noster, et non silebit , quia uidelicet secundus Saluatoris aduentus non in humilitate ut prius, sed in gloria sit et maiestate futurus. Et pulchre ait: Coruscans de sub celo, quia discrimen sub celo, hoc est, in eris medio geretur, teste Apostolo, qui ait: Simul rapiemur cum illis in nubibus obuiam Domino in era . Si autem Dominus in iudicio sicut fulgur apparebit, nullus tunc in sua  mente latere permittitur, quia ipso iudicis fulgore penetratur. Non eius ergo uenturi tempus aut locus potest a mortalibus obseruari, qui fulguris instar omnibus coruscus uidelicet et repentinus adueniet. Potest autem hec Domini responsio, et de illo eius aduentu, quo quotidie uenit in Ecclesia, non incongruenter accipi. Regnum quippe Dei intra nos est, quia qui quandoque iudex uenturus est omnium nunc etiam presens in corde fidelium regnat. In tantum uero sepe turbauerunt Ecclesiam heretici, dicendo in suo singuli dogmate, manere fidem Christi, ut fideles quique temporum illorum desiderent Dominum, uel uno die, si fieri posset, redire ad terras, et per semetipsum, quomodo se habeat, fidei ueritas intimare. Et non uidebitis, inquit, quia non opus est,  hoc corporali uisione Dominum redhibere, quod semel disperso per uniuersum mundum Euangelii sui fulgore spiritaliter exhibuit, et contra omnes apocryphorum uenias indiuisibili caritatis sue luce firmauit.

Primum autem oportet illum multa pati et reprobari a generatione hac. Loquens multa Dominus de aduentus sui gloria, terrorem quoque passionis paucis inserere curauit, ut cum morientem cernerent, quem glorificandum audierant, dolorem passionis spe promis se clarificationis mitigarent, simulque se ipsi pararent, si gloriam regni diligerent, mortis non horrere periculum. Generationem autem non tantum Iudeorum, uerum omnium reproborum appellat, a quibus etiam nunc Filius hominis in corpore suo, hoc est,  in Ecclesia multa patitur, et reprobatur. Nam quamuis caput huius corporis, quod uidelicet nos sumus, iam sese super omnia liberum exerit, reproborum tamen uulnera adhuc per suum, quod deorsum retinet corpus, sentit.

Et sicut factum est in diebus Ne, ita erit et in die Filii hominis. Subitum aduentus sui diem plurimis affirmat exemplis. Nam quem fulguri cito omnia transuolanti comparauerat, eumdem diebus Ne uel Lot, quando repentinus mortalibus superuenit interitus, equiparat.

Edebant et bibebant, uxores ducebant, et dabantur ad nuptias. Non hic iuxta uesanum Marcionis, et Manichei, et Tatiani principis Encratitarum dogma, coniugia uel alimenta damnantur, cum in his successionis,  in illis nature sint posita subsidia, sed, iuxta quod Apostolus ait: Omnia mihi licent, sed non omnia expediunt , immoderatus potius licitorum usus arguitur. Neque enim, quia his se totos dedendo dei iudicia contemnebant, aqua uel igne perierunt.

Usque in diem qua intrauit Ne in arcam, et uenit diluuium, et perdidit omnes. Ne arcam edificat, cum Dominus Ecclesiam de uiris fidelibus, quasi lignis leuigatis adunando construit. Quam perfecte consummatam ingreditur, cum hanc in die iudicii presentia sue uisionis eternus habitator illustrat. Sed cum arca edificatur, iniqui luxuriantur: cum uero intratur, intereunt, quia qui sanctis hic certantibus  insultant, eis illic coronatis eterna damnatione plectentur.

Similiter sicut factum est in diebus Lot, edebant et bibebant, emebant et uendebant, plantabant et edificabant. Pretermisso Dominus illo maximo et infando Sodomorum scelere, sola ea que leuia uel nulla putari poterant delicta commemorat, ut intelligas illicita, quali pena feriantur, si licita et ea sine quibus hec uita non ducitur immoderatius acta igne et sulphure puniuntur. Merito ergo beatus Augustinus, uisis noxie consuetudinis illecebris, ac iusto dolore commotus, exclamat: ue peccatis hominum, que sola inusitata inhorrescimus, usitata uero, pro quibus abluendis Filii Dei sanguis effusus est, quamuis tam magna sint, ut omnino claudi contra se faciant regnum  Dei, sepe uidendo omnia tolerare, sepe tolerando nonnulla etiam facere cogimur. Atque utinam, o Domine, non omnia, que non potuerimus prohibere, faciamus.

Qua die autem exit Lot a Sodomis, pluit ignem et sulphur de celo et omnes perdidit. Hactenus Lot in Sodomis, id est, electorum populus inter reprobos, ut aduena moratur, et ipse aspectu et auditu iustus, et iuxta interpretationem nominis Lot, eorum flagitia, quantum ualet, declinans. Exeunte autem Lot, Sodoma peribit. Quia in consummatione seculi exibunt angeli, et separabunt malos de medio iustorum et mittent eos in caminum ignis. Ubi notandum quod ignis et sulphur, que de celo pluisse commemorat, non ipsam perennis supplicii flammam, sed subitaneum  diei illius significant aduentum. Neque enim ignis ille perpetuus superueniens impios puniet, sed ipsi potius a conspectu iudicis eiecti, in ignem mittentur eternum, quamuis et eidem igni sulphur non dubitemus inesse, testante Ioanne, qui utrumque ignem, et subite, scilicet, correptionis, et sempiterne concremationis, describens, ait: Et descendit ignis a Deo de celo, et deuorauit eos, et diabolus, qui seducebat eos, missus est in stagnum ignis et sulphuris, ubi et bestia et pseudoprophete cruciabuntur die ac nocte in secula seculorum .

Secundum hec erit, qua die Filius hominis reuelabitur. Pulchre reuelabitur, quia qui interim non apparens omnia uidet, tunc apparens omnia iudicabit. Apparebit autem iudicaturus eo maxime tempore quo  cunctos iudiciorum eius oblitos, huic seculo conspexerit esse mancipatos. Quia licet mundi terminus olim prefinito sit uenturus in tempore, frigente tamen circa finem caritate multorum, tanta crebrescet humani generis iniquitas, ut merito debeat cum ipso, quem inhabitat, orbe deleri. Nam et nunc quidem innumeros adeo commessationi et ebrietati, emptioni et uenditioni, ceterisque mundi rebus inherere uidemus, ut palam districti iudicis iram eos prouocare non lateat, sed tamen, quod sine graui merore sapiens quisque saltem cogitare non ualet, peiora iam iamque superuentura formidamus. Quod enim de una quondam peccatrice gente delenda dictum est: Necdum completa sunt peccata Ammorrheorum  , de tota procul dubio prauorum massa damnanda constat esse sentiendum.

In illa hora qui fuerit in tecto, et uasa eius in domo, ne descendat tollere illa. Hactenus de eo, quod regnum Dei, id est Christus, non cum obseruatione, sed insperatus adueniat, nunc a qualibus idem aduentus exspectari debeat ostenditur. In tecto ergo est, qui, excedens carnalia, tanquam in aura libera spiritaliter uiuit. uasa eius in domo, concupiscentie sunt carnales, quas nimis amauerat, sed superna petens in hoc mundo reliquerat, quas imminente iudicio necesse est nullatenus repetat. Illam enim horam, non eam qua iudex uenit, sed qua uenturus est, dicit, non qua ignis Sodomam descendit, sed qua Lot exire cogitur, uel potius ipse dissimulans ab angelis apprehensus  extrahitur. Neque enim ueniente et apparente iam iudice quisquam in hunc mundum, ut aliquid inde rapiat, poterit descendere uelle. Sed hec hora hodieque agitur, cum uenturum iudicem sollicitis prestolamur excubiis, quando ueniat incerti. De qua Ioannes ait: Filioli, nouissima hora est .

Et qui in agro, similiter non redeat retro. Qui operatur in Ecclesia, et sicut Paulus et Apollo plantat et rigat, non respiciat spem secularem, cui renuntiauit.

Memores estote uxoris Lot. Uxor Lot significat eos qui in tribulatione retro respiciunt, et se ab spe diuine promissionis auertunt. Et ideo statua salis facta est, ut admonendo homines, ne hoc faciant, tanquam condiant cor eorum, ne sint fatui.

 Quicunque quesierit animam suam saluam facere, perdet illam. Duobus modis hec sententia recte potest intelligi, sed ad unum omnino finem uterque intellectus refertur, ut, uidelicet, aduersa pro Christo pati, imo ipsam mortem non timeamus obire. Qui enim, minante mortem persecutore, si non negauerit Christum, magis eligit ad tempus saluare animam suam negando, eterne hanc procul dubio perditioni preparat. Item qui salutem anime sue querit eternam, temporaliter eam inter persecutorum manus perdere, hoc est, in mortem dare non dubitat. Utrique autem sensui congruit apte quod sequitur:

Et quicunque perdiderit illam, uiuificabiteam. Id est,  qui hic perdiderit, illic uiuificabit, qui propter Christum morti tradiderit, tota die estimans eam, ut ouem occisionis , exsurgente tunc et adiuuante Christo, liberam eam inueniet propter nomen Christi.

Dico uobis, illa nocte erunt duo in lecto uno. Dixerat supra Dominus eum qui in agro sit retro redire non debere, quod ne de iis tantum qui aperte de agro redituri, hoc est, palam Dominum negaturi sunt, dictum putares, pergit ostendere nonnullos, qui cum faciem in anteriora tenere uideantur, animo tamen ac mente retro respiciant. In illa ergo nocte, dixit, in illa tribulatione tam tenebrosa, ut in errorem inducantur, si fieri potest, etiam electi  duo erunt in lecto, illi uidelicet, qui otium et quietem  eligunt, neque negotiis secularibus, neque negotiis ecclesiasticis occupati, que illorum quies lecti nomine significata est.

Unus assumetur, et alter relinquetur. Non quasi de duobus hominibus dictum est, sed de duobus generibus affectionum. Qui enim propter Deum continentie studuerit, ut sine sollicitudine uiuens cogitet que Dei sunt , assumetur a Deo; qui uero uel humane laudis amore, uel alia qualibet uitiorum corruptione statum monastice uite, quo imbutus est, leserit, hic ubi relinquendus sit, Ieremie lamentationes insinuant, qui otiose cuiuslibet et peccatricis anime sub Iudee specie lapsum describens, ait: uiderunt eam hostes, et deriserunt Sabbata  eius .

Due erunt molentes in unum. Molentes appellat eos qui in plebibus constituti reguntur a doctoribus, agentes ea que sunt huius seculi, quos et feminarum nomine significauit, quia consiliis, ut dixi, peritorum regi eis expedit. Et molentes, dixit, propter temporalium negotiorum orbem atque circuitum. Quas tamen in unum molentes dixit, in quantum de ipsis rebus et negotiis suis prebent usibus Ecclesie. Unaqueque enim huius mundi actio mola est, que dum multas curas congerit, humanas mentes quasi per gyrum uertit, atque ex se uelut farinas proiicit, quia inquieto cordi semper minutissimas cogitationes gignit.

Una assumetur, et altera relinquetur. Assumetur  ea pars que connubia propter amorem tantum generis exercuerit, terrenamque substantiam ob acquirenda celestia dispensauerit; relinquetur autem que coniugiis ob illecebras carnis seruierit, terrena uero, si qua Ecclesie uel pauperibus obtulerit, ideo fecerit, ut quasi, redempto Domino, his amplius abundet.

Duo in agro, unus assumetur, et alter relinquetur. Sicut supra in lecto uno, et molentes in unum posuit, sic et hic in agro uno reor intelligendum. Significat autem eos qui operantur Ecclesie ministerio, tanquam in agro Dei, cui suus agricola dicebat: Dei agricultura estis . Assumetur autem ille qui non adulterans uerbum Dei , sed sicut  ex Deo coram Deo in Christo locutus fuerit. Qui uero Christum annuntiauerit non caste, sed ex occasione, relinquetur ab eo. Nec puto alia genera esse hominum, quibus constat Ecclesia, quam ista tria habentia binas differentias propter assumptionem et relictionem, quamuis in singulis multe studiorum uoluntatumque diuersitates ad concordiam tamen unitatemque concurrentes possint inueniri. Unde et Ezechiel propheta tres liberatos uidit, Ne, Daniel, et Iob, in quibus uidelicet tribus, predicatores, continentes atque coniugati, signati sunt. Nam Ne arcam in undis rexit, atque ideo figuram rectorum tenuit. Daniel et in aula regia abstinentie deditus fuit, et idcirco uitam continentium signauit. Iob uero in coniugio positus, et curam domus proprie  exercens placuit, per quem digne bonorum coniugum ordo figuratur.

Respondentes dicunt illi: Ubi, Domine? Qui dixit eis: Ubicunque fuerit corpus, illuc congregabantur aquile. Duo Saluator interrogatus, ubi scilicet boni assumendi, et ubi sint mali relinquendi, unum dixit, aliud subintelligendum reliquit. Sanctos enim secum futuros asseuerando, reprobos nimirum a sua uisione secernendos, et ideo non alibi quam cum diabolo damnandos, insinuat. Ubicunque ergo fuerit Dominus corpore, illo congregabuntur electi, qui eius passionem humilitatemque imitando, tanquam de eius carne saturantur, quorum per resurrectionem renouabitur, ut aquile iuuentus . Concinit etiam studiis eorum qui gloriam superne maiestatis  tota mente contemplari sitiunt, quod aquila ceteras aues uolatu transgrediens, in ipsum solis radium oculos gaudet infigere. Congruit et illud, quod etiten lapidem ueniens resistentem suis nidis solet adferre ne forte serpens accedere, uel pullos aut oua sua tangere presumat. Quia uidelicet omnis sapiens, ut actus cogitatusque suos ab antiqui serpentis ualeat irruptione defendere, illum necesse est lapidem, qui precisus de monte sine manibus diaboli regnum strauit , hoc est, fidem dilectionemque Christi suo semper in pectore seruet



CAPUT XuIII.

Dicebat autem et parabolam ad illos, quoniam oportet semper orare, et non deficere. Dicit et Apostolus: Semper gaudete, sine intermissione orate. Quis autem  potest ita semper orare, et sine defectu uel intermissione precibus insistere, ut nec alimentum sumendi, aut dormiendi tempus habeat? Aut ergo dicendum est eum semper orare, et non deficere, qui canonicis horis quotidie iuxta ritum Ecclesiastice traditionis psalmodiis precibusque consuetis Dominum laudare et rogare non desistit, et hoc esse quod Psalmista dicebat: Benedicam Dominum in omni tempore, semper laus eius in ore meo . Aut certe omnia, que iustus secundum Deum gerit et dicit, ad orationem esse reputanda. Quia enim iustus sine intermissione que iusta sunt agit, per hoc sine intermissione iustus orabit, nec unquam ab oratione cessabit, nisi iustus esse desistat.

 Iudex quidam erat in quadam ciuitate, qui Deum non timebat, et hominem non reuerebatur. uidua autem quedam erat in ciuitate illa, et ueniebat ad eum, dicens: uindica me de aduersario meo, et nolebat per multum tempus. Post hec autem dixit intra se: Et si Deum non timeo, nec hominem reuereor, tamen quia molesta est mihi hec uidua, uindicabo illam, ne in nouissimo ueniens, suggillet me. Parabolas Dominus aut secundum similitudinem aliquam ponit, sicut de homine, qui habebat duos filios, maiorem in agro sibi propinquantem, minorem autem in longinquo luxuriantem, aut ex ipsa dissimilitudine aliquid probat, ueluti est illud: Quod si fenum agri, quod hodie est et cras in clibanum mihitur, Deus sic uestit, quanto magis uos modice fidei . Itaque illud superius  genus, his uerbis adiungi potest: Sicut illud, ita et illud. Hoc autem posterius, his uerbis: Si illud, quanto magis illud? Aut, si illud, quanto minus illud? Sed alicubi obscure, alicubi aperte ista ponuntur. Hic ergo iniquus iudex non ex similitudine, sed ex dissimilitudine adhibitus est. Non enim ullo modo ille iniustus iudex personam Dei allegorice sustinet, sed tamen quantum Deus, qui bonus et iustus est, curet deprecantes se, hinc coniici Dominus uoluit, quod nec iniustus homo eos, qui illum assiduis precibus tundunt, uel propter tedium deuitandum potest contemnere. Nam hoc est quod ait: Ne ueniens suggillet me. Ipsa uero uidua potest habere similitudinem Ecclesie, quod desolata uidetur, donec ueniat Dominus, qui tamen in secreto etiam nunc curam  eius gerit.

Ait autem Dominus: Audite, quid iudex iniquitatis dicit. Deus autem non faciet uindictam electorum suorum clamantium ad se die ac nocte? et patientiam habebit in illis? Dico uobis, quia cito faciet uindictam illorum? Si quem mouet cur electi Dei se uindicari deprecentur, quod etiam in Apocalypsi Ioannis de martyribus dicitur, cum apertissime moneamur ut pro nostris inimicis et persecutoribus oremus, intelligendum est eam uindictam esse iustorum, ut omnes mali pereant. Pereunt autem duobus modis, aut conuersatione ad iustitiam, aut amissa per supplicium potestate, qua nunc aduersus bonos, quandiu hoc ipsum bonis expedit, uel temporaliter aliquid  ualent. Quem finem iusti, cum uenire desiderant, quamuis pro inimicis suis orent, tamen non absurde uindictam desiderare dicuntur.

uerumtamen Filius hominis ueniens, putas inueniet fidem in terra? Quamuis omnipotens Conditor semper electos suos ad se clamantes sit uindicare paratus, in die tamen iudicii, quod trementi est corde retinendum, cum idem Conditor in forma Filii hominis apparuerit, tanta erit raritas electorum, ut non tam ob clamorem fidelium iniuste damnatorum, quam ob eorum torporem iuste damnatorum totius iam mundi sit acceleranda ruina. Quod autem Dominus quasi dubitatiue dicit: Putas, inueniet fidem? non dubitat, sed arguit. uerbo quippe dubitationis increpatur infidelitas, non opinatur diuinitas. Nam et nos  aliquando de rebus, quas certas habemus, increpatiue uerbum dubitationis ponimus, cum corde non dubitemus. uelut si indigneris seruo tuo, et dicas: Contemnis me, considera forsitan, dominus tuus sum. Et Apostolus ad quosdam contemptores suos: Puto autem  et ego spiritum Dei habeo . Qui dicit, puto, dubitare uidetur. Sed ille increpabat, non dubitabat. Ita ergo et Dominus scit quidem omnia, per quem facta sunt omnia, et tamen dubitando increpat infidelium corda.

Dixit autem et ad quosdam qui in se confidebant tanquam iusti, et aspernabantur ceteros, parabolam istam. Quia parabolam Dominus, qua semper orare et non deficere docebat, ita conclusit, ut diceret, ueniente iudice, difficile fidem in terra reperiendam,  ne quis sibi forte de superuacua fide, cognitione, uel etiam confessione blandiretur, mox altera iuncta parabola diligentius ostendit a Deo, fidei non uerba examinanda, sed opera. Inter que nimirum opera maxime regnat humilitas. Unde et supra, cum fidem grano sinapis minuto quidem, sed ex contritione flagranti compararet, quasi exponendo subiunxit: Cum feceritis omnia que precepta sunt uobis, dicite: Serui inutiles sumus . Cui contra superbi, cum nequaquam omnia, sed modicum quid eorum que precepta sunt faciant, non solum mox de sua iustitia presumunt, sed et infirmos quosque despiciunt, atque ideo, quasi fide uacui, cum orauerint, non exaudiuntur.

Duo homines ascenderunt in templum, ut orarent.  Unus Phariseus et alter Publicanus. Publicanus humiliter orans, ad illa prefate uidue, hoc est, Ecclesie membra pertinet, de quibus supra dicitur: Deus autem non faciet uindictam electorum suorum clamantium ad se? Phariseus autem merita iactans ad ea de quibus terribilis in conclusione sententia subditur: uerumtamen Filius hominis ueniens, putas inueniet fidem in terra?

Phariseus stans, hec apud se orabat: Deus, gratias ago tibi, quia non sum sicut ceteri hominum, raptores, iniusti, adulteri, uelut etiam hic publicanus. Quatuor sunt species, quibus omnis tumor arrogantium demonstratur, cum bonum aut a semetipsis habere se estimant, aut si sibi datum desuper credunt, pro  suis se hoc accepisse meritis putant, aut certe cum iactant se habere, quod non habent, aut, despectis ceteris, singulariter uideri appetunt habere quod habent. Qua Phariseus iste iactantie peste laborasse deprehenditur, qui idcirco de templo absque iustificatione descendit, quia bonorum operum merita sibi, quasi singulariter tribuens, oranti publicano se pretulit.

Ieiuno bis in Sabbato, decimas do omnium que possideo. Ezechiel propheta de ostensis sibi celi animalibus scribit. Et totum corpus plenum oculis, in circuitu ipsorum quatuor. Corpora quippe animalium idcirco plena oculis describuntur, quia sanctorum actio ab omni parte circumspecta est, bona desiderabiliter prouidens, mala solerter cauens. Sed nos  sepe, dum aliis rebus intendimus, fit ut alia negligamus. Et ubi negligimus, ibi procul dubio oculum non habemus. Nam ecce Phariseus ad exhibendam abstinentiam, ad impendendam misericordiam, ad referendas Deo gratias oculum habuerat, sed ad humilitatis custodiam non habebat. Et quid prodest quod contra hostium insidias pene tota ciuitas caute custoditur, si unum foramen apertum relinquitur, unde ab hostibus intretur.

Et publicanus a longe stans nolebat nec oculos ad celum leuare, sed percutiebat pectus suum, dicens: Deus, propitius esto mihi peccatori. Dico uobis, descendit hic iustificatus in domum suam ab illo. Quantam uenie fiduciam digne penitentibus prebet, quod publicanus, qui reatum sue nequitie perfecte cognouit,  fleuit, confessus est, et si iniustus ad templum uenit, iustificatus a templo rediit. Typice autem Phariseus Iudeorum est populus, qui ex iustificationibus legis extollit merita sua. Publicanus uero gentilis est, qui longe a Deo positus confitetur peccata sua. Quorum unus superbiendo recessit humiliatus, alter lamentando appropinquare meruit exaltatus.

Quia omnis qui se exaltat humiliabitur, et qui se humiliat exaltabitur. Et de utroque populo prefato, et de omni superbo uel humili recte potest intelligi, sicut et illud quod alibi legimus: Ante ruinam exaltatur cor, et ante gloriam humiliatur . Quapropter et de uerbis elati Pharisei, quibus humiliari meruit, possumus ex diuerso formam humilitatis, qua sublimemur, assumere, ut sicut ille consideratis  et peiorum uitiis, et suis uirtutibus, est elatus ad ruinam, ita nos non nostra solum pigritia, sed et meliorum uirtutibus inspectis, humiliemur ad gloriam, quatenus unusquisque nostrum hec apud se supplex ac submissus obsecret: Deus omnipotens, miserere supplici tuo, quia non sum sicut innumeri serui tui, contemptu seculi sublimes, iustitie merito gloriosi, castitatis laude angelici, uelut etiam multi illorum qui post flagitia publica penitendo tibi meruerunt esse deuoti. Qui etiam, si quid boni, tua gratia largiente, fecero, quo fine hoc faciam, quaue a te districtione pensetur, ignoro.

Afferebant autem ad illum et infantes, ut eos tangeret. Quod cum uiderunt discipuli, increpabant illos.  Et hec humilitatis magisterio lectio plena micat, que uidelicet innocentes ac simplices ad Domini gratiam pertingere posse demonstrat. Increpabant autem offerentes discipuli, non quia nollent infantibus Saluatoris et manu et uoce benedici, sed quod necdum habentes plenissimam fidem, putarent eum, in similitudinem hominum, offerentium importunitate lassari.

iehsu autem, conuocans illos, dixit: Sinite pueros uenire ad me, et nolite eos uetare. Talium est enim regnum Dei. Significanter dixit talium, non istorum, ut ostenderet non etatem regnare, sed mores, et his qui similem haberent innocentiam et simplicitatem premium repromitti. Apostolo quoque in eamdem sententiam congruente: Fratres, nolite pueri  fieri sensibus, sed malitia paruuli estote. Sensu autem, ut perfecti sitis.

Amen dico uobis, quicunque non acceperit regnum Dei sicut puer, non intrabit in illud. Sicut puer non perseuerat in iracundia, non lesus meminit, non uidens pulchram mulierem delectatur, non aliud cogitat, aliud loquitur, sic et uos, nisi talem habueritis innocentiam, et animi puritatem, regnum celorum non poteritis intrare. Aliter: Regnum Dei, id est doctrinam Euangelii, sicut puer accipere iubemur, quia puer in discendo neque contradicit doctoribus, neque rationes et uerba componit, aduersum eos resistens, sed fideliter suscipit quod docetur, et cum metu obtemperat et quiescit.

Et interrogauit eum quidam princeps, dicens: Magister  bone, quid faciens uitam eternam possidebo? Audierat credo iste princeps a Domino tantum eos qui puerum uelint esse similes regnum Dei intraturos, atque ideo tractatus certioris sollicitus poscit sibi non parabolatim, sed palam quibus operum meritis uitam eternam consequatur exponi.

Dixit autem ei iehsu: Quid me dicis bonum? nemo bonus, nisi solus Deus. Quia magistrum uocauerat bonum, et non Deum, uel Dei Filium confessus erat, discit quemuis sanctum hominem comparatione Dei non esse bonum. De quo dicitur: Confitemini Domino, quoniam bonus . Solus autem Deus bonus, non Pater solus intelligendus est, sed et Filius, qui dicit: Ego sum Pastor bonus. Sed et Spiriritus sanctus, quia Pater de celo dabit Spiritum  bonum petentibus se . Id est, ipsa una et indiuidua trinitas, Pater, Filius, et Spiritus sanctus, solus et unus Deus bonus est. Non igitur Dominus se bonum negat, sed esse Deum significat. Non se magistrum bonum non esse, sed magistrum absque Deo, nullum bonum esse testatur.

Mandata nosti: Non occides, non mechaberis, non furtum facies, non falsum testimonium dices. Honora patrem tuum et matrem. Hec est puerilis innocentie castitas, que nobis imitanda proponitur, si regnum Dei uolumus ingredi. Notandum sane quia, iustitia legis suo tempore custodita, non solum bona terre sed et uitam confert eternam.

Qui ait: Hec omnia custodiui a iuuentute mea. Quo  audito, iehsu ait ei: Adhuc unum tibi deest. Non est putandus hic princeps cum legis se mandata custodisse dicebat, esse mentitus, sed simpliciter ut uixerit, esse confessus. Quia si mendacii noxa reus teneretur, nequaquam Marcus euangelista de illo scribens adiiceret: iehsu autem intuitus eum, dilexit eum, et dixit illi: Unum tibi deest: uade, et quecunque habes, uende , et cetera. Diligit enim Dominus eos qui legis mandata, quamuis minora custodiunt, sed nichilominus quod in lege minus fuerat iis qui perfecti esse desiderant ostendit.

Omnia quecunque habes, uende, et da pauperibus, et habebis thesaurum in celo, et ueni, sequere me. Quicunque perfectus esse uoluerit, debet uendere sicut Ananias fecit et Sapphira, sed totum uendere; et  cum uendiderit, dare omne pauperibus, et sic sibi preparare thesaurum in regno celorum. Nec hoc ad perfectionem sufficit, nisi post contemptas diuitias Saluatorem sequatur, id est, relictis malis faciat bona. Facilius enim sacculus contemnitur, quam uoluntas. Multi diuitias relinquentes Dominum non sequuntur. Sequitur autem Dominum, qui imitator eius est, et per uestigia illius graditur. Qui enim dicit se in Christo credere, debet quomodo ille ambulauit, et ipse ambulare.

His ille auditis, contristatus est, quia diues erat ualde. Hec est seculi tristitia, que mortem operatur. He diuitie fallaces, que spinarum instar sementem suffocauere dominicam.

uidens autem illum iehsu tristem factum, dixit:  Quam difficile qui pecunias habent in regnum Dei intrabunt! Claret quidem quia qui hic multiplicandis diuitiis incumbunt, alterius uite gaudia querere contemnunt, sed inter pecunias habere, et pecunias amare, nonnulla distantia est. Multi enim habentes non amant. Multi non habentes amant. Item alii et habent, et amant, alii nec habere nec amare se diuitias seculi gaudent, quorum tutior status est, cum Apostolo dicentium: Nobis mundus crucifixus est, et nos mundo . Unde et Salomon non ait, Qui habet, sed qui amat diuitias, fructus non capiet ex eis . Et ipse Dominus secundum Marcum, obstupescentibus in uerbis huiusce sententie discipulis, exponendo subiunxit: Filioli, quam difficile est confidentes in pecuniis, regnum Dei introire !  Et notandum quod non ait Impossibile, sed Difficile, hoc est, maximi laboris esse pecunias habentes, uel in pecuniis confidentes, exutis philargyrie retinaculis, aulam regni celestis intrare.

Facilius est enim camelum per foramen acus transire, quam diuitem intrare in regnum Dei. Si facilius est camelum ingentibus membris enormem, angustum foramen acus penetrare, quam diuitem intrare in regnum Dei, nullus ergo diues intrabit in regnum Dei. Et quomodo uel in Euangelio Mattheus, Zaccheus, et Ioseph, uel in ueteri Testamento quam plurimi diuites Dei intrauerunt in regnum? nisi forte quia diuitias uel pro nichilo habere, uel ex toto relinquere, Domino inspirante, didicerunt? Nunquid enim Dauid in regni diuitiis confidebat, qui et de semetipso  canit: Quoniam unicus et pauper sum ego . Et alios hortatur: Diuitie si affluant, nolite cor apponere ? Credo non ausus dicere Nolite suscipere. Nunquid Abraham Domino substantiam pretulisse credibile est, pro quo unicum ferire non dubitauit heredem? Altiori autem sensu, facilius est Christum pati pro dilectoribus seculi, quam dilectores seculi ad Christum posse conuerti. Cameli enim nomine se intelligi uoluit, quia sponte humiliatus, infirmitatis nostre onera sustulit. In quo enim manifestius intelligitur quam in ipso quod scriptum est: Quanto magnus es, humilia te in omnibus ? Per acum autem punctiones significat, per punctiones dolores in passione susceptos. Foramen ergo acus dicit angustias, passiones. Qua scissa, nostre  quasi uestimenta nature quodammodo resarcire, id est, recuperare dignatus est, quatenus post lapsum melius reformati, gaudeamus ad testimonium Apostoli, dicentis: Quicunque enim in Christo baptizati estis, Christum induistis .

Et dixerunt qui audiebant: Et quis potest saluus fieri? Quo pertinet ista responsio, cum incomparabiliter maior sit turba pauperum, que, diuitibus perditis, potuerit saluari, nisi quia intellexerunt omnes qui diuitias amant, etiamsi adipisci nequeant, in diuitum numero deputari?

Ait illis: Que impossibilia sunt apud homines, possibilia sunt apud Deum. Non ita accipiendum est, quod cupidi et superbi, qui nomine illius diuitis  significati sunt, in regnum celorum sint intraturi cum suis cupiditatibus et superbia, sed possibile est Deo ut per uerbum  a cupiditate temporalium ad caritatem eternorum, et a perniciosa superbia ad humilitatem saluberrimam conuertantur.

Ait autem Petrus: Ecce nos dimisimus omnia, et secuti sumus te. Grandis fiducia. Petrus piscator erat, diues non fuerat, cibos manu et arte querebat, et tamen loquitur confidenter, Dimisimus omnia. Et quia non sufficit tantum dimittere, iungit quod perfectum est: Et secuti sumus te. Fecimus quod iussisti, quid igitur nobis dabis premii?

Qui dixit eis: Amen dico uobis, nemo est qui reliquit domum, aut parentes, aut fratres, aut uxorem, aut  filios, propter regnum Dei, et non recipiat multo plura in hoc tempore, et in seculo uenturo uitam eternam. Quidam ex occasione huiusce sententie Iudaicam mille annorum fabulam post resurrectionem iustorum edificant, quando omnia que propter Deum dimisimus multiplici nobis sint fenore reddenda, insuper et uita eterna donanda. Nec uident inepti quod et si in ceteris digna sit repromissio, in uxoribus tamen iuxta alios euangelistas centenis appareat turpitudo; presertim cum Dominus et in resurrectione nubendum non esse testetur, et iuxta euangelistam Marcum ea que dimissa fuerint in hoc tempore cum persecutionibus accipienda confirmet: quas utique persecutiones, illi chiliaste, sicut et cetera contraria, mille annis suis incommodis abesse  dogmatizant. Sensus igitur iste est. Qui propter regnum Dei acquirendum omnes affectus contempserit, omnes seculi delicias luxusque calcauerit, multo plura in presenti recipiet, quia a fratribus atque consortibus propositi sui, qui ei spiritali glutino colligantur, multo gratiorem etiam in hac uita recipiet caritatem. Hanc siquidem quam inter parentes, ac filios, atque germanos, coniuges uel propinquos, siue societas copule, seu consanguinitatis necessitudo coniungit, satis breuem esse constat ac fragilem. Denique interdum etiam honesta causa interueniente diuellitur. Soli perpetue coniunctionis retinent unitatem, atque indiscrete possident uniuersa, qui omnia sua esse que fratrum, omnia fratrum  credunt esse que sua sunt. Lege Actus apostolorum, quia multitudinis credentium erat cor et anima una, et erant illis omnia communia, nullusque egens erat inter eos qui sua pro Domino reliquerunt. De quibus et Paulus ait: Tanquam nichil habentes, et omnia possidentes . Recipietur sane etiam de continentia coniugali multo maior suauitas ab illa que eis inuicem per commistionem sexuum prebebatur. Uxorem ante in lasciua passione desiderii possidebam, hanc eamdem in honore sanctificationis, et uera Christi dilectione possideo. Una est mulier, sed centuplum creuit meritum castitatis. Nam quod secundum Marcum dicitur: Accipiet centies tantum nunc in tempore hoc, domos, et fratres, et sorores, et matres, et filios, et agros cum persecutionibus  , potest altius accipi. Centenarius quippe numerus de sinistra translatus ad dexteram, licet eamdem in flexu digitorum uideatur tenere figuram, nimium tamen quantitatis magnitudine supercrescit, quia uidelicet uniuersi, qui propter regnum Dei temporalia spernunt, etiam in hac uita persecutionibus plenissima eiusdem regni gaudia fide certa degustant, atque in exspectatione patrie celestis, omnium pariter electorum sincerissima dilectione fruuntur.

Assumpsit autem iehsu duodecim, et ait illis: Ecce ascendimus Ierosolymam, et consummabuntur omnia que scripta sunt per prophetas de Filio hominis. Tradetur enim gentibus, et illudetur, et flagellabitur, et conspuetur. Et postquam flagellauerint, occident eum, et die tertia resurget. Preuidens Saluator ex passione  sua discipulorum animos perturbandos, eis longe ante et eiusdem passionis penam, et resurrectionis sue gloriam predicit, ut eum morientem, sicut predictum esset, cernerent, etiam resurrecturum non dubitarent. Preuidens etiam quosdam hereticos in Ecclesia futuros, qui Christum dicerent legi prophetisque docuisse contraria, aliumque ueteris Testamenti, atque alium Noui, Deum esse credendum, ostendit prophetarum presagia non alio magis quam ad sue dispensationis, quam pro nobis temporarie suscepit, intendisse mysterium, adeo ut consummatio sit prophetie, sue passionis et posterioris glorie celebrata perfectio. Nec non et paganorum dementiam qua eius crucem derident, apertissime confutat, quando proxime sue passionis et tempus,  quasi futurorum prescius ostendit, et locum quasi mortis intrepidus adiit.

Et ipsi nichil horum intellexerunt. Et erat uerbum istud absconditum ab eis, et non intelligebant que dicebantur. Legimus in Euangelio secundum Ioannem, dicente Domino: Si exaltatus fuero a terra, omnia traham ad me ipsum, respondisse turbam, atque dixisse: Nos audiuimus ex lege quia Christus manet in eternum. Et quomodo tu dicis, Oportet exaltari filium hominis ? Quid est ergo quod discipuli toties sibi replicatum dominice passionis arcanum intelligere nequeunt, et Iudei ad unum uerbum, et tam obscure positum, ut hoc expositione dignum Euangelista ducat: Hoc autem dicebat, inquit, significans  qua morte esset moriturus , mox quia crucis exaltatio significetur, intelligunt nisi quia discipuli, cuius uitam maxime uidere desiderabant, eius mortem audire non poterant? Quem non solum hominem innocentem, sed et Deum uerum sciebant, hunc nullatenus mori uel posse putabant. Et quia per parabolas eum sepe loquentem audire consueuerant, quoties aliquid de sua passione dicebat, hoc non ita ut sonabat intelligendum, sed amore dictante ad aliud quid allegorice referendum esse credebant. Iudei uero, quia in eius necem conspirauerant, quidquid de sua passione uel cruce loquebatur, intelligebant; hoc enim loquebatur, quod ipsi summopere et fieri optabant, et perficere ire satagebant. Sicque miro et inusitato modo idem  subeunde crucis sacramentum quod fidelibus amor abscondit, infidelibus inuidia pandit

Factum est autem, cum appropinquaret Iericho, cecus quidam sedebat secus uiam mendicans. Et cum audiret turbam pretereuntem, interrogabat quid hoc esset. Dixerunt ei quod iehsu Nazarenus transiret. Cecus iste per allegoriam genus humanum significat, quod in parente primo a paradisi gaudiis expulsum, claritatem superne lucis ignorans, damnationis sue tenebras patitur; sed cum Iericho appropinquare iehsu dicitur, cecus illuminatur. Iericho quippe interpretatur luna. Luna autem in sacro eloquio pro defectu ponitur carnis, quia dum menstruis momentis decrescit, defectum nostre mortalitatis designat. Dum igitur Conditor noster appropinquat  Iericho, cecus ad lumen redit, quia dum Diuinitas defectum nostre carnis suscipit, humanum genus lumen quod amiserat recipit. Qui uidelicet cecus recte et iuxta uiam sedere, et mendicans esse describitur. Ipsa enim ueritas dixit: Ego uia . Ergo qui eterne lucis claritatem nescit, cecus est; sed si iam in Redemptorem credit, iuxta uiam sedet. Si autem iam credit, sed ut eternam lucem recipiat, rogare dissimulat, atque a precibus cessat, cecus quidem iuxta uiam sedet, sed minime mendicat. Si uero et credit, et exorat, et iuxta uiam sedet cecus, et mendicat.

Et clamauit, dicens: Iesu Fili Dauid, miserere mei. Et qui preibant increpabant eum ut taceret. Ipse uero multo magis clamabat, Fili Dauid, miserere mei.  Quid isti designant, qui Iesum uenientem precedunt, nisi desideriorum carnalium turbas tumultusque uitiorum, qui priusquam iehsu ad cor nostrum ueniat, tentationibus suis cogitationem nostram dissipant, et uoces cordis in oratione perturbant? Sepe namque dum conuerti ad Deum post perpetrata uitia uolumus, dum contra hec eadem exorare uitia, que perpetrauimus, conamur, occurrunt cordi phantasmata peccatorum, que fecimus, mentis nostre aciem reuerberant, confundunt, animum et uocem nostre deprecationis premunt. Sed quem turba increpat, ut taceat, magis ac magis clamat, quia quanto grauiori tumultu cogitationum carnalium premimur, tanto orationi insistere ardentius debemus.

 Stans autem iehsu iussit illum adduci ad se. Ecce stat qui ante transibat, quia cum adhuc turbas phantasmatum in oratione patimur, Iesum aliquatenus transeuntem sentimus. Cum uero orationi uehementer insistimus, stat iehsu, et lucem restituit, quia Deus in corde figitur, et lux amissa reparatur.

Et cum appropinquasset, interrogauit illum dicens: Quid tibi uis faciam? At ille dixit, Domine, ut uideam. Nunquid qui lumen reddere poterat, quid uellet cecus ignorabat? Sed peti uult hoc, quod et nos petere et se concedere prenoscit. Importune namque ad orationem nos admonet, et tamen dicit: Scit namque Pater uester quid opus sit uobis, antequam petatis eum . Ad hoc ergo requirit, ut petatur; ad hoc requirit, ut cor ad orationem excitet.  Unde et cecus protinus adiungit: Domine, ut uideam. Ecce cecus a Domino non aurum, sed lucem querit, paruipendit extra lucem aliquid querere. Quia et si habere cecus quodlibet potest, sine luce non potest uidere quod habet. Imitemur ergo eum quem et corpore audiuimus et mente saluatum, non falsas diuitias, non terrena dona, non fugitiuos honores a Domino, sed lucem queramus: illam lucem uidelicet quam uidere cum solis angelis possumus, quam nec initium inchoat, nec finis angustat. Ad quam profecto lucem uia fides est. Unde recte et illuminando ceco protinus subiungitur:

Et iehsu dixit illi: Respice, fides tua te saluum fecit. Et confestim uidit, et sequebatur illum, magnificans  Deum. uidet et sequitur, qui bonum quod intelligit operatur. uidet autem, sed non sequitur, qui bonum quidem intelligit, sed bona operari contemnit. Iesum enim sequitur, qui imitatur. Hinc namque dicit: Si quis mihi ministrat, me sequatur . Consideremus ergo qua graditur, ut sequi mereamur. Sicque fit ut non solum nostra uita in Deum proficiat, sed hec ipsa nostra conuersio ad laudem Dei et alios accendat, unde illic subditur:

Et omnis plebs ut uidit, dedit lauem Deo. Dedit enim plebs laudem Deo, non solum pro impetrato munere lucis, sed et pro merito fidei impetrantis. Dedit laudem Deo, quia et Iesum uidit misericorditer ac potenter lucem restituisse roganti, et obstinate  fidei clamorem, que iuste quesierit, mox consequi posse cognouit. Unde notandum quia Dominus in carne apparens omnia que uerbis docuit exemplis firmauit. Qui enim nobis precepit: Sic luceat lux uestra coram hominibus ut uideant opera uestra bona, et glorificent Patrem uestrum, qui in celis est , et ipse in uniuersis que cepit facere et docere  non suam ab hominibus, sed Patris gloriam querebat .



CAPUT XIX.

Et ingressus perambulabat Iericho; et ecce uir, nomine Zaccheus, et hic princeps Publicanorum, et ipse diues, et querebat uidere Iesum, quis esset, et non poterat pre turba, quia statura pusillus erat, et precurrens, ascendit  in arborem sycomorum, ut uideret illum, quia inde erat transiturus. Que impossibilia sunt apud homines, possibilia sunt apud Deum . Ecce namque camelus deposita gibbi sarcina per foramen acus transit , hoc est, diues et publicanus, relicto onere diuitiarum, contempto sensu fraudium, angustam portam arctamque uiam, que ad uitam ducit ascendit . Qui mira deuotione fidei ad uidendum Saluatorem, quod natura minus habuerat, ascensu supplet arboris, atque ideo iuste, quamuis ipse rogare non audeat, benedictionem dominice susceptionis, quam desiderabat, accepit. Mystice autem Zaccheus, qui interpretatur iustificatus, credentem ex gentibus populum significat. Qui quanto curis secularibus occupatior,  tanto flagitiis deprimentibus erat factus humilior. Sed ablutus est, sed sanctificatus, sed iustificatus in nomine Domini nostri Iesu Christi, et in spiritu Dei nostri, qui intrantem Iericho Saluatorem uidere querebat, sed pre turba non poterat. Quia gratiam fidei, quam mundo Saluator attulit, participare cupiebat, sed inolita uitiorum consuetudo, ne ad uotum perueniret, obsistebat. Eamdem namque turbam noxie consuetudinis, que supra cecum clamantem, ne lumen peteret, increpabat, etiam suspicientem Publicanum, ne Iesum uideat, tardat. Sed sicut cecus turbarum uoces magis ac magis clamando deuicit, ita pusillus necesse est turbe nocentis obstaculum altiora petendo transcendat, terrena relinquat, arborem crucis ascendat. Sycomorus namque,  que est arbor foliis moro similis, sed altitudine prestans, unde et a Latinis celsa nuncupatur, ficus fatua dicitur. Et eadem dominica crux, que credentes alit ut ficus, ab incredulis irridetur ut fatua. Nos enim predicamus Christum crucifixum, Iudeis quidem scandalum, gentibus autem stultitiam. Ipsis uero uocatis Iudeis atque gentibus Christum, Dei uirtutem, et Dei sapientiam . Quam uidelicet arborem pusillus statura Zaccheus, quo exaltari possit, ascendit, dum quilibet humilis et proprie conscius infirmitatis, confidens in Domino proclamat: Mihi autem absit gloriari, nisi in cruce Domini nostri Iesu Christi . Ascensa autem sycomoro, transeuntem prope Dominum cernit, quia per hanc laudabilem fatuitatem, et si necdum, ut est  solide, iam tamen raptim, et quasi in transitu luci sapientie celestis intendit.

Et cum uenisset ad locum, suspiciens iehsu, uidit illum. Perambulans Iericho Saluator uenit ad locum ubi precurrens Zaccheus sycomorum conscenderat, quia, missis per mundum sui uerbi preconibus, in quibus ipse nimirum et loquebatur, et ibat, uenit ad populum nationum, qui passionis eius fide iam sublimis existens etiam diuinitatis eius ardebat agnita facie beari. Suspiciens uidit illum, quia per gratiam fidei a terrenis cupiditatibus eleuatum, turbisque infidelibus preeminentem elegit. uidere enim Dei, eligere uel amare est. Unde est illud: Oculi Domini super iustos . Nam et nos que  amamus uidere, ab his que exsecramur intuitum festinamus auertere. uidit ergo iehsu uidentem se, quia elegit eligentem se, et amauit amantem. Hunc sane ordinem proficiendi, hoc est, per fidem dominice incarnationis ad cognitionem Diuinitatis perueniendi, quasi sycomorum Iesu faciem speculandi doctor egregius ostendit, cum ait: Non enim iudicaui scire me aliquid inter uos, nisi Christum Iesum, et hunc crucifixum . Itemque aliis exprobrans: Facti estis, inquit, quibus lacte opus sit, non solido cibo . Lac infirma temporarie dispensationis, solidum cibum ardua perpetue maiestatis appellans.

Et dicit ad eum: Zacchee, festinans descende, quia hodie in domo tua oportet me manere. Et festinans  descendit, et excepit illum gaudens. Manebat aliquando Dominus in domo principis Phariseorum, hoc est, in Iudeorum synagoga docebat; sed quia non baptizatum ante prandium Sabbato curantem, publicanos et peccatores recipientem, contra auaritiam disputantem, et cetera digna Deo gerentem lingua uenenata carpebant, pertesus eorum facinora discessit, et aufugit dicens: Relinquetur uobis domus uestra deserta . Hodie autem in domo pusilli Zacchei oportet illum manere, hoc est, noue lucis gratia coruscante in humili credentium nationum corde quiescere. Quod autem descendere de sycomoro Zaccheus, et sic in domo sua Christo mansionem preparare iubetur, hoc est, quod Apostolus ait: Quia et si cognouimus secundum carnem Christum,  sed nunc iam non nouimus . Et si enim mortuus est ex infirmitate, sed uiuit ex uirtute Dei.

Et cum uiderent, omnes murmurabant, dicentes: quod ad hominem peccatorem diuertisset. Manifestum est Iudeos semper gentium odisse salutem, scriptum est enim: Sequenti uero Sabbato pene uniuersa ciuitas conuenit audire uerbum Domini. uidentes autem turbas Iudei, repleti zelo. Et contradicebant iis que a Paulo dicebantur . Et alibi: Fideles etiam fratres aduersus apostolorum principem disceptabant, dicentes: Quare introisti ad uiros preputium habentes, et manducasti cum illis ?

Stans autem Zaccheus, dixit ad Dominum: Ecce, dimidium bonorum meorum, Domine, do pauperibus.  Et si quid aliquem defraudaui, reddo quadruplum. Aliis calumniantibus hominem peccatorem, ipse Zaccheus stans, id est, in ea quam ceperat fidei ueritate persistens, non solum se ex peccatore conuersum, sed etiam inter perfectos probat esse conuersatum. Dicente enim Domino: Si uis perfectus esse, uade, uende omnia que habes, et da pauperibus , quisquis ante conuersionem innocenter uixit, omnia conuersus potest dare pauperibus. At qui aliqua fraude sustulit, primo hec iuxta legem reddere, deinde quod sibi remanserit, debet dare pauperibus. Ac sic et ipse, quia sibi nil retinet, omnia sua dispergit, dat pauperibus, iustitia eius manet in seculum seculi . Et hec est  sapiens illa stultitia, quam de sycomoro publicanus, quasi fructum uite legerat, rapta uidelicet reddere, propria relinquere, uisibilia contemnere, pro inuisibilibus etiam mori desiderare, seipsum abnegare, et eius qui necdum uideatur Domini uestigia sequi concupiscere.

Ait iehsu ad eum: Quia hodie salus domui huic facta est, eo quod et ipse filius sit Abrahe. Filius Abrahe dicitur Zaccheus, non quia de eius stirpe generatus, sed quia eius est fidem imitatus. Ut sicut Abraham terram, cognationem, domumque paternam, ob spem future hereditatis, Domino iubente, deseruit; ita et ille, quo thesaurum in celis acquireret, bona sua pauperibus partienda relinqueret. Et pulchre dicit Et ipse, ut non solum eos qui iusti  perseuerant, sed et eos qui ab iniustitia resipiscunt, ad filios promissionis pertinere declaret. Aliter: Salus, que olim Iudeorum domum implebat, hodie populo nationum illuxit, eo quod et ipse populus filius sit Abrahe, credendo in eum. De quo dicit Apostolus: Si autem uos Christi, ergo Abrahe semen estis . Et, sicut alibi dicit, ipse Abraham sit pater circumcisionis, non his tantum qui sunt ex circumcisione, sed et his qui sectantur uestigia fidei, que est in preputio patris nostri Abrahe .

uenit enim Filius hominis querere et saluare quod perierat. Hoc est quod alibi dicit: Non ueni uocare iustos, sed peccatores . Pius sane Magister, qui murmurantibus turbis sua mysteria non dedignetur exponere, adeo scilicet peccatorum penitentiam  non esse respuendam, ut ipse Dei Filius ob hanc maxime querendam sit destinatus ad terras. Qui ut pietatis sue nobis dispensationem inculcet, sepissime se filium hominis appellat, commendans sollicite nobis quod factus est benigne pro nobis.

Hec illis audientibus, adiiciens dixit parabolam, eo quod esset prope Ierusalem, et quia existimarent quod confestim regnum Dei manifestaretur. Moris est Domino premissum sermonem parabolis affirmare subiectis. Suscepta igitur et commendata penitentia publicani diuitis, adiiciens parabolam, docet sibi penitentiam magis peccatorum quam iustitiam placere superborum, latiusque se in gentibus de ignorantia legis humilibus, quam in Iudeis de iustitia,  que ex lege est elatis, esse regnaturum. Et quia discipuli supra audita Domini passione, uel resurrectione, Ierosolymis implenda, non intelligebant que dicebantur, existimantes continuo regnum Dei esse uenturum, hanc eorum ignorantiam illuminans, ostendit se primo sui regni fidem toto orbe dispersurum, ac sic in fine mundi iudicem omnium seculorum regemque uenturum.

Dixit ergo: Homo quidam nobilis abiit in regionem longinquam, accipere sibi regnum, et reuerti. Homo nobilis ille est, cui cecus supra clamabat: Fili Dauid, miserere mei . Et uenienti Ierosolymam concinebant: Hosanna filio Dauid, benedictus qui uenit in nomine Domini, rex Isrel .  Longinqua regio, Ecclesia est ex gentibus. De qua eidem homini nobili, qui loquitur: Ego autem constitutus sum Rex ab eo ; dicitur a Patre: Postula a me, et dabo tibi gentes hereditatem tuam, et possessionem tuam terminos terre . Que uidelicet hereditas ac possessio bifaria ratione regio longinqua uocatur, uel quia a finibus terre clamat ad Dominum, uel quia longe est a peccatoribus salus . Et cum Deus ubique sit presens, longe tamen ab eorum sensu, qui idola colunt, Deus uerus abest. Sed qui erant longe, facti sunt prope in sanguine Christi .

uocatis autem decem seruis suis, dedit illis decemminas. Denarius numerus ad legem pertinet, propter Decalogum. uocat itaque paterfamilias decem ser  uos, quia eligit discipulos per litteram legis imbutos. Dat illis decem minas, quia legis dicta spiritaliter intelligenda reuelat. Post passionem quippe resurrectionemque suam, aperuit illis sensum, ut intelligerent Scripturas. Mina namque, quam Greci innam uocant, centum drachmis appenditur. Et omnis Scripture sermo, quia uite celestis perfectionem suggerit, quasi numeri centenarii pondere fulgescit.

Et ait illis: Negotiamini dum uenio. uerba, inquit, legis ac prophetarum mystica interpretatione discussa populis offerte, atque ab eis fidei confessionem morumque probitatem recipite. Iuxta quod Psalmista suis auditoribus precipit, dicens: Sumite psalmum, et date tympanum . Hoc est,  laudem predicationis in cordis intentione percipite, et deuotionem operis in carnis castigatione redhibete. Tympanum quippe est pellis in ligno extenta. Pellis uero in ligno extenta caro est nostra ad exemplum dominice crucis afflicta.

Ciues autem eius oderant illum. Et miserunt legationem post illum, dicentes: Nolumus hunc regnare super nos. Ciues, impios Iudeos dicit. De quibus alibi protestatur: Nunc autem et uiderunt, et oderunt, et me, et Patrem meum . Qui non solum presentem usque ad mortem crucis oderant, sed etiam post resurrectionem eius miserunt persecutionem apostolis, et predicationem regni celestis spreuerunt.

 Et factum est ut rediret accepto regno. Significat tempus, quando in manifestissima et eminentissima claritate uenturus est, qui eis humilis apparuit, cum diceret: Regnum meum non est de hoc mundo .

Et iussit uocari seruos, quibus dedit pecuniam, ut sciret quantum quisque negotiatus esset. Ut sciret, inquit, non quod cum quid lateat, cui uerissime dictum est: Domine, tu omnia scis. Sed sciret, dicit, scire omnes faceret. Tunc enim omnium opera et cogitationes palam omnibus ostenduntur. Quomodo in Deuteronomio: Tentat, inquit, uos dominus Deus uester, ut sciat si diligitis eum , hoc est, sciri faciat. Nemo sane arbitretur eos solummodo quibus gratia predicandi data est, non autem et eos  quibus predicatum est, ad iudicium tunc esse uocandos. Ipsi sunt enim pecunia, quam boni serui acquisiere mercando. Quinetiam sciat eos quoque, quibus nunquam est predicatum, ibidem adesse damnandos, de quibus infra dicemus.

uenit autem primus, dicens: Domine, mina tua decem minas acquisiuit. Primus seruus ordo doctorum est in circumcisionem missorum, qui unam minam negotiaturus accepit, quia unum Dominum, unam fidem, unum baptisma, unum Deum predicare iussus est. Sed hec eadem mina, decem minas acquisiuit, quia populum sub lege constitutum, sibimet docendo sociauit.

Et ait illi: Euge, bone serue, quia in modico fidelis fuisti, eris potestatem habens supra decem ciuitates.  In modico seruus est fidelis, qui non adulterat uerbum Dei, sed sicut ex Deo coram Deo in Christo loquitur . Quidquid enim in presenti percipimus donorum, in comparatione futurorum perpaucum est et modicum, quia ex parte cognoscimus, et ex parte prophetamus. Cum autem uenerit, quod perfectum est, euacuabitur quod ex parte est . Ciuitates autem decem sunt, anime per legis uerbum ad gratiam Euangelii uenientes. Quibus tunc iure glorificandus ille preponitur, qui eis pecuniam uerbi, digne Deo commodauerit. Unde quidam negotiator egregius, ciuitates, quibus preerat, hoc est, animas quas regendas acceperat, alloquens: Que est, ait, nostra spes aut gaudium, aut corona glorie? nonne uos ante Dominum Iesum ?

Et alter uenit, dicens: Domine, mina tua fecit quinque minas. Seruus iste cetus est eorum qui preputio euangelizare missi sunt, cui Dominus ad predicandum eunti unam minam, hoc est, unam eamdemque fidem, que et circumcisioni credita est, prestiterat, sed hec quinque minas fecit, quia gentes corporis sensibus antea mancipatas ad fidei euangelice gratiam conuertit.

Et huic ait: Et tu esto supra quinque ciuitates. Hoc est, ex earum quas imbuerat animarum fide et conuersione, magnus sublimisque fulgeto. De quibus mystice dicit Isaias: In die illa erunt quinque ciuitates in terra Aegypti, loquentes lingua Chanaan . Quinque enim ciuitates in terra Aegypti  quinque sunt corporis sensus, quibus in hoc mundo utimur, uidelicet uisus, auditus, gustus, olfactus, et tactus. Et, qui uiderit mulierem ad concupiscendum eam ; qui auertit aures suas, ne audiat pauperem ; qui inebriatur uino, in quo est luxuria ; qui coronare se gaudet rosis antequam marcescant ; cuius sanguine plene manus, et dextera est repleta muneribus , huius quinque ciuitates loquuntur lingua Aegypti, id est, uniuersi sensus faciunt opera tenebrarum. Aegyptus enim tenebras sonat. At qui obturat aures suas, ne audiat sanguinem, et claudit oculos suos, ne uideat malum , qui gustat et uidet quam suauis est Dominus , qui castigat  corpus suum, et seruituti subiicit , qui potest dicere cum Apostolo, Christi bonus odor sumus Deo , huius ciuitates loquuntur lingua mutata, quod interpretatur Chanaan. Et qui eas a tenebris docendo commutauerat, recte quinque ciuitatibus prefici memoratur, quia non de suis tantum, sed et de auditorum suorum, quos ad lucem uocauit, profectibus honoratur.

Et alter uenit, dicens: Domine, ecce mina tua, quam habui repositam in sudario. Timui enim, quia homo austerus es, tollis quod non posuisti, et metis quod non seminasti. Seruus qui, negotiari iussus, acceptam Domini pecuniam in sudario reposuit, ostendit eos qui, ad predicandum idonei, predicationis officium iubente Domino, per Ecclesiam, uel saltem suscipere,  uel susceptum digne gerere detrectant. Pecuniam quippe in sudario ligare est, percepta dona sub otio lenti torporis abscondere. Sunt enim homines hac sibi peruersitate blandientes, ut dicant: Sufficit ut de se unusquisque rationem reddat. Quid opus est aliis predicare, ut etiam de ipsis rationem reddere quisque cogatur, cum apud Dominum etiam illi sint inexcusabiles, quibus lex data non est, neque audito Euangelio dormierunt, quia per creaturam poterant creatorem cognoscere? Hoc est enim quasi metere ubi non seminauit, id est, etiam eos impietatis reos tenere, quibus uerbum legis aut Euangelii non ministratum est. Hoc autem ueluti periculum iudicii deuitantes, pigro languore a uerbi ministratione conquiescunt, et hoc  est quasi in sudario ligare quod acceperunt.

Dicit ei: De ore tuo te iudico, serue nequam. Seruus nequam uocatur, quia et piger ac deses est ad exercendum negotium, et procax ac superbus ad accusandum Domini iudicium.

Sciebas quod ego austerus homo sum, tollens quod non posui, et meto quod non seminaui, et quare non dedisti pecuniam meam ad mensam? Quod putauerat se pro excusatione dixisse, in culpam propriam uertitur. Si, inquit, durum et crudelem esse me noueras, et aliena sectari ibique metere ubi non seuerim, quare non tibi istiusmodi cogitatio incussit timorem, ut scires me mea diligentius quesiturum et dares pecuniam meam siue argentum ad mensam? Utrumque enim Grecus sermo significat.  Eloquia Domini, inquit, eloquia casta, argentum igne examinatum . Pecunia ergo et argentum predicatio Euangelii est, et sermo diuinus, qui dari debuit ad mensam, hoc est, promptis paratisque fidelium cordibus intimari. Ad quam uidelicet mensam, id est, mentem auditorum, non alia quam dominica est deferenda pecunia, ut omnis sermo docentis Scripture sensum sequatur. Nam quod hic Dominus non quamlibet pecuniam, sed suam dicit nummulariis esse fenerandam, exponit Apostolus, dicens: Si quis loquitur quasi sermones Dei .

Et ego ueniens, cum usuris utique exegissem illud. Qui uerbi pecuniam a doctore percipit, emitque credendo, necesse est eam cum usuris soluat operando,  ut quod auditu didicit, exsequatur et actu. In usura quippe pecunia etiam non data recipitur. uel certe de accepto uerbi fenore usuras soluit, qui ex eo quod audit etiam alia studet intelligere, que necdum ex predicatoris ore didicit.

Et astantibus dicit: Auferte ab illo minam, et date illi qui decem minas habet. Et dixerunt ei: Domine, habet decem minas. Recte amittit collatam gratiam, quam predicando aliis communicare neglexit, ut ei augeatur, qui inde laborauit. Iuxta quod angelo Ephesi Ecclesie dicitur: Et mouebo candelabrum tuum de loco suo, nisi penitentiam egeris . Et cum regium chrisma, quod superbiendo Saul amisit, Dauid obediendo promeruit: Spiritus, inquit,  Domini discessit a Saul, et directus est in Dauid a die illa, et deinceps. Quod uero ablata a nequam seruo mina ei qui decem minas habebat, dari iussa est, mystice, ut reor, indicat, intrante plenitudinem gentium omnem Isrel saluum futurum , et tunc abundantiam gratie spiritalis, quam modo nos repente exercemus illius populi doctoribus esse conferendam.

Dico autem uobis quia omni habenti dabitur. Ab eo autem qui non habet et quod habet auferetur ab eo. Hec ad superiora sententia respicit, docens et illum posse amittere munus Dei, qui habens non habet, id est, non utitur, et in eo augeri, qui habens habet, hoc est, bene utitur. Que gratiarum mutatio, quoniam in hac uita geri solet, notandum quod illud Domini redeuntis  examen etiam nunc ex parte celebratum, sed tunc est uniuersaliter implendum. Quotidie namque accepto a Patre regno redit, quia peregrinantis in terra Ecclesie statum conspicit. Quotidie in tanto fidelium seruorum numero huic pecuniam negotiaturo commodat, in altero modum consummati operis examinat, hunc fideliter prudenterque laborantem amplioris gratie munere donat, illum desidias molles et marcida luxu otia sectantem, et eo quod dederat priuat. uerum uniuersali manifestato iudicio, quod dictu quoque terribile est, multi, qui ad docendum uidebantur idonei, ob negligentie sue noxam, inter indoctos reputabuntur. At alii simpliciores fratres et elementorum penitus ignari, ob conuersationis tamen eximie deuotionem, inter apostolicos doctores  premia summa percipient. Qui enim recipit prophetam in nomine prophete, mercedem prophete accipiet .

uerumtamen inimicos meos, illos qui noluerunt me regnare super se, adducite huc, et interficite ante me. Impietatem Iudeorum uel omnium reproborum ad Christum conuerti nolentium significat, in die iudicii puniendam, ut per duos seruos fideles, utriusque populi doctores, per decem et quinque minas idem credentes populi, per seruum nequam mali catholici, per inimicos qui eum super se regnare noluerunt impietas eorum qui uerbum fidei aut nunquam audire, aut male interpretando corrumpere, maluerunt, per messionem ruris non seminati eorum etiam quos uerbum Dei nec audire contigit, discussio  signetur. Quibus quinque personis omne genus humanum quod in die iudicii futurum est exprimitur.

Et his dictis, precedebat, ascendens Ierosolyma. Finita parabola, ascendit Ierosolyma, ut ostendat de eiusdem maxime ciuitatis euentu parabolam fuisse premissam, que non longo post tempore et ipsum occisura, et ob odium regni eius hostili sit clade peritura.

Et factum est, cum appropinquasset ad Bethphage et Bethaniam, ad montem qui uocatur Oliueti, misit duos discipulos suos, dicens: Ite in castellum quod contra uos est. Bethphage erat uiculus sacerdotum in monte Oliueti. Bethania quoque uillula siue ciuitas  in latere montis eiusdem, quasi stadiis quindecim a Ierusalem, sicut Ioannes euangelista manifestat, ubi Lazarus est suscitatus a mortuis. Cuius et monumentum ecclesia nunc ibidem constructum demonstrat. Bethphage autem domus bucce, Bethania domus obedientie dicitur. Quas Ierosolyma uenturus Saluator presentie sue dignatione sublimauit, quia multos ante passionem suam docendo, donis pie confessionis et obedientie spiritalis impleuit. Que pulchre ciuitates in monte Oliueti posite referuntur, hoc est, in ipso Domino, qui nos unctione spiritalium carismatum, et scientie pietatisque luce refouet. Unde cum alibi diceret: Non potest ciuitas abscondi supra montem posita , continuo subiecit: Neque accendunt lucernam, et ponunt  eam sub modio , quia idem mons Oliueti, id est, summus spiritalium distributor gratiarum, qui ciuitatem suam, ut emineat, exaltat, hanc quoque oleo exsultationis, ut lucere possit, inflammat. Et quia idem lumen sub modio poni noluit, misit discipulos in castellum, quod contra eos erat, id est, doctores, qui indocta ac barbara totius orbis littora, quasi contra positi castelli menia Euangelizando penetrarent, destinare curauit. Recte autem duo mittuntur, siue propter scientiam ueritatis, et munditiam operis, seu propter gemine dilectionis, Dei uidelicet et proximi, sacramentum, toto orbe predicandum.

In quod intreuntes, inuenietis pullum asine alligatum, cui nemo unquam hominum sedit. Soluite illum,  et adducite. Et si quis uos interrogauerit quare soluitis, sic dicetis ei: Quia Dominus opera eius desiderat. Intreuntes mundum predicatores inuenerunt populum nationum perfidie uinculis irretitum. Funiculis enim peccatorum suorum unusquisque constrictus erat, nec solum nationum, sed et Iudeorum. Omnes enim peccauerunt, et egent gloria Dei . Unde bene apud Mattheum asina quoque cum pullo alligata reperitur. Asina quippe, que subiugalis fuit, et edomita iugum legis traxerat, synagogam significat: pullus asine lasciuus et liber, populum nationum demonstrat. Cui nemo unquam hominum sedit, id est, nemo rationabilium doctorum frenum correptionis, quo uel linguam a malo cohibere, uel in arctam  uite uiam ire cogeretur, nemo indumenta salutis, quibus spiritaliter calefieret, utilia suadendo contulerat. Sederet namque illi homo, si qui ratione utens eius stulta deprimendo corrigeret. Unde non immerito possunt duo discipuli ad exhibenda Domino animalia destinati, iuxta parabole superioris exemplum, duo predicatorum ordines, unus in gentes, alter in circumcisionem directus intelligi. Et notandum quod tres euangeliste qui Greco sermone scripsere, pullum tantummodo commemorant; Mattheus uero solus, qui Hebreis Hebreoque suum Euangelium descripsit eloquio, asinam quoque solutam et Domino refert adductam, ut eiusdem etiam gentis Hebree, si penituerit, non desperandam monstret esse salutem. Soluite, inquit, et adducite. Quecunque  enim solueritis super terram, erunt soluta et in celis .

Abierunt autem qui missi erant, et inuenerunt, sicut dixit illis, stantem pullum. Marcus scribit, pullum ante ianuam foris in biuio inuentum. Ianua autem ipse qui ait: Ego sum ianua ouium; per me si quis introierit saluabitur, et ingredietur et egredietur, et pascua inueniet . Quibus uite pascuis iste pullus, id est, populus gentium carebat, quando adhuc extra hanc ianuam in biuio ligatus stabat. Et recte in biuio, quia non unam certus uite fideique uiam tenebat, sed plures dubiosque sectarum calles sequebatur erroneus. De quibus apte subiungitur:

Soluentibus autem illis pullum, dixerunt domini  eius ad illos: Quid soluitis pullum? Multos quippe habebat dominos, qui non uno dogmati et superstitioni deditus, sed pro libitu immundorum spirituum ad uarios diuersosque miser raptabatur errores ad simulacra muta, prout ducebatur, incedens. Denique uernacula quadam Scripture consuetudine commune esse dicitur quod immundum est, sicut et ad Petrum uox de celo dicit: Quod Deus mundauit, tu commune ne dixeris . Quia qui sanctus est, solius Dei est, et cum nullo ei communis est. Qui autem peccator est et immundus, multorum est. Multi enim demones possident eum, et ideo communis appellatur.

At illi dixerunt: Quia Dominus eum necessarium habet. Et duxerunt illum ad Iesum. Qui soluendo  pullo contradixerant, audito Domini nomine quiescunt, quia magistri errorum, qui uenientibus ad salutem gentium doctoribus obsistebant, eatenus suas tenebras defendere, donec, miraculis attestantibus, ueri possessoris ac domini uirtus emicuit. At postquam fidei dominice potestas apparuit, cedentibus passim aduersariorum querelis, liber credentium cetus, qui Deum corde portet, adducitur.

Et iactantes uestimenta sua supra pullum, imposuerunt Iesum. uestimenta apostolorum, uel doctrina uirtutum, uel edissertio Scripturarum, uel certe ecclesiasticorum dogmatum uarietates intelligi possunt, quibus illi corda hominum ante nuda et frigida, quo Christo sessore digna fiant, operiunt.

 Eunte autem illo substernebant uestimenta sua in uia. Portante Dominum asino, discipuli uestimenta in uia sternunt, quia proprii se corporis exuentes amictu, uiam simplicioribus Dei famulis suo sanguine parant, ut uidelicet inoffenso gressu mentis, Ierosolyma quo iehsu ducit, incedant. iehsu enim asellum sedens Ierusalem tendit, quando uel uniuscuiusque fidelis animam regens, uidelicet iumentum suum ad pacis intime uisionem ducit, uel etiam cum sancte Ecclesie uniuersaliter presidet, eamque in superne pacis desiderium accendit. Quia uero iuxta alios euangelistas, non discipuli tantum, sed et plurimi de turba sternebant uestimenta sua in uia, possunt per eos etiam hi designari, qui exempla martyrum secuti, corpora sua per abstinentiam  edomant, ut Domino iter ad mentem parent, uel exempla bona sequentibus prebeant.

Et cum appropinquaret iam ad descensum montis Oliueti, ceperunt omnes turbe descendentium gaudentes laudare Deum uoce magna. Descendente de monte Oliuarum Domino, gaudentes laudantesque turbe simul et ipse descendunt, quia humiliato sua sponte misericordie auctore, necesse est eos qui misericordia plurimum indigent humilitatis eius uestigia, quantum preualent, imitari. Necesse est, inquam, nos intuentes quomodo iehsu de monte Oliueti descendit, id est, cum in forma Dei esset, humiliauit semetipsum, factus obediens usque ad mortem, mortem autem crucis, humiliemur et ipsi sub potenti manu eius, ut exaltari mereamur in tempore uisitationis.

 Super omnibus quas uiderant uirtutibus dicentes: Benedictus qui uenit Rex in nomine Domini. Multas quidem uirtutes Domini uiderant, sed maxime Lazari resuscitationem, que nuper facta erat, stupebant, testimonium perhibente turba, que erat cum eo, quando illum uocauit de monumento, et suscitauit a mortuis. Nam et propheta obuiam uenit et turba, quia audierunt eum fecisse hoc signum. Notandum est enim, non nunc primum uenientem de Galilea Saluatorem, id est, ante quinque dies Pasche Ierusalem adisse, sed anno preterito, mense septimo, illic ad diem festum scenopegie uenisse, sicut Ioannes memorat, et exinde sex mensibus continuis, hoc est, usque ad diem Pasche, quo passus est, modo  Ierosolymis signa fecisse, et docuisse, modo montem Oliuarum ascendisse, modo Iudea expulsum trans Iordanem abiisse, modo in ciuitate deserti, que dicitur Ephrem, mansisse cum discipulis, nunquam tamen id temporis Galileam fuisse reuersum. Super omnibus ergo quas eum tanto tempore fecisse uiderant, uirtutibus turbe Deum laudant, dicentes:

Benedictus qui uenit Rex in nomine Domini; pax in celo, et gloria in excelsis. Benedictus autem qui uenit Rex in nomine Domini, sic potius accipiendum est, ut in nomine Domini, in nomine Dei Patris intelligatur, quamuis possit intelligi etiam in nomine suo, quia et ipse Dominus est. Unde alibi scriptum est: Pluit Dominus a Domino. Sed uerba eius melius nostrum  dirigunt intellectum, qui ait: Ego ueni in nomine Patris mei, et non suscepistis me; alius ueniet in nomine suo, hunc suscipietis . Humilitatis enim magister est Christus, qui humiliauit semetipsum factus obediens usque ad mortem . Non itaque amittit diuinitatem, quando nos docet humilitatem. Non autem Rex Isrel Christus ad exigendum tributum, uel ferro exercitum armandum, hostesque uisibiliter debellandos, sed Rex Isrel, quod mentes regat, quod in eternum consulat, quod in regnum celorum credentes, sperantes, amantesque perducat. Dei ergo Filius equalis Patri, uerbum per quod facta sunt omnia, quod Rex esse uoluit Isrel, dignatio est, non promotio, miserationis indicium est, non potestatis augmentum. Qui enim appellatus  est in terra Rex Iudeorum, in celis est Dominus angelorum. uerum quia Christus in carne totius mundi propitiatio et hominum, uidelicet, et angelorum illuxit, pulchre sibi inuicem in eius laude dispensationis celestia simul et terrena concinunt. Quo enim nascente celestium uirtutum agmina, Deum laudantia decantant: Gloria in excelsis Deo, et in terra pax hominibus , eo de mundi principe triumphaturo, moxque se celis reddituro, mortales uicem laudis reponunt: Pax in celo, et gloria in excelsis.

Et quidam Phariseorum de turbis dixerunt ad illum: Magister, increpa discipulos tuos. Mira inuidorum dementia, quem Magistrum appellandum non dubitant, quia uera docentem nouerant, huius ipsi  discipulos, quasi melius edocti redarguendos autumant, eumque corrigere, quos instituit, suadent, quem signis approbantibus Deum clarescere uident.

Quibus ipse ait: Dico uobis quia si hi tacuerint, lapides clamabunt. Crucifixo Domino stabant omnes noti eius a longe, Deum confiteri timebant, quem fixum ligno uidebant, sed, his tacentibus, lapides et saxa Regem qui uenit in nomine Domini magno clamore canebant. Emisit enim spiritum, et ecce terra mota est, et petre scisse sunt, et monumenta aperta sunt: quemque homines uel timore uel perfidia confiteri trepidant, hunc durissima etiam elementa Deum mundi ac Dominum aperto ore predicant. uerum altiori mysterio gentium nationes incredulas aliquando ac duricordes lapidum nomine demonstrat,  quibus ablato corde lapideo dedit cor carneum , hoc est, sensibile et humanum, quo Deum Creatoremque suum credere, laudare, et cernere possent. Etsi ergo turbe tacuerint hominum, lapides clamabunt, quia cecitas ex parte contigit in Isrel, donec plenitudo gentium intraret, et sic omnis Isrel saluus fieret .

Et ut appropinquauit, uidens ciuitatem, fleuit super illam, diceus: Quia si cognouisses et tu. Quod flente Domino illa Ierosolymorum subuersio describatur, que a uespasiano et Tito Romanis principibus facta est, nullus qui historiam euersionis eiusdem legit ignorat. Sed querendum prius est quid sit quod dicitur: uidens ciuitatem, fleuit super illam, dicens:  Quia si cognouisses et tu. Fleuit etenim pius Redemptor ruinam perfide ciuitatis, quam ipsa ciuitas non cognoscebat esse uenturam. Cui a flente Domino recte dicitur: Quia si cognouisses et tu, subaudis: fleueras que modo, quia nescis quod imminet, exsultas. Unde et subditur:

Et quidem in hac die tua, que ad pacem tibi. Cum enim carnis uoluptatibus se daret, uentura mala non prospiceret, in die sua, que ad pacem ei esse poterant, habebat. Cur uero bona presentia ad pacem habuerit, manifestatur, cum subditur:

Nunc autem abscondita sunt ab oculis tuis. Si enim cordis eius oculis mala que imminerent abscondita non essent, leta in presentibus prosperis non fuisset. Cuius mox etiam pena que de Romanis, sicut  predixi, principibus imminebat, adiuncta est, cum dicitur:

Quia uenient dies in te, et circumdabunt te inimici tui uallo. Et circumdabunt te, et coangustabunt te undique, et ad terram prosternent te, et filios tuos qui in te sunt. Hoc quoque quod additur: Et non relinquent in te lapidem super lapidem. Etiam ipsa iam eiusdem ciuitatis transmigratio testatur, quia dum nunc in eo loco constructa est ubi extra portam Dominus crucifixus fuerat, prior illa Ierusalem funditus est euersa. Cui, ex qua culpa euersionis sue pena fuerit illata, subiungitur:

Eo quod non cognoueris tempus uisitationis tue. Creator quippe omnium per Incarnationis mysterium hanc uisitare dignatus est, sed ipsa timoris et  amoris illius recordata non est. Unde etiam per prophetam increpatione cordis humani aues celi ad testimonium deducuntur, dum dicitur: Miluus in celo cognouit tempus suum, turtur et hirundo et ciconia custodierunt tempus aduentus sui, populus autem meus non cognouit iudicium Domini .

Et ingressus in templum, cepit eiicere uendentes in illo et ementes, dicens illis: Scriptum est quia domus mea domus orationis est. Qui enarrauit mala uentura, et protinus templum ingressus est, ut de illo uendentes et ementes eiiceret, profecto innotuit quia ruina populi maxime ex culpa sacerdotum fuit. Euersionem quippe describens, sed uendentes et ementes in templo feriens, in ipso effectu sui operis ostendit unde radix prodiit perditionis.

 uos autem fecistis illam speluncam latronum. Qui ad accipienda munera in templo residebant, profecto quia quibusdam non dantibus lesiones exquirerent dubium non erat. Domus ergo orationis spelunca latronum facta fuerat, quia ad hoc in templo assistere nouerant, ut aut non dantes munera studerent corporaliter persequi, aut dantes spiritaliter necare. Quia uero Redemptor noster predicationis uerba, nec indignis et ingratis subtrahit, postquam discipline uigorem eiiciendo peruersos tenuit, donum mox gratie ostendit; nam subditur:

Et erat docens quotidie in templo. Hec iuxta historiam breuiter tractando transcurrimus, nunc eadem morali intellectu discutienda repetamus. uidens  ciuitatem, fleuit super illam, dicens: Quia si cognouisses et tu. Hoc semel egit, cum perituram ciuitatem esse nuntiauit. Hoc quotidie Redemptor noster per electos suos agere nullatenus cessat, cum quosdam ex bona uita ad mores reprobos peruenisse considerat. Plangit enim eos qui nesciunt cur plangantur, quia iuxta Salomonis uerba letantur cum malefecerint, et exsultant in rebus pessimis . Qui si damnationem suam, que eis imminet, agnouissent, semetipsos cum lacrymis delictorum plangerent. Et quidem in hac die tua, que ad pacem tibi. Suam hic diem habet anima peruersa, que transitorio gaudet in tempore. Cui ea que adsunt, ad pacem sunt, quia dum ex rebus temporalibus letatur, dum honoribus extollitur, dum in  carnis uoluntate resoluitur, dum nulla uenture pene formidine terretur, pacem habet in die sua, que graue damnationis sue scandalum in die habebit aliena. Ibi enim affligenda est ubi iusti letabuntur. Nunc autem abscondita sunt ab oculis tuis. Peruersa anima, rebus presentibus dedita, in terrenis uoluptatibus resoluta, abscondit sibi mala sequentia, quia preuidere futura refugit, que presentem letitiam perturbent. Dumque in presentis uite oblectatione se deserit, quid aliud quam clausis oculis ad ignem uadit? Quia uenient dies in te, et circumdabunt te inimici tui uallo. Qui unquam sunt humane anime maiores inimici, quam maligni spiritus? qui hanc a corpore exeuntem obsident, quam in carnis amore positam deceptoriis delectationibus fouent.  Quam uallo circumdant, quia ante mentis eius oculos reductis iniquitatibus, quas perpetrauit, hanc ad societatem sue damnationis trahentes coarctant. Et circumdabunt te, et coangustabunt te undique. Maligni spiritus undique animam coangustant, quando ei non solum operis, uerumetiam locutionis, atque insuper cogitationis iniquitates replicant, ut que prius se per multa dilatauit in scelere, ad extremum de omnibus angustetur in retributione. Et ad terram consternent te et filios tuos qui in te sunt. Tunc anima per cognitionem reatus sui ad terram consternitur, cum caro quam uitam suam credidit, redire ad puluerem urgetur. Tunc in morte filii illius cadunt, cum cogitationes illicite que modo ex illa prodeunt in extrema uite ultione dissipantur, sicut  scriptum est: In illa die peribunt omnes cogitationes eorum. Que scilicet dure cogitationes intelligi etiam per lapidum significationem ualent. Nam sequitur: Et non relinquent in te lapidem super lapidem. Peruersa etenim mens cum peruerse cogitationi adhuc peruersionem adiicit, quid aliud quam lapidem super lapidem ponit? Sed in destructa ciuitate super lapidem lapis non relinquitur, quia cum ad ultionem suam anima deducitur, omnis ab illa cogitationum suarum constructio dissipatur. Eo quod non cognoueris tempus uisitationis tue. Peruersam quoque animam omnipotens Deus modis multis uisitare consueuit. Nam assidue hanc uisitat precepto, aliquando autem flagello, aliquando uero miraculo, ut et uera  que nesciebat audiat, et tamen adhuc superbiens atque contemnens, aut dolore compuncta redeat, aut beneficiis deuicta malum quod fecit erubescat. Sed quia uisitationis sue tempus minime cognoscit, illis in extremo uite inimicis traditur, cum quibus in eterno iudicio damnationis sue societate colligatur. Et ingressus in templum, cepit eiicere uendentes in illo, et ementes. Sicut templum Dei in ciuitate est, ita in plebe fideli uita religiosorum. Et sepe nonnulli religionis habitum sumunt, sed dum sacrorum ordinum locum percipiunt, sancte religionis officium in commercium terrene negotiationis tribuunt. uendentes quippe in templo sunt, qui hoc quod quibusdam iure competit ad premium largiuntur. Iustitiam enim uendere est, hanc pro premii acceptione  seruare. Ementes uero in templo sunt, qui dum hec persoluere proximo quod iustum est nolunt, dumque rem iure debitam facere contemnunt, dato patronis premio, emunt peccatum. Quibus bene dicitur: Domus mea, domus orationis est. uos autem fecistis eam speluncam latronum. Quia dum nonnunquam peruersi homines locum religionis tenent, ibi malitie sue gladiis occidunt, ubi uiuificare proximos orationis sue intercessione debuerunt. Templum quoque et domus Dei est ipsa mens atque conscientia fidelium, que si quando in lesione proximi peruersas cogitationes profert, quasi in spelunca latrones resident, et simpliciter gradientes interficiunt, quando in eos qui in nullo rei sunt, lesionis gladios defigunt. Mens enim fidelium non iam domus orationis,  sed spelunca latronis est, quando, relicta innocentia et simplicitate sanctitatis, illud cognatur agere unde ualeat proximis nocere. Sed quia contra peruersa hec omnia uerbis Redemptoris nostri per sacras paginas indesinenter instruimur, nunc usque hoc agitur quod factum fuisse perhibetur, cum dicitur:

Et erat docens quotidie in templo. Cum enim mentem fidelium ad cauenda mala subtiliter erudit, quotidie ueritas in templo docet.

Principes autem sacerdotum, et scribe, et principes plebis querebant illum perdere, et non inueniebant quid facerent illi. uel quia quotidie docebat in templo, uel quia latrones eiecerat de templo, uel quia ueniens  illo quasi Rex et Dominus a tanta credentium turba laudem hymni celestis accepit, inuidi principes eum perdere querebant.

Omnis enim populus suspensus erat audiens illum. Duobus modis potest intelligi, quia uel timenter populi tumultum non inueniebant quid facerent Iesu quem perdere disposuerunt; uel ideo Iesum perdere querebant, quia suo magisterio neglecto plures ad eum audiendum confluere cernebant. Libet interea paucis intueri quam pulchre legalis umbra Pasche, nostro uero Pasche in quo immolatus est Christus, non tantum mysterii, sed et temporis ratione concordet. Decima, inquit, die mensis primi tollat unusquisque agnum per familias domus sue. Iuxta quem ritum tolletis et hedum, et seruabitis eum usque ad  quartum decimum diem eiusdem mensis . Decima enim die mensis primi, id est, ante quinque dies Pasche, sicut Ioannes euangelista testatur, egrediens omnis populus in montem Oliuarum, tulit inde Dominum. Qui agnus est, quia uenit ut peccata tolleret, et peccatum in eo non est, hedus, quia peccati insimulatus est. Agnum domi intulerunt, qui gaudentes canebant: Benedictus qui uenit Rex in nomine Domini; hedum, qui contra zelantes aiebant: Magister, increpa discipulos tuos; agnum, populus omnis qui suspensus erat audiens illum; hedum, principes qui eum perdere cupiebant. Quinque autem dies ante Pascha, id est, a decima luna usque ad quartam decimam, agnum siue hedum immolaturi seruabant. Quia licet etiam tunc eius sanguinem sitirent,  nemo tamen in eum misit manus, quia necdum uenerat hora eius. Agnum seruabant, qui libenter eius dictis auscultabant; hedum, qui insidiantes querebant capere aliquid ex ore eius ut accusarent eum. At uero quarta decima die completa, id est, declinata in uesperam, postquam corporis et sanguinis sui celebranda discipulis sacramenta contradidit, uenientibus qui eum comprehensum uincirent, cepit impleri quod sequitur: Et immolabit eum omnis multitudo filiorum Isrel ad uesperam . Stabant enim iuxta crucem Iesum non solum impii qui mortem eius deriderent, sed etiam sancti qui lugerent. Hec paucis perstrinxisse libuit, quo moneremus lectorem omnia que deinceps ad passionem usque Domini sequuntur, ad agni in domo retenti  et ad occisionem parati pertinere figuram.



CAPUT XX.

Et factum est in una dierum docente illo populum in templo, et euangelizante, conuenerunt principes sacerdotum et scribe cum senioribus, et aiunt dicentes ad illum: Dic nobis in qua potestate hec facis? Diuersis modis eamdem quam supra calumniam struunt, quando dixerunt: In Beelzebut principe demoniorum, eiicit demonia . Quando enim dicunt: In qua potestate hec facis? de Dei dubitant potestate, et subintelligi uolunt diaboli esse quod faciat. Addentes quoque:

Aut quis est qui dedit tibi hanc potestatem? Manifestissime Dei Filium negant, quem putant non suis,  sed alienis uiribus signa facere.

Respondens autem dixit ad illos: Interrogabo uos et ego unum uerbum. Respondete mihi. Baptismum Ioannis de celo erat, an ex hominibus? Poterat Dominus aperta responsione tentatorum calumniam confutare, sed prudenter interrogat ut suo uel silentio uel sententia condemnentur.

At illi cogitabant inter se dicentes: Quia si dixerimus, de celo, dicet: Quare ergo non credidistis ei? Quem confitemini de celo habuisse prophetiam mihi testimonium perhibuit, et ab illo audistis in qua ergo ista faciam potestate.

Si autem dixerimus: ex hominibus: plebs uniuersa lapidabit nos. Certi sunt enim Ioannem prophetam  esse. uiderunt ergo quodlibet horum respondissent, in laqueum se casuros, timentes lapidationem, sed magis timentes ueritatis confessionem.

Et responderunt se nescire unde esset. Et iehsu ait illis: Neque ego dico uobis in qua potestate hec facio. Non uobis dico quod scio, quia non uultis fateri quod scitis. Iustissime repulsi utique confusi abscesserunt, et impletum est quod in psalmo per Prophetam dicit Deus Pater: Paraui lucernam Christo meo , id est ipsum Ioannem: Inimicos eius induam confusione . Notandum autem quia duas ob causas maxime scientia ueritatis est occultanda querentibus, cum uidelicet is qui querit aut minus capax est ad intelligendum quod querit, aut odio uel contemptu ipsius ueritatis indignus est cui debeat  aperiri quod querit. Quorum propter unum Dominus ait: Adhuc multa habeo uobis dicere, sed non potestis illa portare modo . Propter aliud uero discipulis precipit: Nolite dare sanctum canibus neque mittatis margaritas uestras ante porcos .

Cepit autem dicere ad plebem parabolam hanc: Homo plantauit uineam, et locauit eam colonis, et ipse peregre fuit multis temporibus. Docente Domino populum et euangelizante, conuenerunt principes sacerdotum et scribe cum senioribus, et interrogauerunt tentantes in qua potestate signa faceret. Quibus sua arte superatis, Dominus que ceperat exsequitur. Siquidem et illis audientibus, plebem magis quod uerba sua libentius audiat alloquitur. Parabolam scilicet inferens qua et illos impietatis arguat, et ad  gentes regnum Dei doceat transferendum. Homo ergo qui plantauit uineam, ipse est qui, iuxta aliam parabolam, conduxit operarios in uineam suam . uineam enim Domini Sabaoth, domus Isrel est . Coloni iidem sunt operarii qui ad excolendam uineam, hora prima, tertia, sexta, et nona dicuntur esse conducti. Ipse autem peregre fuit, non loci mutatione. Nam Deus unde abesse potest, qui loquitur: Celum et terram ego impleo ? et alibi: Ego Deus appropinquans, et non de longinquo, dicit Dominus? Sed abire dicitur a uinea, ut uinitoribus liberum operandi arbitrium derelinquat. Cui simile est, quod locata colonis uinea per Isaiam dicit: Et exspectaui ut faceret uuas, et fecit labruscas  .

Et in tempore misit ad cultores seruum ut de fructu uinee darent illi. Qui cesum dimiserunt eum inanem. Bene tempus fructuum posuit, non prouentuum. Nullus enim fructus exstitit Iudeorum, nullus huius uinee prouentus, tametsi crebro ac sollicite quereretur, inuentus est. Seruus ergo qui primo missus est ipse legifer Moyses intelligitur, qui quadraginta annos continuos fructum aliquem legis quam dederat a cultoribus inquirebat; sed cesum eum dimiserunt inanem. Irritauerunt enim Moysen in castris, et Aaron sanctum Domini. Et uexatus est Moyses propter eos, quia exacerbauerunt spiritum eius. Qui et ipse seruus quid de fructu uinee sentiat, palam carmine declarat dicens: Ex uinea enim Sodomorum uitis  eorum, et propago eorum ex Gomorrha. Uua eorum uua fellis, botrus amaritudinis ipsis. Furor draconum uinum eorum, et furor aspidum insanabilis .

Et addidit alterum seruum mittere. Illi autem hunc quoque cedentes et afficientes contumelia, dimiserunt inanem. Seruus alter Dauid prophetam regemque significat. Qui post Moysen missus est, ut colonos uinee post edicta legalia psalmodie modulatione, et dulcedine cithare, ad exercitium boni operis excitaret. Nam et ipse Dauid quo cor populi ad superna suspenderet, inter ritus carnalium uictimarum, laudes Domini continuas suaui melodia decantari constituit. Sed et hunc affectum contumelia, dimiserunt inanem. Dicentes enim: Que nobis pars in Dauid, aut  que hereditas in filio Isai ? Regnum simul Dauid ignobili stirpe et religionem impietate mutarunt. Attamen ille pro hac uinea, que, de Aegypto translata Palestine montes sua umbra protexit ne funditus exterminetur exorat. Domine Deus uirtutum, conuertere nunc, respice de celo, et uide, et uisita uineam istam, et dirige eam quam plantauit dextera tua. . Ubi pariter exponit qui sit homo ille qui hanc uineam plantauit, Dominus scilicet Deus uirtutum.

Et addidit tertium mittere, qui et illum uulnerantes eiecerunt. Tertium seruum, prophetarum chorum intellige, qui continuis attestationibus populum conuenerint, et que huic uinee uentura imminerent mala predixerint. Sed quem prophetarum non sunt  persecuti? et occiderunt eos qui prenuntiabant de aduentu iusti . Et hi autem multa de huius uinee sterilitate dixerunt, sed unius Ieremie planctum ponere sufficiat. Ego autem, inquit, plantaui te uineam electam, omne semen uerum. Quomodo ergo conuersa es in prauum, uinea aliena ? Pro cuius uinee tuitione, ne uidelicet in ea siue pro ea fragilis et infirme citoque periture suauitatis olus nasceretur, Naboth Iezraheliten non modo uulneratum, uerum etiam legimus exstinctum. Cuius et si nullum propheticum dictum accipimus, tamen propheticum factum, quia multos pro hac uinea futuros martyres proprio sanguine prophetauit. His sane tribus seruorum gradibus omnium sub lege doctorum  figuram posse comprehendi, Dominus alibi manifeste prodit, dicens: Quoniam necesse est impleri omnia que scripta sunt in lege Moysi, et prophetis, et psalmis de me .

Dixit autem Dominus uinee: Quid faciam? mittam filium meum dilectum. Forsitan cum hunc uiderint uerebuntur. Quod Dominus uinee dubitatiue et non deliberatiuo modo loqui dicitur, non de ignorantia uenit. Quid enim nesciat Dominus uinee qui hoc loco Deus Pater intelligitur? Sed semper ambigere dicitur Deus, ut libera uoluntas homini reseruetur. Quem cum uidissent coloni, cogitauerunt inter se dicentes: Hic est heres, occidamus illum ut nostra fiat hereditas. Manifestissime Dominus probat Iudeorum principes non per ignorantiam, sed per inuidentiam crucifixisse  Filium Dei. Intellexerunt enim hunc esse cui dictum est: Postula a me, et dabo tibi gentes hereditatem tuam . Et propterea quasi sibi consulentes aiebant: Ecce mundus totus post eum abit, et si dimittimus eum sic, omnes credent in eum . Hereditas ergo filii Ecclesia est cunctis ei data de gentibus, quam non moriens illi Pater reliquit, sed ipse sua morte mirabiliter acquisiuit, quia resurgendo possedit. Hanc autem occiso eo mali coloni preripere moliebantur, cum crucifigentes eum Iudei fidem que per eum est exstinguere, et suam magis que ex lege est iustitiam preferre, ac gentibus imbuendis conabantur inserere.

Et eiectum illum extra uineam occiderunt. Extra uineam heres uinee trucidatur, quia iehsu ut sanctificaret  per suum sanguinem populum, extra portam passus est. Siue eiectus extra uineam et occisus est, quia prius ab incredulorum corde repulsus, ac deinde cruci addictus est. In cuius figuram Moyses altare holocausti in quo uictimarum sanguis funderetur, non intra tabernaculum, sed ad ostium posuit, mystice docens quia et dominice crucis altare extra Ierosolymorum portam ponendum, et ipse uera Patris hostia Christus, a domo Iudeorum quam sanctificaturus adierat, non intimo corde recipiendus, sed foris esset suo cruore tingendus. Quod uero secundum Marcum mutato ordine dicitur: Et apprehendentes eum occiderunt, et eiecerunt extra uineam , notat eos pertinacie, qui nec crucifixo et resuscitato a mortuis Domino predicantibus apostolis  credere uoluerunt, sed quasi cadauer uile proiecerunt. Quia, quantum in se erat, a suis eum finibus excludentes, gentibus suscipiendum dederunt.

Quid ergo faciet illis dominus uinee? ueniet et perdet colonos istos et dabit uineam aliis. Quo audito, dixerunt illi: Absit. Contradixerunt sententie Domini quia contra suam perfidiam esse cognouerunt. Intelligebant enim parabolam non merito sanctitatis ad capienda mysterii uerba iam parati, sed malitie flammis ad agenda que dicebantur accensi, atque ideo que in mente habuerant, quamuis in parabolis dicta, quasi iam olim meditata cognoscere parati. Negantibus ergo Iudeis iustum fore scientiam diuine legis quam ipsi spernebant ad gentes transferri, quid Saluator respondeat intuere.

 Ille autem aspiciens eos ait: Quid est ergo hoc quod scriptum est: Lapidem quem reprobauerunt edificantes hic, factus est in caput anguli? Quomodo, inquit, implebitur hec prophetia, que lapidem ab edificantibus reprobatum, in caput anguli dicit esse ponendum, nisi quia Christus a uobis reprobatus et occisus, credituris est gentibus predicandus? ut quasi lapis angularis duos condens in semetipsum, ex utroque populo unam sibi fidelium ciuitatem, unum templum edificet. Eosdem enim Synagoge magistros, quos supra colonos dixerat, nunc edificantes appellat, quia qui subditam sibi plebem ad ferendos uite fructus quasi uineam excolere, ipsi hanc Deo inhabitatore dignam quasi domum construere et ornare iubebantur.  Unde et Apostolus fidelibus scribens ait: Dei agricultura, Dei edificatio estis . Sed qui uinee Dei fructum negare quasi agricole mali, iidem quasi mali cementarii domui Dei lapidem pretiosum electum, qui uel in fundamentis uel in angulo ponendus erat subtrahere, hoc est fidem Christi auditoribus suis conabantur eripere. Sed illis licet nolentibus, idem lapis caput anguli firmauit, quia de utroque populo quotquot ipse uoluit sua fide coniunxit.

Omnis qui ceciderit supra illum lapidem conquassabitur. Supra quem autem ceciderit, comminuet illum. Aliud est offendere Christum per mala opera, aliud negare per impietatem. Qui peccator est et tamen illi credit, cadit quidem super lapidem et conquassatur, sed non omnino comminuitur, reseruatur enim per  sapientiam ad salutem. Supra quem uero ille ceciderit, hoc est cui lapis ipse irruerit, et qui Christum penitus negarit, comminuet eum, ut ne testa quidem remaneat in qua hauriatur aque pusillum. Siue de iis dicit quod cadunt super eum, qui illum modo contemnunt uel iniuriis afficiunt. Ideo nondum penitus intereunt, sed tamen conquassantur, ut non recti ambulent. Supra quos autem cadit, ueniet illis desuper in iudicio cum pena perditionis. Ideo dixit comminuet eos, ut sint impii tanquam puluis quem proiicit uentus a facie terre .

Et querebant principes sacerdotum et scribe mittere in illum manus illa hora, et timuerunt populum. Cognouerunt enim quod ad ipsos dixerit similitudinem istam. Principes sacerdotum et scribe quasi mentientem  contra se Dominum querebant interficere, sed hoc idem querendo docebant uera esse que dicebat. Ipse quippe est heres, cuius iniustam necem aiebat esse uindicandam; illi nequam coloni, qui ab occidendo Dei Filio ad modicum quidem timore humano retardari donec ueniret hora eius, nunquam uero diuino amore potuere cohiberi. Morali sane intellectu, cuique fidelium cum mysterium baptismi quod exerceat operando committitur, quasi uinea quam excolat locatur. Mittitur seruus unus, alter et tertius, qui de fructu accipiant, cum lex, psalmodia, prophetia, quarum monitionem bene agendo sequatur, legitur. Sed missus seruus contumeliis affectus uel cesus eiicitur, cum sermo auditus uel contemnitur, uel, quod peius est, etiam blasphematur. Missum insuper  heredem quantum in se est occidit, qui et Filium Dei conculcauerit, et Spiritui gratie quo sanctificatus est, contumeliam fecerit. Perdito malo cultore, uinea dabitur alteri, cum dono gratie quod superbus spreuit humilis quisque ditabitur. Sed et hoc quod principes sacerdotum et scribe manum mittere querentes in Iesum terrore populi retinentur, quotidie geritur in Ecclesia, cum quilibet solo de nomine frater eam quam non diligit ecclesiastice fidei ac pacis unitatem, propter cohabitantium fratrum bonorum multitudinem, uel erubescit, uel timet, impugnare. Qui tamen sicut de stultissima auium struthione Dominus ait, cum tempus fuerit, in altum alas eriget, quia persequendo Ecclesiam, quasi Dominum  cruci addicere et ostentui gaudebit habere.

Et obseruantes miserunt insidiatores, qui se iustos simularent, ut caperent eum in sermone, et traderent illum principatui et potestati presidis. Querentes Dominum comprehendere principes sacerdotum et scribe, timuerunt populum, atque ideo quod per se non poterant, presidis manibus efficere tentabant, ut uelut ipsi a morte eius uiderentur immunes. Nuper enim sub Cesare Augusto Iudea subiecta Romanis, quando in toto orbe est celebrata descriptio, stipendiaria facta fuerat, et erat in populo magna seditio, dicentibus aliis pro securitate et quiete, qua Romani pro omnibus militarent, debere tributa persolui, Phariseis uero qui sibi applaudebant iustitiam, e contrario nitentibus, non debere populum Dei qui decimas  solueret, et primitiua daret, et cetera que in lege scripta sunt, humanis legibus subiacere. Cuius seditionis adeo fomes inualuit, ut post Domini passionem insistentibus sibi Romanis, patriam, gentem, et regnum, nobile illud cum sua religione templum, imo ipsam lucem perdere quam tributa pendere maluerint.

Et interrogauerunt illum dicentes: Magister, scimus quia recte dicis et doces, et non accipis personam, sed in ueritate uiam Dei doces. Licet nobis dare tributum Cesari, an non? Blanda et fraudulenta interrogatio illuc prouocat respondentem, ut magis Deum quam Cesarem timeat, et dicat non debere tributa solui, ut statim audientes ministri presidis qui iuxta alios euangelistas adfuisse leguntur, seditionis contra Romanos principem teneant.

 Considerans autem dolum illorum, dixit ad eos: Quid me tentatis? ostendite mihi denarium, cuius habet imaginem et inscriptionem. Sapientia semper sapienter agit, ut suis potissimum tentatores sermonibus confutentur. Ostendite mihi, inquit, denarium. Hoc est genus nummi quod pro decem nummis imputabatur, et habebat imaginem Cesaris. Qui autem putant interrogationem Saluatoris ignorantiam esse, et non dispensationem, discant ex presenti loco quod utique potuerit scire iehsu, cuius imago esset in nummo. Sed interrogat, ut ad sermonem eorum competenter respondeat.

Respondentes dixerunt: Cesaris. Et ait illis: Reddite ergo que Cesaris sunt Cesari, et que Dei sunt Deo. Cesarem non putemus Augustum, sed Tiberium  significari priuignum eius, qui in loco successerat uitrici, sub quo et passus est Dominus. Omnes autem reges romani a primo Caio Cesare qui imperium arripuerat, Cesares appellati sunt. Porro quod ait: Reddite que sunt Cesaris Cesari, nummum, tributum, et pecuniam, et que sunt Dei Deo, decimas, primitias, oblationes, ac uictimas sentiamus. Quomodo et ipse reddit tributa pro se et Petro, et Deo reddit que Dei sunt, Patris faciens uoluntatem. Aliter: Reddite que Cesaris sunt Cesari, et que Dei sunt Deo; quemadmodum Cesar a uobis exigit impressionem imaginis sue, sic et Deus, ut quemadmodum illi redditur nummus, sic Deo anima lumine uultu eius illustrata atque signata. Unde Psalmista: Signatum est, inquit,  in nobis lumen uultus tui, Domine . Hoc quippe lumen est totum hominis, et uerum bonum, quod non oculis sed mente conspicitur. Signatum autem dixit in nobis, tanquam denarius signatur regis imagine. Homo enim factus est ad imaginem et similitudinem Dei, quam peccando corrupit. Bonum ergo eius est uerum atque eternum, si renascendo signetur.

Et non potuerunt uerbum eius reprehendere coram plebe, et mirati in responsis eius tacuerunt. Qui credere debuerant ad tantam sapientiam, mirati sunt quod calliditas eorum insidiandi non inuenisset locum.

Accesserunt autem quidam Sadduceorum qui negant esse resurrectionem. Due erant hereses in Iudeis, una Phariseorum et altera Sadduceorum. Pharisei  traditionum et obseruationum, quas illi deuterosis uocant, iustitiam preferebant. Unde et diuisi uocabantur a populo. Sadducei autem, qui interpretantur iusti, et ipsi uindicabant sibi quod non erant. Prioribus et corporis et anime resurrectionem credentibus, confitentibusque angelos et spiritus, sequentes, iuxta Acta apostolorum, omnia denegabant.

Et interrogauerunt eum dicentes: Magister, Moyses scripsit nobis, si frater alicuius mortuus fuerit habens uxorem, et hic sine filiis fuerit, ut accipiat eam frater eius uxorem, et suscitet semen fratri suo. uide distantiam littere et spiritus. Iuxta litteram nubere cogitur in uita, ut defuncti semen excitet frater, spiritus autem magister est castitatis.

Septem ergo fratres erant, et primus accepit uxorem,  et mortuus est sine filiis. Et sequens accepit illam, et ipse mortuus est sine filio. Et tertius accepit illam. Similiter et omnes septem, et non reliquerunt semen, et mortui sunt. Nouissima omnium mortua est et mulier. Qui resurrectionem corporum non credebant, animam iudicantes interire cum corporibus, recte istiusmodi fingunt fabulam, que deliramenti arguat eos qui resurrectionem asserant mortuorum. Potest autem fieri ut uere in gente eorum aliquando hoc acciderit.

In resurrectione ergo cuius eorum erit uxor? siquidem septem habuerunt eam uxorem. Turpitudinem fabule opponunt, ut resurrectionis denegent ueritatem. uerum mystice septem hi fratres sine filiis defuncti reprobis quibusque congruunt, qui per totam huius seculi uitam, que septem diebus uoluitur, a bonis  operibus steriles existunt. Quibus uiritim morte misera prereptis, ad ultimum et ipsa mundana conuersatio, quam illi sine uitali opere transegerant, quasi uxor infecunda transibit.

Et ait illis iehsu: Filii seculi huius nubunt, et traduntur ad nuptias. Cum Dominus dicat: Nolite dare sanctum canibus, neque mittatis margaritas uestras ante porcos , quod ipse quedam uel hic de gloria resurrectionis, uel alibi de dispensationis aut etiam diuinitatis sue mysterio dixisse inuenitur, que multi qui aderant uel resistendo uel contemnendo non acceperunt, non putandus est sanctum dedisse canibus, aut margaritas misisse ante porcos. Non enim eis dedit qui capere non poterant, quos  propter aliorum immunditiam, negligi non oportebat. Etenim cum tentatores interrogabant, respondebatque illis ita ut quid contradicerent non haberent, quamuis uenenis suis contabescerent potius quam illius cibo saturarentur, alii tamen qui poterant capere, ex illorum occasione multa utiliter audiebant.

Illi autem qui digni habebuntur seculo illo et resurrectione ex mortuis, neque nubent, neque ducent uxores. Non ita intelligendum est, quasi digni tantum uel resurrecturi, uel sine nuptiis futuri sint, indigni autem, id est, peccatores, uel minime resurrecturi, uel ad nuptias resurrecturi sint credendi; sed ita potius sentiendum, quod omnes et resurrecturi, et absque nuptiis sint in seculo illo mansuri. Dominus autem  Saluator ut ad gloriam resurrectionis animos excitaret inquirendam, de electis solummodo uoluerit facere sermonem. Si autem in resurrectione neque nubunt neque ducunt uxores, resurgunt ergo corpora que possunt nubere et ducere uxores, hoc est feminarum et uirorum certis discreta membra speciebus, sed nulla concumbendi uoluptate uel necessitate mancipata. Nemo quippe dicit de lapide et arbore, et his rebus que non habent membra genitalia, quod non nubant neque ducant uxores, sed de his qui cum possunt nubere, tamen alia ratione non nubunt.

Neque enim ultra mori poterunt. Quia connubia propter filios. Filii propter successionem. Successio propter mortem. Ubi ergo mors non est, neque  connubia.

Aequales enim angelis sunt, et filii sunt Dei, cum sint filii resurrectionis. Aequales angelis et filii sunt Dei, qui, gloria resurrectionis innouati, sine ullo mortis metu, sine ulla labe corruptionis, sine ullo terreni status actu, perpetua Dei uisione fruuntur, ad quam necesse est angelice dignitatis equalitatem quisquis tunc ascendere desiderat, nunc minimis fratribus condescendat.

Quia uero resurgant mortui, et Moyses ostendit secus rubum, sicut dicit Dominum Deum Abraham, et Deum Isaac, et Deum Iacob. Ad comprobandam resurrectionis ueritatem multo aliis manifestioribus exemplis uti potuit, e quibus est illud: Suscitabuntur mortui, et resurgent qui in sepulcris sunt. Queritur  itaque, quid sibi uoluerit Dominus hoc proferre testimonium, quod uidetur ambiguum uel non satis ad resurrectionis pertinet ueritatem. Sed Sadducei quinque tantum libros Moysi recipiebant, prophetarum uaticinia respuentes. Stultum ergo erat inde proferre testimonia, quorum auctoritatem non sequebantur. Porro ad eternitatem animarum probandam, de Moyse ponit exemplum: Ego sum Deus Abraham, et Deus Isaac, et Deus Iacob . Statimque infert

Deus autem non est mortuorum, sed uiuorum. Ut eum probauerit animas permanere post mortem, quod illi inter cetera negabant  consequenter introduceretur et corporum resurrectio,  que cum animabus bona malaue gesserunt.

Omnes enim uiuunt ei. Omnes uidelicet illi quorum Dominus est Deus. uiuunt ei, uita utique uera, qua iusti uiuunt etiam quando corpore moriuntur. De qua alibi Dominus ait: Qui credit in me, etiam si mortuus fuerit uiuet . Crede ergo, et si mortuus fueris uiues. Si autem non credis, et cum uiuis mortuus es. uidua enim que in deliciis est, uiuens mortua est .

Respondentes autem quidam scribarum dixerunt: Magister bene dixisti. Et amplius non audebant eum quidquam interrogare. Principes sacerdotum, Sadducei, et scribe querentes occasionem calumnie, et  uerbum aliquod inuenire quod pateret insidiis, quia in sermonibus confutati sunt, ultra non interrogant, sed apertissime comprehensum Romane tradunt potestati. Ex quo intelligimus uenena inuidie posse quidem superari, sed difficile conquiescere.

Dixit autem ad illos: Quomodo dicunt Christum Filium Dauid esse, et ipse Dauid dicit in libro Psalmorum: Dixit Dominus Domino meo: Sede a dextris meis, donec ponam inimicos tuos scabellum pedum tuorum? Dauid ergo Dominum illum uocat, et quomodo filius est? Interrogatio Iesu nobis proficit usque hodie contra Iudeos. Et hi enim qui confitentur Christum esse uenturum, hominem simplicem et sanctum uirum asserunt de genere Dauid. Interrogemus ergo eos docti a Domino, si simplex homo est, et tantum  filius Dauid, quomodo Dauid uocet eum Dominum suum? Non autem reprehenduntur, quia Dauid filium dicunt, sed quia Dei Filium non credunt. Siquidem ipse et Dominus Dauid est, Deus ante tempora manendo, et filius Dauid apparuit homo in temporum fine nascendo. Quod autem a Patre subiiciuntur inimici, non infirmitatem Filii, sed unitatem nature qua in altero alter operatur significat. Nam et Filius subiicit inimicos Patri, quia Patrem clarificat supra terram.

Audiente autem omni populo, dixit discipulis suis: Attendite a scribis qui uolunt ambulare in scholis, et amant salutationes in foro, et primas cathedras in synagogis, et primos discubitus in conuiuiis. Ambulare in stolis, cultioribus uestimentis indutos ad publicum  procedere significat. In quo inter cetera diues ille qui epulabatur quotidie splendide, peccasse describitur . Notandum autem quod non salutari in foro, non primos sedere uel discumbere uetat eos quibus hoc officii ordine competit, sed eos nimirum qui hec siue habita, seu certe non habita, indebite amant, a fidelibus quibusque quasi reprobos docet esse cauendos, animum, uidelicet, non gradum, iusta districtione redarguens, quamuis et hoc culpa non careat, si iidem in foro litibus interesse, qui in cathedra Moysi Synagoge magistri desiderant appellari. Duplici sane ratione a uane glorie cupidis attendere iubemur, ne, scilicet, eorum uel simulatione seducamur, estimantes bona esse que faciunt, uel emulatione inflammemur, frustra gaudentes  in bonis laudari que simulant.

Qui deuorant domos uiduarum, simulantes longam orationem, hi accipient damnationem maiorem. Non tantum ait Accipient damnationem, sed adiunxit maiorem, ut insinuet etiam illos qui in angulis stantes orant, ut uideantur ab hominibus , damnationem mereri; sed eos qui hec prolixius, quasi religiosiores agendo, non solum laudes ab hominibus, sed et pecunias querunt, prolixiori damnatione plectendos. Sunt enim qui se iustos et magni apud Deum meriti simulantes, ab infirmis quibuslibet et peccatorum suorum conscientia turbatis, quasi patroni pro eis in iudicio futuri pecunias accipere non dubitant. Et cum porrecta manus pauperi, preces  iuuare soleat, illi ob hoc, maxime in precibus, ut pauperi nummum tollant, pernoctant. Quibus illa Iude maledictio non immerito congruit. Cum iudicatur, exeat condemnatus, et oratio eius fiat in peccatum . Condemnatus quippe cum iudicatur exit, et orationem suam in peccatum recipit, qui magne nunc estimationis apud homines habitus, in diuino nunc examine, non solum non pro aliis se interuenire, sed nec sua sibi merita sufficere posse deprehendit, imo ipsarum quibus humanum iudicium fefellit, precum inter crimina penas luit.



CAPUT XXI.

Respiciens autem uidit eos qui mittebant munera sua in Gazophylacium diuites. Quia sermone Greco  seruare dicitur, et gaza lingua Persica diuitie uocantur, gazophylacium locus appellari solet, quo diuitie seruantur. Erat autem arca, foramen habens desuper, posita iuxta altare ad dexteram ingredientibus domum Domini, in quam mittebant sacerdotes, qui custodiebant ostia, omnem pecuniam que deferebatur ad templum Domini, atque instaurationem eiusdem templi seruatur. Lege uerba dierum. Etiam nunc autem qui orantes in domum Domini discurrit, ipse quoque dona ferentes respicit, et quem dignum uiderit laudat; quem reprobum, damnat.

uidit autem et quamdam uiduam pauperculam mittentem era minuta duo, et dixit: uere dico uobis, quia uidua hec pauper plus quam omnes misit. Hic nobis  locus moraliter quidem intimat, quam sit acceptabile Deo quidquid bono animo obtulerimus, qui cor  nimirum et non substantiam pensat, nec perpendit quantum in eius sacrificiis, sed ex quanto proferatur. Iuxta uero leges allegorie, diuites qui in gazophylacium munera mittebant, Iudeos de iustitia legis elatos, porro uidua pauper Ecclesie simplicitatem designat. Que recte paupercula uocatur, quia uel superbie spiritum, uel peccata tanquam mundi diuitias abiecit. uidua uero, quia uir eius pro ea mortem pertulit, et nunc in celi penetralibus ab eius oculis occultus, quasi in parte alterius regionis uiuit. Hec in gazophylacium era minuta duo mittit, quia in conspectum diuine Maiestatis, qua nostri operis oblationes quasi certo numero conscripta et consignata seruantur, siue dilectionem Dei et proximi, seu fidei orationisque sue munera defert, que consideratu  proprie fragilitatis minuta, sed merito pie deuotionis accepta, cunctis superborum Iudeorum operibus prestant.

Nam omnes hi ex abundantia sibi miserunt in munera Dei. Hec autem ex eo quod deest illi, omnem uictum suum quem habuit misit. Ex abundantia sibi Iudeus mittit in munera Dei, qui de iustitia sua presumens, hec apud se orat: Deus gratias ago tibi, quia non sum sicut ceteri hominum, raptores, iniusti, etc. . Omnem autem uictum suum Ecclesia in Dei munera mittit, que omne quod uiuit, non sui meriti, sed Dei esse muneris intelligit, dicens: Deus, propitius esto mihi peccatori . Et alibi: Fortitudinem meam ad te custodiam, quia tu Deus susceptor meus es, Deus meus, misericordia eius preueniet me  .



LIBER SEXTUS. FELICITER LEGE.


 Cum sapientissimus regum Salomon, in figuram Christi et Ecclesie templum Domino conderet, hoc quoque inter cetera non indecentibus figurarum premonebat exemplis, quod adueniente tandem, et apparente rerum illarum, que tunc umbratice signabantur  ueritate ac luce, mox omnis illa umbratilis, ut ita dicam, et imaginaria compositio typorum esset penitus auferenda. Post factam namque de lapide, ligno, et auro incomparandi operis domum, misit, et, in figuram credituri de gentibus populi, tulit Hiram de Tyro, filium mulieris uidue ; haud dubium quin illius, que supra duos nummos in gazophylacium mittendo, plus omnibus misisse laudatur. De tribu, inquit, Nephtalim, patre Tyrio, artificem erarium, et plenum sapientia, et intelligentia, et doctrina . Omnia autem uasa que fecit Hiram regi Salomoni in domo Domini, de aurichalco erant. In campestri regione Iordanis fudit ea rex, in argillosa terra. Qui enim omnia sua uasa non ductili, sed fusili opere fecit, prius nimirum ad similitudinem  cuiusque uasis figmentum luti formabat, necessarium quidem, donec opus uasis expleretur: uerum postea non modo nullis usibus aptum, sed etiam ut profectio uasis appareret, absque ulla dubietate frangendum. Quasi ergo forma de argilla ceremonie legales antecedunt,  ut dona ueritatis euangelice quasi uasa de aurichalco succedant. Composita pro tempore testa uilis atteratur, ut fulgor ornamenti permansibilis qui latebat ostendatur. Cinis uitule qui inquinatos sanctificabat tollatur, et crux Christi que mundum redimat, predicetur. Incumbente tempore, quo mare eneum, cuius unda uiuificatrice cuncti Ecclesiam intraturi baptizentur, quo columne legis gemine, que lilia pro capite gestantes, Christo deuotarum ianuam hinc inde firment ouium, quo bis quini lateres operum nostrorum abluendis hostiis parati quo innumera denique uasorum electionis millia ad montem templi deferantur, soluitur argillosa terra, que in campestri regione diutius hec occulta tegebat. Hoc est, imminente preconio dominice passionis, per  quam recondita dudum littere uelamento Ecclesie sacramenta patescerent, labat paulatim, et destrui iam incipit illa celestium occultatrix umbra secretorum. Unde recte post oblationem uidue pauperis, id est, Ecclesie fidem Domini ore laudatam, Euangelista secutus adiunxit:

Et quibusdam dicentibus de templo quod lapidibus bonis et donis exornatum esset dixit: Hec que uidetis, uenient dies, in quibus non relinquetur lapis super lapidem, qui non destruatur. Erat namque prius Ierusalem urbs illa magna regalis, ubi templum famosissimum Deo fuerat exstructum. Postea uero quam uenit ille qui erat uerum templum Dei, et celestis Ierusalem cepit aperire mysteria, deleta est illa terrena ubi celestis apparuit, et in templo illo non remansit  lapis super lapidem. Erat prius pontifex, sanguine taurorum et hircorum purificans populum; sed ex quo uenit uerus Pontifex, qui sanguine suo purificaret credentes , nusquam est ille pontifex prior, nec ullus ei relictus est locus. Altare fuit prius, et sacrificia celebrabantur; sed ut uenit uerus agnus qui seipsum obtulit hostiam Deo , cuncta illa uelut pro tempore posita cessauerunt. Propterea sane diuina dispensatio procurauit ut et ciuitas ipsa, et templum, et omnia illa pariter subuerterentur, ne qui forte adhuc paruulus et lactens in fide, si uiderit illa constare, dum sacrificiorum ritum, dum ministeriorum ordinem attonitus stupet, ipso diuersarum formarum raperetur intuitu. Sed prouidens Deus infirmitati nostre, et uolens multiplicari Ecclesiam  suam, omnia illa subuerti fecit, et penitus auferri, ut sine ulla cunctatione illis cessantibus, hec esse uera, pro quibus in illis typus precesserit, crederemus.

Interrogauerunt autem illum, dicentes: Preceptor, quando hec erunt? Et quod signum cum fieri incipient? Quia laudantibus quibusdam edificationes templi Dominus palam responderat hec omnia fore destruenda, discipuli secreto sedente eo super montem Oliueti, sicut Mattheus Marcusque testantur, tempus et signa predicte destructionis interrogant.

Qui dixit: uidete, ne seducamini. Multi enim uenient in nomine meo dicentes, Quia ego sum et empus appropinquauit. Nolite ergo ire post illos. Multi imminente  Ierosolymorum excidio, principes exstitere, qui se esse christos, tempusque libertatis iamiamque appropinquare referrent. Multi in Ecclesia ipsis etiam temporibus apostolorum heresiarche prodiere, qui, inter alia plurima ueritati contraria, diem Domini instare predicarent. Quos Apostolus in Epistola ad Thessalonicenses damnat. Multi in nomine Christi uenere Antichristi, quorum primus est Simon Magus, cui, sicut in Actis apostolorum legimus, auscultabant omnes qui in Samaria erant, a minimo usque ad maximum dicentes: Hic est uirtus Dei, que uocatur magna . Eo quod multo tempore magicis suis dementasset.

Cum autem audieritis prelia et seditiones, nolite terreri. Oportet primum hec fieri, sed non statim finis.  Prelia, ad hostes pertinent. Seditiones, ad ciues. Que utraque a tempore dominice passionis in populo Iudeorum, qui sibi pro Saluatore seditiosum latronem elegit, satis superque constat abundasse. Sed his precurrentibus, apostoli ne terreantur, ne Ierosolyma Iudeamque deserant, admonentur. Quia uidelicet non statim finis, qui in quadragesimum potius differendus sit annum, id est, desolatio patrie, supremumque urbis ac templi sequatur excidium.

Tunc dicebat illis: Surget gens contra gentem, et regnum aduersus regnum, et terre motus magni erunt per loca, et pestilentie, et fames. Constat hec ante finem desolationis templi, hoc est tempore Iudaice seditionis, ad litteram contigisse. Potest autem regnum contra regnum, et pestilentia eorum, quorum  sermo serpit ut cancer , et fames audiendi uerbum Dei , et commotio uniuerse terre, et a uera fide separatio, etiam in hereticis intelligi, qui, contra se inuicem dimicantes, Ecclesie uictoriam faciunt.

Terroresque de celo, et signa magna erunt. Et hec tempore eodem completa, quisquis Iosephi historiam legerit, inueniet. Nam et stella gladio similis ut perhibet, per annum totum supra Ierosolyma pendens, infausto trepidos ciues portento terrebat. Et currus itidem equitesque armati, per era discurrere ac morem bellantium imitari per dies quadraginta sunt uisi. Sed et uitula sacrificiis admota, inter immolantium manus enixa est agnam. Quo autem hec merito contigerint, protinus subinfertur, cum dicitur:

 Sed ante hec omnia, iniicient uobis manus suas, et persequentur, tradentes in Synagogas et custodias, trahentes ad reges, et presides propter nomen meum. Hec quippe Iudaice genti, uel sola, uel maxima causa exitii fuerat, quia post Domini Saluatoris occasionem, nominis quoque eius precones simul et confessores impia crudelitate uexauit.

Continget autem uobis in testimonium. Testimonium uidelicet quorum, nisi eorum qui aut persequendo mortes inferunt, aut uidendo non imitantur? Mors quippe iustorum, bonis in adiutorium est, malis in testimonium, ut inde peruersi sine excusatione pereant, unde electi exemplum capiunt ut uiuant. Sed, auditis tot terroribus, turbari poterant infirmorum  corda, atque ideo consolatio adiungitur, cum protinus subinfertur:

Ponite ergo in cordibus uestris, non premeditari quemadmodum respondeatis. Ego enim dabo uobis os et sapientiam, cui non poterunt resistere et contradicere omnes aduersarii uestri. Ac si aperte membris suis infirmantibus dicat: Nolite terreri, nolite pertimescere. uos ad certamen acceditis, sed ego prelior. uos uerba editis, sed ego sum qui loquor.

Trademini autem a parentibus, et fratribus, et cognatis, et amicis, et morte afficient ex uobis, et eritis odio omnibus propter nomen meum. Minorem dolorem mala ingerunt, que ab extraneis inferuntur; plus uero in nobis ea tormenta seuiunt, que ab illis patimur, de quorum mentibus presumebamus, quia  cum damno corporis mala nos cruciant amisse caritatis. Sed quia dura sunt que predicuntur de afflictione mortis, protinus consolatio subditur de gaudio resurrectionis, cum dicitur:

Et capillus de capite uestro non peribit. Scimus quia caro incisa dolet, capillus non dolet incisus. Ait ergo martyribus suis: Capillus de capite uestro non peribit, uidelicet aperte dicens: Cur timetis, ne pereat quod incisum dolet, quando et illud in uobis perire non potest quod incisum non dolet? Aliter: Capillus de capite discipulorum Domini non peribit, quia non solum fortia queque gesta uel dicta sanctorum, de quibus dicitur: Dominus custodit omnia ossa eorum , sed et uolatilis  ac tenuissima cogitationum fidelium superficies, que de occulta  cordis radice, quasi de cerebro cesaries exit, apud iustum iudicem conseruata digna mercede donabitur. Unde recte Propheta, ut bonorum etiam cogitatuum merita Domino quam sint accepta demonstret. Et reliquie, inquit, cogitationum, diem festum agent tibi . Unde etiam Nazareni in lege, tempore consecrationis, comam nutrire iubentur, et nouacula super caput Samuel non ascendisse perhibetur. At contra mulier captiua ut uiro Isrelite nubere queat, mundatus a lepra ut Ecclesie communicare mereatur, omnes sui corporis pilos precipiuntur eradere, quia uidelicet omnis sapientium cogitatio, que bona, placens et perfecta est, saluatur in perpetuum, et apud Dominum est merces  eius. Stultorum uero prauorumque, quasi Dei aspectibus indigna radix, operum cogitatio penitendo debet excidi.

Et in patientia uestra possidebitis animas uestras. Idcirco possessio anime in uirtute patientie ponitur, quia radix omnium custosque uirtutum patientia est. Per patientiam uero possidemus animas nostras, quia dum nobis ipsis dominari discimus, hoc ipsum incipimus possidere quod sumus. Sic enim conditi mirabiliter sumus, ut ratio animam, et anima possideat corpus. Ius uero anime a corporis possessione repellitur, si non prius anima a ratione possidetur. Custodem igitur conditionis nostre patientiam Dominus esse monstrauit, qui in ipsa nos possidere nosmetipsos docuit. Patientia autem uera est, aliena  mala equanimiter perpeti, contra eum quoque qui mala irrogat, nullo dolore moueri. Nam qui sic proximi mala portat, ut tamen tacitus doleat, et tempus digne retributionis querat, patientiam non exhibet, sed ostendit.

Cum autem uideritis circumdari ab exercitu Ierusalem, tunc scitote quia appropinquauit desolatio eius. Hactenus ea que per quadraginta annos necdum fine adueniente futura erant; hinc ipse finis desolationis, que a Romano exercitu facta est, Dominis uerbis exponitur.

Tunc qui in Iudea sunt, fugiant in montes. Ecclesiastica narrat historia cunctos qui in Iudea erant Christianos, imminente Ierosolymorum excidio, commonitos a Domino loco decessisse, et trans Iordanem  in ciuitate quadam Pella nomine, donec desolatio Iudee compleretur, habitasse.

Et qui in medio eius, discedant. Et qui in regionibus, non intrent in eam. Quia dies ultionis hi sunt, ut impleantur omnia que scripta sunt. uidetur quidem ad congruam pertinere admonitionem, ut qui extra sunt non in eam intrent, qui autem in medio sunt, quomodo discedent ab exercitu iam ciuitate circumdata? Nisi forte quod premisit tunc, id est, tunc qui in Iudea sunt fugiant, non ad ipsum tempus obsidionis, sed ad proximum ante obsidionem tempus, cum se primo miles Romanus per Galilee uel Samarie fines cepisset diffundere, pertinere dicimus, ut tunc fugere quisque, cum fuge adhuc tempus esset, acceleraret. Dies autem ultionis hi sunt, dominici uidelicet  sanguinis ultionem petentes.

ue autem pregnantibus et nutrientibus in illis diebus. ue, presente captiuitate, pregnantibus et nutrientibus, siue mammantibus, ut quidam interpretantur. Quarum uel uteri, uel manus, filiorum sarcina pregrauate, fuge necessitatem non minimum impediunt. Lege et Regum historiam, ubi uxor Ionathe malum captiuitatis prepropera fuga uitando, lapsum sinu filium perpetuo claudum recepit.

Erit enim pressura magna supra terram, et ira populo huic. Hec pressura, et ira populo illi, usque hodie per omnes gentes disperso indiuidua comes adheret, non tamen in eternum adhesura credenda est. Nam postquam ordinem eiusdem pressure uel ire, Dominus ostendit, dicens:

 Et cadent in ore gladii, et captiui ducentes in omnes gentes, et Ierusalem calcabitur a gentibus. Protinus iuxta prophetiam que canit: In ira misericordie memor eius, subiunxit atque ait:

Donec impleantur tempora nationum. Tempora quippe nationum illa sunt que commemorat Apostolus, dicens: Quia cecitas ex parte facta est in Isrel, donec plenitudo gentium introiret, et sic omnis Isrel saluus fieret . Qui cum promissa salute fuerit potitus, patrium quoque rediturus ad solum, et metropolis quondam sue possessione atque inhabitatione gauisurus esse, forsitan non temere speratur, quia non in perpetuum, sed donec tempora nationum impleantur, ita premendus esse narratur.  Quid autem, impletis nationum temporibus, et sic omni Isrel saluato, sequatur, Dominus ex ordine manifestat. Nam et hoc secundum Mattheum discipuli interrogabant, non solum templi euertendi tempus, sed et signum aduentus eius, et consummationis seculi querendo

Et erunt signa in sole, et luna, et stellis, et in terris pressura gentium, pre confusione sonitus maris et fluctuum. Quia ergo, sicut Dominus in sequentibus intimat, apparente uniuersali iudicio celum et terra transibunt, et sicut in Ioannis Apocalypsi legimus, mare iam non erit, merito eodem incumbente iudicio, sonitus maris et fluctuum confunditur, terrarum orbis prementibus se inuicem colonis inficitur, maxima celi luminaria percussis horrore nouo radiis turbatam  faciem uelant. Et quomodo impulse ad casum arbores fragoris motusque sui premittere solent indicia, sic termino appropiante quasi pauentia nutant ac tremunt elementa. Ergo quod ait Mattheus: Sol obscurabitur, et luna non dabit lumen suum, et stelle cadent de celo , ipsam iudicii presentiam significat, quando apparente uere gloria lucis, omnia mundi lumina, tenebris umbrisque comparantur. Quod uero dicit Lucas: Erunt signa in sole, et luna, et stellis, precursores uicini eiusdem iudicii quasi nuntios indicat. E quibus est et illud Prophete: Sol uertetur in tenebras, et luna in sanguinem, antequam ueniat dies Domini magnus et manifestus . Item quod Lucas ait: Et in terris pressura gentium, ipsum esse reor, quod Antichristi tempora describens  Mattheus dicit: Erit enim tunc tribulatio magna, qualis non fuit ab initio mundi usque modo, neque fiet . Quod autem Lucas subiungit, pre confusione sonitus maris et fluctuum, preco est illius quod inter cetera mutabilia seculi Ioannes mare habiturum conspexit.

Arescentibus hominibus pre timore et exspectatione, que superuenient uniuerso orbi. Nam uirtutes celorum mouebuntur. Credo ipsum iudicis aduentum hac sententia designari, quando iuxta alterius loci parabolam omnes, hoc est et prudentes et fatue uirgines insolito clamore suscitate, lampades ornant, id est, sua secum opera numerant, pro quibus maximo cum timore iam iamque instantem eterni discriminis exspectant euentum. Nam eatenus absque ullo timore  iudicis, uniuersus pene orbis acturus est, Apostolo attestante, qui ait: Cum enim dixerint, Pax et securitas, tunc repentinus eis superueniet interitus . Tunc itaque superueniente uniuerso orbi timore et exspectatione districti examinis, multi qui in hoc mundo florere uidebantur, cum se sine fructu conspexerint, arescent. Tunc fides que sine operibus uiruerat, probante se iusti Iudicis inarescet. Nec mirum homines, hoc est uel natura, uel sensu terrestres, ad eius iudicium turbari, cuius aspectum et ipse celorum uirtutes, hoc est, angelice trement potestates, beato quoque Iob attestante, qui ait: Columne celi contremiscunt et pauent ad nutum eius. Quid ergo faciunt tabule, quando tremunt columne? Quid uirgula deserti patitur, cum cedrus paradisi  concutitur?

Et tunc uidebunt Filium hominis uenientem in nube cum potestate magna et maiestate. In potestate et maiestate uisuri sunt quem in humilitate positum audire noluerunt, ut uirtutem eius tanto tunc districtius sentiant, quanto nunc ceruicem cordis ad eius patientiam non inclinant. Sed quia hec contra reprobos dicta sunt, mox ad electorum consolationem uerba uertuntur, nam subditur:

His autem fieri incipientibus, respicite et leuate capita uestra, quoniam appropinquat redemptio uestra. Cum plage, inquit, mundi crebrescunt, cum terror iudicii uirtutibus commotis ostenditur, leuate uos capita, id est exhilarate corda. Quia dum finitur mundus,  cui amici non estis, prope fit redemptio quam quesitis. In Scriptura etenim sacra, sepe caput pro mente ponitur. Quia sicut capite reguntur membra, ita cogitationes mente disponuntur. Leuare itaque capita est mentes nostras ad gaudia patrie celestis erigere. Quod autem calcari mundus, ac despici debeat, prouida Dominus comparatione manifestat. Nam sequitur:

Et dixit illis similitudinem: uidete ficulneam, et omnes arbores, cum producunt iam ex se fructum, scitis quoniam prope est estas. Ita et uos cum uideritis hec fieri, scitote quoniam prope est regnum Dei. Aperte ergo docet quia sicut ex fructu arborum uentura estas agnoscitur, ita ex ruina mundi prope esse cognoscitur regnum Dei. Quibus profecto uerbis ostenditur,  quia fructus mundi, ruina est. Ad hoc enim crescit, ut cadat. Ad hoc germinat, ut quecunque germinauerit, cladibus consumat. Bene autem regnum Dei estati comparatur, quia tunc meroris nostri nubila transeunt, et uite dies eterni solis claritate fulgescunt.

Amen, dico uobis, quia non preteribit generatio hec, donec omnia fiant. Multum quippe commendat Dominus, quod ita pronuntiat. Quodammodo, si dici fas est, iuratio eius est: Amen, dico uobis. Amen enim interpretatur uerum, et tamen non est interpretatum, cum potuisset dici uerum dico uobis, nec Grecus hoc interpres ausus est facere, nec Latinus. Sic mansit, non est interpretatum, ut honorem haberet uelamento secreti, non ut esset negatum, sed ne uilesceret  nudatum. Igitur uerum dico uobis ueritas dicit, que utique et si non diceret, mentiri omnino non posset. Tamen commendat, inculcat, dormientes quodammodo excitat, intentos facit, contemni non uult: Amen, inquiens, dico uobis, quia non preteribit generatio hec, donec omnia fiant. Generationem autem aut omne hominum genus dicit, aut specialiter Iudeorum.

Celum et terra transibunt, uerba autem mea non transient. Celum quod transibit non ethereum, siue sidereum, sed ereum, a quo et aues celi et nubila celi cognominantur, intelligere debemus. Petro attestante, qui dicit quod celi erant prius, et terra de aqua, et per aquam consistens uerbo Dei, per que ille tunc  mundus periit. Celi autem qui nunc sunt et terra, eodem uerbo repositi sunt igni reseruati in die iudicii et perditionis hominum impiorum . Aperte docens quia non alii celi sunt igne perituri, quam qui aqua perditi, hoc est, inania hec, et nubilosa uentosi eris spatia. Neque enim aqua diluuii que quindecim tantum cubitis montium cacumina transcendit, ultra eris etherisque confinia peruenisse credenda est. Quocunque autem peruenire potuit, eo nimirum iuxta prefatam beati Petri sententiam et ignis iudicii perueniet. Si autem celum et terra transibunt, moueri potest quomodo dicat Ecclesiastes: Generatio preterit, et generatio aduenit, terra uero in eternum stat . Sed aperta ratione celum et terra per eam quam nunc habent imaginem transeunt,  attamen per essentiam sine fine subsistunt. Preterit enim figura huius mundi . Et ad Ioannem angelus: Erit  celum nouum et terra noua . Que quidem non alia condenda sunt, sed hec ipsa renouantur. Celum igitur et terra et transibit et erit, quia et ab ea quam nunc habet specie per ignem tergetur, et tamen in sua semper natura seruabitur. Unde per Psalmistam dicitur: Mutabis ea, et mutabuntur . Quam quidem ultimam commutationem suam, ipsis nobis nunc uicissitudinibus nuntiant, quibus nostris usibus indesinenter alternat. Nam terra a sua specie, hiemali ariditate deficit, uernali humore uiridescit. Celum quotidie caligine noctis obducitur, et diurna claritate renouatur. Hinc ergo, hinc fidelis quisque colligat,  et interire hec, et tamen per innouationem refici, que constat nunc assidue uelut ex defectu reparari.

Attendite autem uobis, ne forte grauentur corda uestra in crapula et ebrietate, et curis huius uite, et superueniat in uos repentina dies illa. Tanquam laqueus enim superueniet in omnes, qui sedent super faciem omnis terre. O stultam presumptionem cordis humani, que lamentabilem finem cupiditatis, ebrietatis, et crapule, nec ipso iudice contestante, preuideat, sed edictum Regis eterni more serui nequam, postquam didicerit, spernat. Et certe si qui nobis peritus ac sapiens medicus preciperet: Attendite, inquiens uobis, ne qui  de illius uel illius herbe succo auidius sumat; quod si fecerit, repentinus  ei superueniet interitus, quanto quisque studio premonentis medici mandata seruaret, ne, uidelicet, uetitum gustando, periret? At nunc animarum simul et corporum Saluator ac Dominus iubet ebrietatis herbam et crapule uitandam, nec non et curarum secularium, uelut mortiferos succos esse cauendos, et quanti tamen nostrum, his non solum sauciari, sed etiam consumi non timent? Nulla credo alia causa, nisi quia fidem quam medici prebent dictis, Domini prebere contemnunt. Si enim credidissent, credendo utique timerent, timendo autem impendens periculum cauerent. Sed illi e contra torpendo, quam iuste dictum sit, probant: Filius hominis ueniens, putas inueniet fidem in terra ?

 uigilate itaque omni tempore, orantes, ut digni habeamini fugere ista omnia que futura sunt, et stare ante Filium hominis. Qui ante Filium hominis stare, eique iuxta Apocalypsin Ioannis die noctuque in templo eius seruire desiderat, nec ab eius aspectibus in ignem eternum maledictus abiici, non solum ab illecebris secularibus castigari, sed et orare, et uilare, et hoc non certis quibusdam diebus, sed omni tempore facere debet, iuxta quod psalmus ait: Benedicam Dominum in omni tempore, semper laus eius in ore meo . Sic namque merebitur habitare in domo Domini, in seculum seculi laudare illum.

Erat autem diebus docens in templo, noctibus uero exiens morabatur in monte, qui uocatur Oliueti. Et  omnis populus manebat ad eum in templo, audire eum. Que uerbis precipit Dominus, suis confirmat exemplis. Nam qui nos ante repentinum iudicii uniuersalis aduentum, ante incertum singulorum nostrum exitum, deliciis simul et curis huius uite neglectis, ad uigilandum hortatur et orandum, et ipse impendente sue tempore passionis, doctrine uigiliis, et precibus instat, pariter et exemplo insinuans hoc esse digne Deo uigilare, uel dicto uel facto proximis quibusque uiam ueritatis ostendere, et eos pro quibus passurus erat, uel uerbo ad fidem prouocans, uel Patri oratione commendans. Et nos quoque cum inter prospera sobrie, et iuste, et pie conuersamur, inter aduersa uero nunquam de diuine misericordie celsitudine desperamus, diebus profecto cunctis in  templo docemus, quia fidelibus operis boni formam prebemus. Noctibus uero in monte Oliueti moramur, quia in tenebris angustiarum gaudii spiritalis consolatione respiramus. Iuxta eum qui dixit: Ego autem sicut oliua fructifera in domo Domini, speraui in misericordia Dei mei . Id est, sicut is qui misericordie fructum, quibus ualuit impendit, mei a Domino miserendum esse non ambigo. Et ad nos quoque audiendos omnis populus manicat, cum uel discussis operibus tenebrarum, uel euictis, Dei gratia, nebulis pressurarum, sicut in die honeste ambulantes, non in comssationibus et ebrietatibus nos filii lucis imitantur .



CAPUT XXII.

 Appropinquabat autem dies festus Azymorum, qui dicitur Pascha. Pascha, quod Hebraice dicitur phase, non a passione, ut plerique arbitrantur, sed a transitu nominatur, eo quod exterminator uidens sanguinem in foribus Isrelitarum, pertransierit, nec percusserit eos, uel ipse Dominus prebens auxilium populo suo, desuper ambularit. Cuius sacramentum uocabuli, sublimius exquirens euangelista Ioannes ait: Sciens iehsu quia uenit eius hora, ut transeat ex hoc mundo ad Patrem . Ubi manifeste declarat ideo festiuitatis huius diem per legem mystice transitum uocari, quod Agnus Dei, qui peccata mundi tolleret, in eo de hoc mundo uel ipse esset transiturus, uel nos salubri transitu, quasi de Aegyptia seruitute  ducturus. Hoc sane iuxta ueteris Testamenti litteram inter Pascha et azyma distat, quod pascha ipse solus dies appellatur in quo agnus occidebatur ad uesperam, hoc est, quarta decima luna primi mensis. Quinta decima autem luna, quando egressum est de Aegypto, succedebat festiuitas Azymorum. Cuius septem diebus, id est usque ad uicesimum primum eiusdem mensis diem, ad uesperam, est statuta solemnitas. uerum Euangelii Scriptura indifferenter et diem azymorum pro pascha, et pro diebus azymorum pascha ponere solet. Dicit enim Lucas: Dies festus Azymorum, qui dicitur Pascha. Item Ioannes, cum primo Azymorum die, id est quinta decima luna res ageretur, ait: Et non introierunt in pretorium, ut non contaminarentur, sed  manducarent pascha . Quia uidelicet et pasche dies in azymis panibus est celebrari preceptus, et nos quasi pascha perpetuum facientes, semper ex hoc mundo transire precipimur. Una quippe die agno immolato ad uesperam, septem ex ordine dies sequuntur azymorum. Quia Christus iehsu semel pro nobis in plenitudine temporum passus in carne, per omne nobis huius seculi tempus, quod septem diebus agitur, in azymis sinceritatis et ueritatis precipit esse uiuendum: totoque semper nisu desideria seculi, quasi Aegypti retinacula fugere, et quasi a mundana conuersatione secretam solitudinem inter nos admonet subire uirtutum.

Et querebant principes sacerdotum et scribe, quomodo eum interficerent. Timebant uero plebem. Hec  ante biduum Pasche, congregatis principibus sacerdotum, et senioribus populi, ac scribis, in atrium Caiphe, Mattheus acta testatur. Timebant uero plebem, non seditionem metuentes, sed cauentes, ne auxilio populi de suis manibus tolleretur.

Intrauit autem Satanas in Iudam qui uocatur Iscariotes, unum de duodecim. Scribit in Euangelio suo Ioannes quia cum intinxisset Dominus panem, dedit Iude Simonis Iscariotis, et post buccellam, tunc introiuit in illum Satanas. Sed non est contrarium Luce, qui eum et ante buccellam a Satana inuasum iam esse commemorat, quia quem nunc intrauit ut deciperet, postmodum intrauit ut sibi iam traditum plenius possideret. Nunc intrauit, ut quasi adhuc alienum tentaret, tunc ut quasi proprium ad quecunque  uellet agenda noxia traheret.

Et abiit, et locutus est cum principibus sacerdotum et magistratibus, quemadmodum illum traderet eis, et gauisi sunt. Quod dixit: Abiit et locutus est, ostendit a principibus inuitatum, non ulla necessitate constrictum, sed sponte propria scelerate mentis inisse consilium.

Et pacti sunt illi pecuniam dare. Et spopondit. Et querebat opportunitatem, ut traderet illum sine turba. Multi hodie Iude scelus, quod Dominum ac Magistrum Deumque suum pecunia uendiderit, uelut immane et nefarium exhorrent, nec tamen cauent. Nam cum pro muneribus falsum contra quemlibet testimonium dicunt, profecto quia ueritatem pro pecunia  negant, Dominum pecunia uendunt. Ipse enim dixit: Ego sum ueritas . Cum societatem fraternitatis aliqua discordie peste commaculant, Dominum produnt, quia Deus caritas est. Qui etiamsi nullus pecuniam det, Dominum argenteis uendunt, quia principis seculi imaginem, id est, exempla hostis antiqui neglecta conditoris ad quam creati sunt imagine sumunt. Nam sicut Ioannes Baptista, qui non pro Christi confessione, sed pro defensione ueritatis occubuit, ideo tamen pro Christo, quia pro ueritate martyrium suscepit, ita e contrario, qui caritatis et ueritatis iura spernit, Christum utique, qui est ueritas et caritas, prodit. Maxime cum non infirmitate, uel ignorantia subripiente peccat, sed in similitudinem Iude querit opportunitatem, ut arbitris  absentibus, ueritatem mendacio, uirtutem crimine mutet.

uenit autem dies Azymorum, in qua necesse erat occidi Pascha. Et misi Petrum et Ioannem dicens: Euntes parate nobis Pascha, ut manducemus. Diem azymorum Pasche, quartam decimam primi mensis appellat, quando, fermento abiecto, pascha, id est, agnus, occidi consueuerat ad uesperam, ut supra iam dictum est. Quod exponens Apostolus ait: Etenim pascha nostrum immolatus est Christus . Hoc etenim Pascha tunc necesse erat occidi, hoc est paterno consilio ac definitione sancitum. Qui licet die sequente, hoc est, quinta decima sit luna crucifixus, hac tamen nocte qua agnus immolabatur, et carnis sanguinisque suis discipulis tradidit mysteria  celebranda, et a Iudeis tentus ac ligatus ipsius immolationis, hoc est, passionis sue, sacrauit exordium.

At illi dixerunt: Ubi uis paremus? Non habemus domicilium, non habemus tabernaculum. Audiant quibus edificandarum domorum cura est, et ambitiosarum porticum cogitatur instructio, quos pretiosorum marmorum pompa et distincta auro laquearia delectant, cognoscant Christum omnium Dominum, qui locum ubi caput inclinaret non habuit. Et idcirco eum discipuli interrogant: Ubi uis paremus tibi manducare pascha?

Et dixit ad eos: Ecce intreuntibus uobis in ciuitatem, occurret uobis homo amphoram aque portans. Sequimini eum in domum in quam intrat. Indicium  quidem prescie diuinitatis est quod cum discipulis loquens, quid alibi futurum sit, nouit. Pulchre autem paraturis Pascha discipulis, homo amphoram aque portans occurrit, ut ostendatur huius pasche mysterium, pro ablutione perfecta mundi totius esse celebrandum. Aqua quippe lauacrum gratie, amphora mensuram perfectam significat. Parant ergo Pascha, ubi aque infertur amphora, quia tempus uidelicet adest quo ueri pasche cultoribus typicus de limine cruor auferatur, et ad tollenda crimina uiuifici fontis baptisma consecretur.

Et dicetis patrifamilias domus: Dicit tibi magistet: Ubi est diuersorium ubi pascha cum discipulis meis manducem? Consulte uel aque baiuli, uel Domini  domus sunt pretermissa uocabula, ut omnibus Pascha celebrare uolentibus, hoc est, Christi sacramentis imbui, Christum sue mentis hospitio suscipere querentibus, facultas danda signetur

Et ipse uobis ostendet cenaculum magnum stratum, et ibi parate. Euntes autem inuenerunt sicut dixit illis, et parauerunt pascha. Cenaculum magnum, lex spiritualis est, que de angustiis littere egrediens, in sublimi loco recipit Saluatorem. Nam qui adhuc occidentem litteram seruauerit, qui non aliud in agno quam pecus intellexerit, iste nimirum in imis pascha facit, quia spiritus maiestatem comprehendere necdum dicit. At qui aque baiulum, hoc est gratie preconem in domum Ecclesie fuerit secutus, hic per Spiritum uiuificantem tectum littere transcendendo,  in alto mentis diuersorio Christo mansionem preparat, quia cuncta uel Pasche sacramenta, uel cetera legis decreta de eo scripta intelligit.

Et cum facta esset hora, discubuit, et duodecim apostoli cum eo. Horam manducandi pasche designat, que, ut sepius inculcatum est, quarta decima die mensis primi perducta ad uesperam, et quinta decima luna iam terris apparente, iuxta edicta legis instabat.

Et ait illis: Desiderio desideraui hoc pascha manducare uobiscum antequam patiar. Desiderat primo typicum pascha cum discipulis manducare, et sic passionis sue mundo mysteria declarare, quatenus et antiqui legalisque pasche probator existat, et hoc ad sue dispensationis figuram pertinuisse docendo, carnaliter  ultra uetet exhibenti, imo, umbra transeunte, ueri iam pasche lumen aduenisse demonstret. Quod pulchre temporibus Iosue consummandi manne tempus et ordo prefigurat, ubi scriptum est: Et fecerunt pasche quarta decima die mensis ad uesperum in campestribus Iericho, et comederunt de frugibus terre altero die azymos panes, et polentam eiusdem anni. Defecitque manna postquam comederunt de frugibus terre, nec usi sunt ultra cibo illo filii Isrel . Siquidem Iosue susceptum defuncto Moyse populum, solitis aliquandiu trans Iordanem manne refecit alimentis, quibus et ipse, quamuis agnito olimque gustato terre repromissionis fructu, reficitur. Exin Iordanem traiicit, cultris petrinis circumcidit, et tres semis mensis usque ad  diem scilicet pasche completam consuetum manna non tollit. Moyse quippe mortuo, Iosue dux ordinatur, quia, lege traditionibus Phariseorum corrupta, Christus incarnatur. Iosue trans Iordanem manna pascit et pascitur, quia Dominus usque ad tempus sui baptismatis ceremonias legis et ipse seruat, et a cunctis seruari desiderat. Traductam plebem Iordanem Iosue petra circumcidit, quia, baptismi gratia celebrata, Saluator etiam cogitationum quod lex nequiuerat, illecebras fidei seueritate precedit. Et tres semis annos quasi solito manna nutriri, sacramenta legis, quamuis ad celestia promissa paulatim prouocans, obseruare non cessat, donec tempore prefixo desideratum pascha cum discipulis manducans,  ita demum mane illucescente mundissima sui corporis et sanguinis mysteria in crucis altari consecrata, quasi azyma terre repromissionis imbuendis fidelibus offerat. Denique quod sequitur:

Dico enim uobis, quia ex hoc non manducabo illud donec impleatur in regno Dei. Quantum Iosue uerbis consonat, qui ait: Nec usi sunt ultra cibo illo filii Isrel, sed comederunt de frugibus terre Chanaan .---Ego non manducabo, inquit, illud donec impleatur in regno Dei, id est, nequaquam ultra Moysaicum pascha celebrabo, donec in Ecclesia spiritaliter intellectum compleatur: Ipsa est enim regnum Dei. De quo alibi discipulis ait: Regnum Dei intra uos est . In quo regno Dominus hodieque uetus pascha impletum manducat, quando ea que Moyses  rudi populo carnaliter obseruanda precepit, in membris suis, hoc est in ipsa Ecclesia spiritaliter exercet.

Et accepto calice, gratias egit et dixit: Accipite et diuidite inter uos. Et hic calix ad uetus illud Pascha, cui finem desiderabat imponere, pertinet. Quo accepto, gratias egit, ob hoc nimirum, quia uetera transitura, et uentura, fuerant omnia noua.

Dico enim uobis, quod non bibam de generatione uitis, donec regnum Dei ueniat. Potest quidem hic uersiculus et simpliciter accipi, quod ab hac hora cene, usque ad tempus resurrectionis, quo in regno Dei erat uenturus, uinum bibiturus non esset. Postea namque illum, cibum potumque sumpsisse, testatur apostolus Petrus, qui ait: Qui manducauimus et bibimus cum illo, postquam resurrexit a mortuis .  Sed multo consequentius, ut sicut supra typicum agni esum, sic etiam potum pasche typicum neget se ultra gustaturum, donec ostensa et manifestata resurrectionis sue gloria, regni Dei fides mundo adueniat. Ut per duo maxima legis edicta, esum uidelicet potumque paschalem spiritaliter immutata, disceres omnia legis sacramenta, uel iussa que carnaliter sonare uidebantur, ad spiritalem iam nunc obseruantiam fuisse transferenda.

Et accepto pane, gratias egit, et fregit et dedit eis, dicens: Hoc est corpus meum, quod pro uobis datur. Hoc facite in meam commemorationem. Finitis pasche ueteris solemniis, que in commemorationem antique de Aegypto liberationis agebantur, transiit ad nouum, quod in sue redemptionis memoriam Ecclesia  frequentare desiderat. Ut uidelicet pro carne agni uel sanguine sue carnis sanguinisque sacramentum in panis ac uini figura substituens, ipsum se esse monstraret, cui iurauit Dominus et non penitebit eum, tu es sacerdos in eternum, secundum ordinem Melchisedech . Frangit autem ipse panem quem porrigit, ut ostendat corporis sui fractionem non sine sua sponte futuram, sed, sicut alibi dicit, potestatem se habere ponendi animam suam, et iterum sumendi eam. Et sicut de ueteribus terminandis egerat, sic et de nouis incipiendis Patris gratias agit, nobis pariter exemplum tribuens, in omni boni operis inchoatione uel perfectione, Patrem qui est in celis esse glorificandum. Quod  autem dicit: Hoc facite in meam commemorationem, exponit apostolus Paulus. Qui cum uerba ipsius poneret dicentis: Hoc facite in meam commemorationem, hoc est corpus meum quod pro uobis confringitur, Et iterum: Hic est calix nouum testamentum in meo sanguine, hoc facite quotiescunque bibetis, in meam commemorationem, subiunxit exponendo, et ait: Quotiescunque enim manducatis panem hunc, et calicem bibitis, mortem Domini annuntiate, donec ueniat. .

Similiter et calicem, postquam cenauit, dicens: Hic est calix nouum testamentum in sanguine meo, quod pro uobis fundetur. Quod dicit: Similiter et calicem, subauditur , dedit eis ut sit plena sententia: Similiter et calicem, postquam cenauit, dedit eis. Quia  ergo panis carnem confirmat, uinum uero sanguinem operatur in carne, hic ad corpus Christi mystice, illud refertur ad sanguinem. uerum quia et nos in Christo, et in nobis Christum manere oportet, uinum dominici calicis aqua miscetur. Attestante enim Ioanne, aque populi sunt . Et neque aquam solam, neque solum uinum, sicut nec granum frumenti solum sine aque admistione et confectione in panem, cuiquam licet offerre, ne talis uidelicet oblatio quasi caput a membris secernendum esse significet, et uel Christum sine nostre redemptionis amore pati potuisse, uel nos sine Christi passione saluari, ac Patri offerri posse confingat; quod si quem mouet, cum cenatis Saluator apostolis suum corpus ac sanguinem tradiderit, quare non uniuersalis  Ecclesie consuetudine ieiunii doceamur eadem sacramenta percipere, breuiter audiat ideo tunc cenatos communicasse apostolos, quia necesse erat pascha illud typicum antea consummari, et sic ad ueri pasche sacramenta transiri. Nunc in honorem tanti tamque terribilis sacramenti placuisse magistris Ecclesie, primo nos dominice passionis participatione muniri, primo spiritalibus epulis interius exteriusque sacrari, ac deinde terrenis dapibus corpus et uilibus escis refici. Quod autem dicit: Hic est calix nouum testamentum in sanguine meo, ad distinctionem ueteris Testamenti respicit, quod hircorum et uitulorum est sanguine dedicatum, dicente inter aspergendum legislatore: Hic est sanguis testamenti, quod mandauit ad uos Deus . Necesse  est enim exemplaria quidem celestium his mundari, ipsa autem celestia melioribus hostiis quam istis, iuxta quod Apostolus per totam ad Hebeos Epistolam, inter legem distinguens et Euangelium, pulcherrima expositione et plenaria ratione declarat.

uerumtamen ecce manus tradentis me mecum est in mensa. Et quidem filius hominis secundum quod definitum est uadit, uerumtamen ue illi homini per quem tradetur. Qui de passione predixerat, et de proditore predicit, dans locum penitentie, ut cum intellexisset sciri cogitationes suas et occulta consilia, peniteret eum facti sui. Et tamen non designat specialiter, ne, manifeste correptus, impudentior fieret. Mittit crimen in numero, ut agat conscius penitentiam.  Predicit et penam ut quem pudor non uicerat, corrigant denuntiata supplicia. Sed et hodie quoque et in sempiternum, ue illi homini qui ad mensam Domini malignus accedit, qui, insidiis mente conditis, qui, precordiis aliquo scelere pollutis, mysteriorum Christi secretis participare non metuit. Etenim ille in exemplum Iude filium hominis tradit, non quidem Iudeis peccatoribus, sed tamen peccatoribus, membris uidelicet suis, quibus illud inestimabile et inuiolabile Domini corpus uiolare presumit. Ille Dominum uendit, qui eius amore ac timore neglecto, terrena et caduca, imo etiam criminosa plus amare et curare conuincitur. ue, inquam, illi homini, de quo iehsu qui altaribus sacrosanctis inter immolandum, ut pote proposita consecraturus,  adesse non dubitatur, astantibus sibi ministris celestibus queri cogitur: Ecce, inquiens, manus tradentis me, mecum est in mensa.

Et ipsi ceperunt querere inter se quis esset ex eis qui hoc facturus esset. Et certe nouerant undecim apostoli quod nichil tale contra Dominum cogitarent, sed plus credunt magistro quam sibi, et timentes fragilitatem suam, tristes querunt de peccato, cuius conscientiam non habebant. Querit et Iudas impudens, sicut Mattheus Marcusque commemorant, ut audacia bonam conscientiam mentiretur.

Facta est autem et contentio inter eos, quis eorum uideretur esse maior. Sicut bonis esse moris solet in Scripturis semper exempla Patrum precedentium, quibus ad meliora proficiant, quibus agnitis, de suis  actibus humilientur, inquirere, sic e contrario reprobi, si quid forte in electis reprehensibile reperiunt, quasi suas ex eo nequitias obtecturi, aut pro iusto defensuri, libentissime solent amplecti. Ideoque multo ardentius legunt quod facta est contentio inter discipulos Christi quis eorum uideretur esse maior, quam quod multitudinis credentium erat cor et anima una . Multo recolunt tenacius, quod facta est dissensio inter Barnabam et Paulum, ita ut discederent ab inuicem, quam quod idem Paulus ait: Cum enim sit inter uos zelus et contentio, nonne carnales estis? nonne homines estis? quasi nobis infirmitas sanctorum imitanda proponatur, et non illud potius, quia conualuerunt de infirmitate, fortes facti sunt in bello, hoc maxime in loco, ubi et ipsa contentionis  eorum causa est nobis incognita. Neque enim incredibile est quia iuxta hoc quod alibi precipitur: Contendite intrare per angustam portam , honore se inuicem preueniendo certarint. uerum qualibet ex causa contenderint, nos potius non carnales adhuc discipuli quid gesserint, sed spiritalis magister quid iusserit uideamus.

Dixit autem eis: Reges gentium dominantur eorum, et qui potestatem habent super eos, benefici uocantur. uos autem non sic. Sed qui maior est in uobis, fiat sicut iunior, et qui precessor est, sicut ministrator. Certantibus de prioratu discipulis, pius magister eos non inite contentionis arguit, sed formam quam sequantur humilitatis modesta ratione describit. In qua tamen  forma obtinenda, maiores et precessores, id est, doctores Ecclesie non minima discretione opus habent, ne uidelicet regum gentium instar dominari subiectis, seque ab eis gaudeant superuacuis laudibus attolli, sed ad exemplum regis presint, efficiantur ac ministri. Quia nimirum necesse est ut sic agentibus per humilitatem sint socii, quatenus contra delinquentium uitia per zelum iustitie sint erecti, ut et bonis in nullo se preferant, et cum prauorum culpa exigit, potestatem protinus sui prioratus agnoscant. Ne enim presidentis animus ad elationem potestatis sue delectatione rapiatur, recte per quemdam sapientem dicitur: Ducem te constituerunt, noli extolli, sed esto in illis quasi unus ex illis . Hinc etiam Petrus ait: Non dominantes in  clero, sed forma facti gregi . Et tamen nonunquam grauius delinquitur, si inter peruersos plus equalitas quam disciplina custodiatur, quia enim falsa pietate superatus ferire Heli delinquentes filios noluit, apud districtum iudicem semetipsum cum filiis crudeli damnatione percussit. Unde necesse est ut rectorem subditis et matrem pietas, et patrem exhibeat disciplina. Atque inter hec sollicita circumspectione prouidendum, ne aut districtio rigida, aut pietas sit remissa.

Nam quis maior est, qui recumbit an qui ministrat? Nonne qui recumbit? Ego autem in medio uestrum sum sicut qui ministrat. Ad uerba exhortationis suimet adiungit exempla, que Ioannes euangelista plenius commemorans inter cetera scribit: Si ego laui  uestros pedes Dominus et Magister, et uos debetis alter alterius lauare pedes . Quamuis etiam uerbo ministrandi possint omnia que Deus in carne gessit intelligi. Nam et ipsum sui sanguinis sacramentum imministrandum nobis se effundere significat, cum dicit: Sicut Filius hominis non uenit ministrari, sed ministrare, et dare animam suam redemptionem pro multis , et hoc quoque maioribus Ecclesie precipuum ministrandi genus imitandum ostendens, ut non solum misericordiis, eleemosyne, doctrine salutaris, spiritalis exempli ministeria fratribus impendamus, uerum etiam sicut ille pro nobis animam suam posuit, ita et nos pro inuicem animas ponere discamus.

uos autem estis qui permansistis mecum in tentationibus  meis, et ego dispono uobis, sicut disposuit mihi Pater meus regnum. Non inchoatio patientie, sed perseuerantia celestis regni gloria donatur. Quia nimirum perseuerantia que alio nomine constantia uocatur, robur quoddam et fortitudo mentis, cunctarumque  est columna uirtutum. Que cum bene recta et firma consistit, nichil est certius, nichil tutius bonis moribus. Quod si aliquo deiiciatur impulsa turbine, non sola labitur; omnia enim prorsus animi bona simul corruunt. Sicut ergo Pater disposuit filio regnum, quem factum obedientem usque ad mortem, mortem autem crucis, exaltauit, et donauit illi nomen quod est super omne nomen , sic et filius idem permanentes secum in tentationibus  eternum ducet ad regnum. Si enim complantati facti sumus, similitudini mortis eius, simul et resurrectionis erimus . A cuius sublimitate promissi Iudas infelix excipitur. Nam et antequam hec Dominus diceret, exisse credendus est. Qui non modo permanere cum illo in tentationibus spreuit, uerum ipsos tentationum eius iuuit auctores. Excipiuntur et illi qui, auditis incomprehensibilis sacramenti uerbis, abierunt retro, et iam non cum illo ambulabant. Non enim recedentes a Domino, nisi quotquot penitendo redierunt, potuere saluari.

Ut edatis et bibatis super mensam meam in regno. Mensa hec proposita omnibus sanctis ad fruendum, celestis est gloria uite. Cibus potusque ille de quo alias dicitur: Beati qui esuriunt et sitiunt iustitiam  , quoniam ipsi saturabuntur. Fruendo, scilicet, olim desiderato et amato gaudio ueri et inconcussi boni. Et sedeatis super thronos, iudicantes duodecim tribus Isrel. Hec est illa quam psalmus canit immutatio dextre Excelsi , ut qui nunc humiles gaudent ministrare conseruis, tunc super Domini mensam sublimes uite perpetue dapibus alantur; qui hic in tentationibus iniuste iudicati cum Domino permanent, illic cum eo super tentatores suos iusti iudices ueniant, et quanto huic mundo magna humilitate despecti sunt, tanto tunc acceptis sedibus maiore culmine potestatis excrescant.

Ait autem Dominus: Simon, Simon, ecce Satanas expetiuit uos, ut cribraret sicut triticum. Ego autem rogaui pro te, ut non deficiat fides tua. Ne gloriarentur  undecim apostoli, suisue uiribus tribuerent quod soli pene inter tot millia Iudeorum dicerentur in tentationibus permansisse cum Domino, ostendit et eos, si non iuuantis se Domini essent opitulatione protecti, eadem procella cum ceteris potuisse conteri. uerum cum Satanas expetit eos tentare, et uelut qui triticum purgat uentilando concutere, docet nullius fidem a diabolo nisi Deo permittente tentari. Satane quippe ad cribrandum bonos expetere est, ad afflictionem eorum, malitie estibus anhelare. Quo enim eorum tentationem inuidens appetit, eo illorum quasi probationem deprecans perit. Cum uero pro Petro rogans Saluator non ut non tentetur, sed ut non deficiat fides eius obsecrat, hoc est, ut post lapsum negationis ad statum pristinum  penitendo resurgat, insinuat utile sanctis esse tentationum flammis examinari, ut uel tentari quia fortes fuerint appareant, uel cognita per tentationes sua infirmitate fortiores discant, et sic, cum probati fuerint, accipiant et ipsi coronam uite, quam repromisit Deus diligentibus se .

Et tu aliquando conuersus, confirma fratres tuos. Sicut ipse tuam  fidem, ne Satana tentante deficiat orando protexi, ita et tu infirmiores quosque fratres exemplo tue penitentie, ne de uenia forte desperent, erigere et confortare memento. Quod idem et post resurrectionem exhortatur, cum ei tertio sese amare profitenti   tertio nichilominus pascendas suas oues commendat.

Qui dixit ei: Domine, tecum paratus sum et in carcerem, et in mortem ire. At ille dixit: Dico tibi, Petre, non cantabit hodie gallus, donec abneges nosse me. Quia dixerat se Dominus pro Petri fide rogasse, conscius ille presentis affectus fideique feruentis, sed futuri casus nescius, non credit se ullatenus ab eo posse deficere. uerum qui solus nouit quid sit in homine, ne qui fidelium suo uel de statu incaute confidat, uel de casu incautius diffidat, et quasi Deus modum, tempus, ac numerum negationis eius predicit, et quasi misericors auxilium sue defensionis promittit.

Quando misi uos sine sacculo, et pera, et calceamentis, nunquid aliquid defuit uobis? At illi dixerunt  Nihil. Dixit ergo eis: Sed nunc qui habet sacculum, tollat similiter et peram, et qui non habet, uendat tunicam et emat gladium. Quam iuste discretionem matrem cunctarum nutricemque uirtutum Patrum sententia definiat, et ex hoc Domini sermone probatur, qui non eadem uiuendi regula persecutionis qua pacis tempore discipulos informat. Sunt namque uirtutes que semper obnixeque tenende, sunt que pro tempore locoque prouida sunt discretione mutande. Quis etenim nesciat uiscera misericordie, benignitatem, humilitatem, patientiam, modestiam, castitatem, fidem, spem, caritatem, et his similia, sine ulla temporum intercapedine fidelibus esse seruanda? At uero famem, sitim, uigilias, nuditatem, lectionem, psalmodiam, orationem, laborem operandi,  doctrinam, silentium, et cetera huiusmodi, si qui semper exsequenda putauerit, non modo se horum fructu priuabit, sed et notam indiscrete obstinationis, imo stultitie peruicacis incurret. Magister itaque Dominusque uirtutum ut modum discretionis insinuet, missis ad predicandum discipulis, ne quid tollerent in uia precipit, uidelicet, ordinans ut qui Euangelium annuntiant, de Euangelio uiuant. Mortis uero instante periculo, et tota simul gente, pastorem pariter gregemque persequente, congruam tempori regulam decernit, pecuniam, scilicet uictui necessariam, donec, sopita persecutorum insania, tempus euangelizandi redeat, tollere permittendo. Ubi nobis quoque dat exemplum iusta nonnunquam causa instante, quedam de nostri propositi rigore  posse sine culpa intermitti. uerbi gratia, cum per inhospitales porro regiones iter agimus, plura uiatici causa, quam domi habebamus, licere portare. Gladium quoque uel habitum sumere, uel non habitum iubet emere, ut sciant legentes non facultatem resistendi deesse discipulis, sed magistro amorem potius inesse patiendi. Ubi et si nulla esset alia causa euaginandi gladii, suffecerat illa, ut amputata seruo auricula, tactu Domini sanaretur, et beneficia uirtus Saluatoris, etiam percussores suos, ne iram percussi sustinere, sed fidem resurgentis suscipere mallent, admoneret.

Dico enim uobis quoniam adhuc hoc quod scriptum est oportet impleri in me: Et cum iniustis deputatus est. Etenim ea que sunt de me finem habent. Ecce  quare discipuli sacculum, peram et gladium tollere monentur, uidelicet quia Dominus cum iniustis erat deputandus, quod passionem eius describens inter cetera ponit Isaias , uel latrones utique, in quorum medio crucifigendus, uel inferos ad quos per mortem erat descensurus, insinuans. Et tunc enim deputatus est cum iniustis, cum descendit ad inferos, et quos suos ibi reperit, reuocauit ad superos. Iuxta quod eidem alius propheta decantat: Tu quoque in sanguine testamenti tui emisisti uinctos tuos de lacu, in quo non est aqua .

At illi dixerunt: Domine, ecce gladii duo hic. At ille dixit eis: Satis est. Duo gladii sufficiunt ad testimonium sponte passi Saluatoris. Unus qui et apostolis  audaciam pro Domino certandi, et euulsa ictu eius auricula, Domino etiam morituro pietatem uirtutemque doceret inesse medicandi. Aliter qui nequaquam uagina exemptus ostenderet eos nec totum quod potuere pro eius defensione facere permissos.

Et egressus, ibat secundum consuetudinem in montem Oliuarum. Secuti sunt autem illum et discipuli. Tradendus a discipulo Dominus, consueti secessus locum quo facillime reperiri possit, adit. Ubi sunt ergo qui eum mortem timuisse, inuitumque contendunt esse crucifixum? Et pulchre sui corporis et sanguinis mysteriis imbutos in montem Oliuarum discipulos educit, ut omnes in morte sua baptizatos altissimo sancti Spiritus chrismate confirmandos esse designet, qui dicere possint cum Psalmista:  Signatum est super nos lumen uultus tui, Domine, dedisti letitiam in corde meo . Et de quibus ante subiungitur: A tempore frumenti uini et olei sui, multiplicati sunt .

Et cum peruenisset ad locum, dixit illis: Orate ne intretis in tentationem. Impossibile est humanam animam non tentari. Unde et in Oratione Dominica dicimus; Ne nos inducas in tentationem : non tentationem penitus refutantes, sed uires sustinendi in tentationibus deprecantes. Ergo et in presentiarum, non ait Orate, ne tentemini, sed Ne intretis in tentationem, hoc est, ne tentatio uos superet ultima, intra suos casses teneat; uerbi gratia, martyr qui pro confessione Domini sanguinem fundit, tentatus quidem est, sed tentationis retibus non ligatus;  qui autem negat, in plagas tentationis incurrit.

Et ipse auulsus est ab eis, quantum iactus est lapidis. Et positis genibus, orabat dicens. Dato apostolis precepto orandi, et ipse auulsus ab eis solus orat pro omnibus, significans tantum orationem suam, quantum et passionem a nostra distare, et positis genibus orat, ut humilitatem mentis habitu carnis ostendat. Auulsus est autem ab eis quantum iactus est lapidis, tanquam hoc eos typice admonuerit, ut in eum dirigerent lapidem, id est, usque ad ipsum perducerent in tentationem legis, que scripta erat in lapide. Usque ad illum enim potest peruenire ille lapis, quoniam finis legis est Christus ad iustitiam  omni credenti.

Pater, si uis, transfer calicem istum a me. uerumtamen non mea uoluntas, sed tua fiat. Transferri a se calicem postulat, non quidem timore patiendi, sed misericordia prioris populi, ne ab illo bibat calicem propinatum. Unde et signanter non dixit Transfer a me calicem, sed, calicem istum, hoc est populi Iudeorum, qui excusationem ignorantie habere non potest si me occiderit, habens legem et prophetas, qui me quotidie uaticinantur. Et tamen reuertens in semetipsum, quod ex hominis persona trepidanter tenuerat, ex Dei filii potestate confirmat.

uerumtamen non mea uoluntas, sed tua fiat. Non  hoc fiat, quod humano affectu loquor, sed propter quod ad terras tua uoluntate descendi. Si  ergo  fieri potest, ut sine interitu Iudeorum credat gentium multitudo, passionem recuso. Sin autem illi excecandi sunt, ut omnes gentes uideant, non mea, Pater, uoluntas, sed tua fiat. Aliter: Appropinquans passioni Saluator, infirmantium in se uocem sumpsit, dicens: Pater, si uis, transfer calicem istum a me, eorumque timorem ut abstraheret, suscepit. Et rursus per obedientiam, fortitudinem mentis ostendens, ait: uerumtamen non mea uoluntas, sed tua fiat. Ut cum hoc imminet quod fieri nolumus, sic per infirmitatem petamus, ut non fiat, quatenus per fortitudinem parati simus ut uoluntas Conditoris nostri etiam contra nostram uoluntatem fiat.

 Apparuit autem illi angelus de celo, confortans eum. Alibi legimus quia angeli accesserunt, et ministrabant ei. In documento ergo utriusque nature, et ei angeli ministrasse, et eum angelus confortasse describitur, quoniam qui Deus ante secula exstitit, homo factus est in fine seculorum. Qui et priusquam per resurrectionis exaltaretur gloriam, diuinitate super angelos fuit, sed tamen ab angelis, ut scriptum est, humanitate minoratus , ex qua et morti subiacuit. At postquam mortem resurgendo calcauit, humanitatem suam etiam maiestatibus archangelorum superposuit. Certe si quid sibi heresis ex hoc blanditur, ut infirmum affirmet cui opus fuerit angeli confortantis auxilio, meminerit Creatorem angelorum creature sue non eguisse presidio.  Quippe qui, si uellet, duodecim millia legionum de celis angelorum deduceret. Tum deinde necessario eo modo eum confortatum, quo et tristem esse. Nam si nobis tristis est, id est, propter nos tristis est, necesse est ut et propter nos sit confortatus et nobis.

Et factus in agonia, prolixius orabat. Quid pro se ille cum agonia peteret, qui in terris positus celestia cum potestate tribuebat? Sed, appropinquante morte, nostre mentis in se certamen expressit, qui uim quamdam terroris ac formidinis patimur, cum per solutionem carnis eterno iudicio propinquamus. Neque enim tunc cuiuslibet anima immerito terretur, quando post pusillum hoc inuenit, quod in eternum mutare non possit.

 Et factus est sudor eius sicut gutte sanguinis decurrentis in terram. Nemo sudorem hunc infirmitati deputet, quia et contra naturam est sudare sanguinem. Neque ad heresim infirmitatis pertinere ullo modo poterit, quod aduersus heresim phantasma mentientem proficit, per sudorem sanguinis ad corporis ueritatem. Sed potius intelligat per irrigatam sacratamque eius sanguine terram, non sibi qui nouerat, sed nobis aperte declaratum, quod effectum iam sue precis obtineret, ut fidem uidelicet discipulorum quam terrena adhuc fragilitas arguebat, suo sanguine purgaret; et quidquid illa scandali de eius morte pertulisset, hoc ipse totum moriendo deleret, imo uniuersum late terrarum orbem peccatis mortuum  sua morte innoxia, celestem resuscitaret ad uitam.

Et cum surrexisset ab oratione, et uenisset ad discipulos suos, inuenit illos dormientes pre tristitia. Et ait illis: Quid dormitis? Surgite, et orate, ne intretis in tentationem. Id est, ne in uos calix mee passionis incumbat. Ubi liquido demonstrat, quia et pro illis orauerit, quos et ipsos sedulo monet, orationum suarum uigilando et orando existere participes.

Adhuc eo loquente, ecce turba, et qui uocabatur Iudas unus de duodecim, antecedebat eos, et appropinquauit Iesu, ut oscularetur eum. Quare osculetur alii euangeliste manifestant, hoc est, ut hoc indicio dignoscere possint ipsum esse quem traderet. Suscipit autem Dominus osculum traditoris, non quo simulare  nos doceat, sed ne proditionem fugere uideatur, simul et illud Dauidicum complens: Cum his qui oderunt pacem, eram pacificus .

iehsu autem dixit ei: Iuda, osculo Filium hominis tradis. Filium, inquit, hominis tradis, quia caro, non diuinitas, comprehenditur. Illud tamen plus confutat ingratum, quod eum tradiderit, qui cum esset Dei Filius, propter nos tamen Filius hominis esse uoluit. Et quasi dicat: Propter te suscepi, ingrate, quod tradis. Interrogatiue sane pronuntiandum puto, quasi amantis affectu corripiat proditorem. Iuda, osculo Filium hominis tradis? hoc est, amoris pignore uulnus infligis, et caritatis officio sanguinem fundis, et pacis instrumento mortem irrogas, seruus  Dominum, discipulus prodis magistrum, electus auctorem?

uidentes autem hi qui circa ipsum erant, quod futurum erat, dixerunt ei: Domine, si percutimus in gladio? Et percussit unus ex illis seruum principis Sacerdotum, et amputauit auriculam eius dexteram. Petrus hoc fecit, ut Ioannes euangelista docet, eodem nimirum mentis ardore, quo cetera fecerat. Sciebat enim quomodo Phinees puniendo sacrilegos mercedem iustitie et sacerdotii perennis acceperit. Quod uero sequitur:

Respondens autem iehsu, ait: Sinite usque huc. Non ita sentiendum est, quasi placuerit ei usque huc factum, sed amplius fieri noluerit, in uerbis que Mattheus ponit dixisse Dominum: Conuerte  gladium tuum in locum suum; omnes enim qui acceperint gladium, gladio peribunt ; intelligebatur potius totum factum, quo usus est gladio Petrus Domino displicuisse. Illud enim uerius est, quod cum eum interrogassent dicentes: Domine, si percutimus in gladio? tunc respondit: Sinite usque huc, id est, non uos moueat quod futurum est, permittendi sunt hucusque progredi, hoc est, ut me apprehendant, et impleantur que de me scripta sunt. Sed inter moras uerborum interrogantium Dominum et illius respondentis, Petrus, defensionis auiditate, maiore pro Domino commotione percussit. Sed non potuerunt etiam simul dici que simul fieri potuerunt. Non enim diceret: Respondens autem iehsu, nisi illorum interrogationi responderet. Nam  de facto Petri quid iudicauerit, Mattheus solus dicit. Ubi etiam non dixit Mattheus: Respondit iehsu Petro: Conuerte gladium tuum, sed dixit: Tunc ait illi iehsu: conuerte gladium, quod post factum apparet dixisse Dominum.

Et cum tetigisset auriculam eius, sanauit eum. Nunquam pietatis sue Dominus obliuiscitur, qui etiam hostes suos non patitur uulnerari. Illi iusto mortem inferunt, ille persecutorum uulnera sanat: mystice docens et ipsos si conuertantur posse sanari, qui in sue sunt mortis consensione uulnerati. Iuxta allegoriam seruus iste populus est Iudeorum, principibus sacerdotum indebito mancipatus obsequio, adeo ut illorum suasu Barabbam dimitti, Iesum uero quem paulo ante hosanna concinentes filium Dauid  regemque clamabant, peterent crucifigi. Qui in Domini passione dexteram auriculam, id est, spiritalem legis intelligentiam perdidit, sinistra tantum, hoc est, utilitate littere contentus. Que uidelicet auris Petri gladio deciditur, non quod ille sensum intelligendi audientibus tollat, sed diuino ablatum iudicio negligentibus pandat. uerum eadem dextera auris in iis qui ex eodem populo credere maluerunt, diuine dignatione pietatis pristino est restituta officio. Aliter: auris pro Domino amputata, et a Domino sanata, significat auditum ablata uetustate renouatum, ut sit in nouitate spiritus, et non in uetustate littere. Quod cui prestitum fuerit a Christo, prestabitur et regnare cum Christo. Unde bene et Malchus, quo  nomine seruus ille uocabatur, rex siue regnaturus interpretatur. Quod autem seruus inuentus est, et hoc pertinet ad illam uetustatem que in seruitutem generat, quod est Agar. Sed cum accessisset sanitas, figurata est et libertas.

Dixit autem iehsu ad eos qui uenerant ad se principes sacerdotum, et magistratus templi, et seniores. Queritur quomodo iehsu principes sacerdotum, magistratus templi, et seniores qui ad se uenerint alloqui dicatur, qui apud alios euangelistas non ipsi uenisse, uerum in atrio Caiphe exspectantes, ministros misisse perhibentur. Sed quia pontifices, Pharisei et seniores ita de Domini nece agebant, ut uelut ipsi a sanguine eius uiderentur innoxii: Non tradatur per nos, sed per discipulum suum, non comprehendatur  a nobis, sed a tribuno turbisque; non a nobis pro illo Barabbas, sed eligatur a populis; ad extremum non a nobis, sed a preside damnetur, neque nostra, sed Romane militie manu cruci affigatur: uolens euangelista eos maxime quorum cuncta consilio gerebantur sanguinis eius ostendere reos, dicit principes sacerdotum et magistratus templi et seniores ad comprehendendum uenisse Saluatorem, ut hinc coniici daretur quia sicut illi non per seipsos; sed per eos quos miserunt apprehendendum Christum, quid aliud quam ipsi in sue iussionis potestate uenerunt? sic omnes qui crucifigendum eum impiis uocibus clamauerunt, non quidem per seipsos eum, sed tamen per illum qui eorum clamore ad hoc nefas impulsus est, occiderunt.

 Quasi ad latronem existis cum gladiis et fustibus? Cum quotidie uobiscum fuerim in templo, non extendistis manus in me. Sed hec est hora uestra et potestas tenebrarum. Stultum est  eum cum gladiis et fustibus querere, qui ultro se uestris tradat manibus; et in nocte quasi latitantem et uestros oculos declinantem per proditorem inuestigare, qui quotidie in templo doceat. Sed ideo aduersum me in tenebris congregamini, quia potestas uestra qua contra lucem mundi armamini, in tenebris est.

Comprehendentes autem eum duxerunt ad domum principis sacerdotum. Principem sacerdotum Caipham significat, qui erat pontifex anni illius, sicut Ioannes euangelista testatur.

Petrus uero sequebatur a longe. Merito a longe sequebatur,  qui iam proximus erat negaturo. Neque enim negare posset, si Christo proximus adhesisset. uerum in hoc maxima nobis est admiratione uenerandus, quod Dominum non reliquit, etiam cum timeret. Quod enim timet, nature est; quod sequitur, deuotionis; quod negat, obreptionis; quod penitet, fidei. Aliter: quod ad passionem euntem Dominum a longe sequitur Petrus, significabat Ecclesiam secuturam quidem, hoc est, imitaturam passiones Domini, sed longe differenter. Ecclesia enim pro se patitur, at ille pro Ecclesia.

Accenso autem igne in medio atrio et circumsedentibus illis, erat Petrus in medio eorum. Est dilectionis ignis, est et cupiditatis. De hoc dicitur: Ignem ueni  mittere in terram, et quid uolo, nisi ut ardeat ? De illo: Ecce uos omnes accendentes ignem accincti flammis, ambulate in lumine ignis uestri et flammis quas succendistis . Iste super credentes in cenaculo Sion de celo descendens, uariis linguis Deum laudare docuit. Ille terrena materia Caiphe fotus in atrio, flammis negandi Dominum turbas accendit. Hoc Moyses aureum idoli caput, illo Sedechias Ieremie prophetantis scripta consumpsit. Quicunque uitiosum noxiumque in se exstinguit incendium, potest Domino cantare: Quia factus sum sicut uter in pruina, iustificationes tuas non sum oblitus . At qui flammam uirtutum perdidit, audit a Domino: Quoniam abundauit iniquitas, refrigescit caritas multorum . Quo frigore  torpens ad horam apostolus Petrus persecutorum prunis calefieri cupiebat, quia temporalis commodi solatium perfidorum societate querebat. Sed non mora, respectus a Domino, cum ignem eorum corpore, tum infidelitatem corde reliquit.

Quem cum uidisset ancilla quedam sedentem ad lumen, et eum fuisset intuita, dixit: Et hic cum illo erat. Quid sibi uult quod prima eum prodit ancilla, cum uiri utique magis eum potuerint recognoscere, nisi ut et iste sexus peccasse in necem Domini uideretur, et iste sexus redimeretur per Domini passionem? Et ideo mulier resurrectionis accepit prima mysterium, et mandata custodit, ut ueterem preuaricationis aboleret errorem.

At ille negauit eum dicens: Mulier, non noui illum.  Quidam pro erga apostolum Petrum affectu locum hunc ita interpretantur, quasi bene dixerit se illum non nosse quem mens humana nescit comprehendere, quia nemo sciat Filium nisi Pater . Iterum quoque inquisitus dixerit: O homo, non sum, malens se negare quam Christum. Sed et tertio interrogatus, cum ait: Homo, nescio quid dicis, significauerit se sacrilegia illorum nescire, hoc est reprobando et exsecrando damnare. Sed hec quam friuola sit expositio, et Dominus qui se ueridica contestatione, ter negandum a Petro predixerat, et ipse Petrus insinuat, qui se hec non de industria, sed de subreptione locutum, subsequentibus lacrymis manifestat.

Et post pusillum alius uidens eum dixit: Et tu de  aliis es. Petrus uero ait: O homo, non sum. In hac negatione beati Petri, discimus non solum ab eo negari Christum, qui dicit eum non esse Christum, sed ab illo etiam qui cum sit, negat se esse Christianum; Dominus autem non ait Petro: Discipulum meum te negabis, sed me negabis. Negauit ergo ipsum, cum se negauit eius esse discipulum.

Et interuallo facto quasi hore unius, alius quidam affirmabat dicens: uere et hic cum illo erat, nam et Galileus est. Non quod alia lingua Galilei atque alia loquerentur Ierosolymite, qui utrique fuerunt Hebrei, sed quod unaqueque prouincia et regio suas habendo proprietates, uernaculum loquendi sonum uitare non possit. Unde in Actibus apostolorum cum  hi, quibus Spiritus sanctus insederat, omnium gentium linguis loquerentur, inter alios qui de diuerso mundi climate conuenerant, etiam qui habitabant Iudeam mirantes dixisse referuntur: Nonne ecce omnes isti qui loquuntur, Galilei sunt? Et quomodo nos audiuimus unusquisque linguam nostram in qua nati sumus?

Et ait Petrus: Homo, nescio quid dicis. Et continuo adhuc illo loquente cantauit gallus. Solet Scriptura sacra sepe meritum causarum, per statum designare temporum. Unde Petrus, qui media nocte negauit, ad galli cantum penituit. Qui etiam post resurrectionem, diurna sub luce, Dominum quem ter negauerat, tertio se amare professus est, quia nimirum quod in tenebris obliuionis errauit, et sperate iam  lucis rememoratione correxit, et eiusdem uere lucis adepta presentia plene totum quidquid mutauerat, erexit. Hunc opinor gallum aliquem doctorum intelligendum, qui nos iacentes excitans et somnolentos increpans, dicat: Euigilate, iusti, et nolite peccare 

Et conuersus Dominus respexit Petrum. Et recordatus est Petrus uerbi Domini sicut dixerat: Quia prius quam gallus cantet, ter me negabis. Et egressus foras Petrus fleuit amare. Respiciente Domino, Petrus ad cor reuersus, maculam negationis penitentie lacrymis tergit, quia non solum cum agitur penitentia, uerum ut agatur, Dei misericordia necessaria est. Respicere namque eius, misereri est. Unde Psalmista: Usquequo  exaltabitur inimicus meus  super me? respice et exaudi me, Domine Deus meus , id est, miserere et adiuua. Quam nociua sane alloquia perfidorum! Petrus inter Iudeos uel hominem se nosse negauit, quem inter condiscipulos Dei filium confessus erat. Sedne, in atrio Caiphe retentus, poterat agere penitentiam? Egreditur foras, ut, ab impiorum concilio secretus, pauide negationis sordes liberis fletibus abluat.

Et uiri qui tenebant illum, illudebant ei credentes, et uelauerunt eum, et percutiebant faciem eius. Impleta est hoc loco prophetia, que ait: In uirga percutient maxillam iudicis Isrel . Sed qui tunc cesus est colaphis Iudeorum, ceditur etiam nunc blasphemiis falsorum Christianorum. uelauerunt autem eum, non ut eorum ille scelera non uideat, sed  ut a seipso, sicut quondam Moysi fecerunt, faciem eius abscondat. Si enim crederent Moysi, crederent forsitan et Domino. Quod uelamentum usque hodie manet super cor eorum non reuelatum, nobis autem in Christum credentibus ablatum est. Neque enim frustra eo moriente, uelum templi scissum est medium

Et interrogauerunt eum dicentes: Prophetiza quis est qui te percussit. Et alia multa blasphemantes, dicebant in eum. Hec quasi in contumeliam faciebant eius, qui se a populis prophetam uoluerit haberi: sed ipso dispensante qui patitur, omnia pro nobis fiunt, ut sicut Petrus hortatur Christo in carne passo, nos eadem cogitatione armemur. Et heretici autem, uel Iudei usque hodie qui Iesum Deum negant, et  mali catholici, qui, eum reprobis actibus exacerbantes, uideri ab illo suas cogitationes et opera tenebrarum non autumant, quasi ei illudentes aiunt: Prophetiza quis est qui te percussit.

Et ut factus est dies, conuenerunt seniores plebis, et principes sacerdotum, et scribe, et duxerunt illum in concilium suum dicentes: Si tu es Christus dic nobis. Non ueritatem desiderabant, sed calumniam preparabant. Siquidem Christum hominem tantummodo de stirpe Dauid uenturum sperantes, sicut ei interroganti alias ipsi responderunt, hoc pro magno ab eo querebant, ut si diceret, Ego sum Christus  de semine Dauid, calumniarentur quod sibi arrogaret regiam potestatem.

 Et ait illis: Si uobis dixero, non credetis mihi. Si autem et interrogauero, non respondebitis mihi, neque dimittetis. Sepe illis dixerat Christum se esse, uidelicet, quando aiebat: Ego et Pater unum sumus ; Et iterum: Opera que ego facio in nomine Patris mei, hec testimonium perhibent de me, sed uos non creditis , et cetera talia. Interrogauerat quoque quomodo dicerent Christum filium esse Dauid, cum ipse Dauid in spiritu Dominum suum illum uocauerit, ut tali nimirum interrogatione prouocati discerent eum non solum uerum hominem, quia filium Dauid, sed etiam uerum Deum, quia Dominum esse Dauid. uerum illi neque dicenti credere sequendo, neque interroganti respondere querendo, neque  eum qui innoxius approbatus est, immunem dimittere uolebant. Qui autem semen Dauid calumniari querebant, plus est quod audiunt.

Ex hoc autem erit Filius hominis sedens a dextris uirtutis Dei. Si ergo tibi in Christo, o Iudee, pagane, et heretice, contemptus, infirmitas, et crux, contumelia est, uide quia per hec filius hominis ad dexteram Dei patris sessurus, et ex partu uirginis homo natus, in sua cum celi nubibus est maiestate uenturus. Unde et Apostolus, cum crucis abiecta descripsisset, adiunxit, dicens: Propter quod et Deus illum exaltauit, et donauit illi nomen quod est super omne nomen, ut in nomine Iesu omne genu flectatur celestium, terrestrium, et infernorum, et omnis lingua confiteatur quia iehsu Christus in gloria est Dei  .

Dixerunt autem omnes: Tu ergo es Filius Dei? uos dicitis quia ego sum. Ita responsionem temperat suam, ut et uerum dicat, et sermone eius calumnie non pateat. Maluit enim se Christum Filium Dei probare, quam dicere, ut condemnandi causa tolleretur his qui quod obiiciunt, hoc ipsi fatentur.

At illi dixerunt: Quid adhuc desideramus testimonium? Ipsi enim audiuimus de ore eius. Testimonium Domini, quod ipse Christum et Filium dixerit Dei, in eo acceperunt quod ait: Erit Filius hominis sedens a dextris uirtutis Dei. Et interrogantibus: Tu ergo es Filius Dei? Respondit: uos dicitis quia ego sum. Sua se ergo sententia condemnant, qui eum morti tradunt, quem et oris et operis sui testimonio Deum  esse cognoscunt. Condemnant et Arianos, qui uerba diuine maiestatis nuntia, clarificato iam post mortem Domino, nolunt intelligere, que, eo uincto adhuc flagellatoque, et irriso, ipsi qui crucifixuri erant intellexere carnifices.



CAPUT XXIII.

Et surgens omnis multitudo eorum duxerunt illum ad Pilatum. Ut sermo Iesu compleretur, quem de sua morte predixit: Tradetur enim gentibus, et illudetur, et flagellabitur, et conspuetur. Et postquam flagellauerint, occident eum . Gentibus quippe Romanos significat. Nam Pilatus Romanus erat, eumque in Iudeam Romani presidem miserant, cui crucifigendum tradunt Dominum Iudei, qui se isto  modo ab eius interfectione uelut alienos facere cupiunt, ut non eorum innocentia, sed ut dementia monstretur.

Ceperunt autem accusare illum dicentes: Hunc inuenimus subuertentem gentem nostram et prohibentem tributa dare Cesari, et dicentem se Christum regem esse. Arguuntur impietatis Iudei, quod accusantes Saluatorem ne falso quidem aliquid uerisimile quod ei obiicere possint, inueniunt. Et ideo sicut Marcus dicit: conuenientia eorum testimonia non erant . uerum ipse ut nobis patientie prebeat exemplum, sicut ante uerberatus, sic et modo accusatus silet ac reticet.

Pilatus autem interrogauit eum dicens: Tu es rex Iudeorum? At ille respondens ait: Tu dicis. Eodem  uerbo presidi, quo et principibus sacerdotum respondet, ut propria sententia condemnentur. Et notandum quod duobus Domino obiectis, uidelicet quod et tributa Cesari dare prohiberet, et se Christum regem diceret, Pilatus de uno regni uerbo interrogandum putauit. Potuit enim fieri ut illud Domini iudicium, quod ait: Reddite Cesari que Cesaris sunt, et que Dei sunt, Deo , etiam Pilatum audisse contigerit, ideoque causam hanc, quasi apertum inuidorum mendacium nichili pendens, solum hoc quod nesciebat quesitu dignum duxerit.

Ait autem Pilatus ad principes sacerdotum et turbas: Nihil inuenio cause in hoc homine. Hoc est quod ipse pridie quam pateretur inter alia discipulis ait:  uenit enim princeps mundi huius, et in me non habet quidquam . Sed quia princeps mundi, hoc est Pilatus, eum absoluit, in quo nichil cause quam damnaret inuenit, uide quid agant Iudei, qui non equitatis amore uerum inuestigare, sed inuidie stimulo iustum damnare satagunt.

At illi inualescebant dicentes: Commouet populum, docens per uniuersam Iudeam, et incipiens a Galilea usque huc. Hic accusantium sermo magis et eum qui accusatur innoxium, et eos qui. accusant docet esse peruersos. Docuisse enim populum, et a pristini temporis ignauia docendo commouisse, talique actu a Galilea usque ad Iudeam, hoc est totam a fine usque ad finem, terram repromissionis pertransisse, non criminis, sed indicium constat esse uirtutis. Potuit  namque aliquis amator Domini, sicut etiam fecit, eamdem sententiam laudis loco ponere, dicendo auditoribus bonis: uos scitis quod factum est uerbum per uniuersam Iudeam. Incipiens enim a Galilea post baptismum, quod predicauit Ioannes, Iesum a Nazareth, quomodo unxit eum Deus Spiritu sancto et uirtute, qui pertransiit benefaciendo, et sanando omnes oppressos a diabolo, quoniam Dominus erat cum illo. Denique Pilatus neque interrogandum de hoc ratus Saluatorem, se magis ipsum nacta occasione, cupit ab eo iudicando liberum reddere. Nam sequitur:

Pilatus autem audiens Galileam, interrogauit si homo Galileus esset. Et ut cognouit quod de Herodis potestate  est, remisit eum ad Herodem, qui et ipse Ierosolymis erat illis diebus. Pilatus quidem, ne contra eum, quem insontem et propter inuidiam traditum cognouerat, sententiam dare cogeretur, Herodi eum misit audiendum, ut ipse potius eum qui eius patrie Tetrarchus existebat, uel absolueret, uel puniret: uerum diuina Prouidentia, ne qua Iudeis excusatio remaneret, quasi non ipsi, sed Romani Christum crucifixerint, Herodes quoque, qui natu et religione erat Iudeus, cum exercitu suo quid de illo senserit est ostentare permissus. Simul et impietas utriusque prouincie, Iudee scilicet, in qua natus, et Galilee, in qua nutritus est et conuersatus, in eius necem conspirantis ostenditur.

Herodes autem uisu Iesu gauisus est ualde. Erat  enim cupiens ex multo tempore uidere illum, eo quod audiret multa de illo, et sperabat signum aliquod uidere ab eo fieri. Interrogabat autem illum multis sermonibus, at ipse nichil illi respondebat. Tacuit, et nichil fecit, quia nec illius crudelitas merebatur uidere diuina, et Dominus iactantiam declinabat. Et fortasse in Herode omnes impii significantur, qui si legi non crediderint et prophetis, mirabilia Christi opera in Euangelio quoque uidere non possint.

Stabant etiam principes sacerdotum et scribe constanter accusantes eum. Accusantibus se principibus sacerdotum et scribis, Dominus apud Pilatum pauca, apud Herodem nulla respondit, ne uidelicet crimen diluens dimitteretur a preside, et crucis utilitas differretur. Nam et iustum profecto erat ut Pilato qui  inuitus ferebat sententiam, aliqua in parte responderet: Herodem uero ceterosque Iudeorum optimates, quia contra legis sue decreta innoxium condemnabant, indignos per omnia suo sermone duceret. Propter illa ergo, quamuis respondere noluit, ad hoc data est de Agno similitudo, ut in suo silentio non reus, sed innocens haberetur. Ubi enim tacebat, quasi agnus toto pro grege immolandus patientiam prestabat; ubi uero respondebat, quasi pastor bonus, pro creditis sibi ouibus contra luporum latronumque insidias pugnabat.

Spreuit autem illum Herodes cum exercitu suo, et illusit indutum ueste alba, et remisit ad Pilatum. Quod ueste alba induitur, immaculate dat indicia passionis, quoniam agnus Dei immaculatus totius mundi sit  peccata ablaturus. Qui enim in ueste alba spretus et illusus, ipse in casta carne est passus et sepultus. Aliter: quod hic alba, iuxta uero alios euangelistas purpurea uel coccinea ueste indutus, illuditur, geminum martyrii genus, quo per sancte Ecclesie passiones adornatur, exprimit. Que et innocuam eiusdem Domini ac sponsi sui mortem mirata: Dilectus  meus, candidus, et rubicundus . Candidus, scilicet actione, rubicundus sanguine. Et ipse uariis membrorum suorum flosculis uernans, in pace lilia gignit, in bello rosas.

Et facti sunt amici Herodes et Pilatus in ipsa die. Nam antea inimici erant ad inuicem. Hoc nefandissimum Herodis et Pilati fedus, quod in occidendo Christo pepigerunt, hactenus eorum uelut hereditario  iure successores custodiunt, quando gentiles et Iudei sicut genere et religione, ita etiam mente dissidentes, in Christianis tamen persequendis, Christique in eis fide perimenda consentiunt.

Pilatus autem conuocatis principibus sacerdotum, et magistratibus, et plebe, dixit ad eos. Quantum dimittendi Iesu studium gerat Pilatus, attende. Primo accusantibus sacerdotum principibus, nichil se in eo cause dicit inuenisse. Deinde illis in cepto persistentibus, mittit ad Herodem, ut si uel ille quid in eo sceleris inuenire possit, an forte dimittendum decernere uelit, exploret. Postremo et eius agnita uoluntate, nec inuento in Iesu facinore etiam plebis, cui unum dimittere per Pascha consueuerat, sententiam  querit. Iterum quoque ac tertio dimittere illum uolens interrogat. Sed quo curiosius auxiliatorem dimittendi Iesum quem non reperit, querit: eo criminosiores eos quos unanimiter eius mortem desiderantes reperit, arguit:

Obtulistis mihi hunc hominem, quasi auertentem populum, et ecce ego coram uobis interrogans nullam causam inuenio in homine isto ex his in quibus eum accusatis. Hec dicendo Pilatus, absoluit quidem Iesum, quem probauit insontem, sed ut implerentur Scripture, quem absoluit iudicio, crucifixit mysterio.

Sed neque Herodes. Nam remisi uos ad illum, et ecce nichil dignum morte actum est ei. Audi, cece Iudee, audi crudelis pagane. Pilatus ipse fatetur, neque se, neque Herodem dignum quid morte in Christo  reperisse, sed tantum in occidendo uel illudendo innoxio aliene crudelitatis obtemperasse clamoribus. Pereant ergo scripta, que tanto post tempore contra Christum composita, non illum apud Pilatum magice artis accusatum, sed uos apud Dominum perfidie et falsitatis accusandos esse demonstrant

Emendatum ergo illum dimittam. Flagris illum et ludibriis quantum ipsi iubetis, dummodo innoxium sanguinem non sitiatis, afficiam.

Necesse autem habebat dimittere eis per diem festum unum. Necesse habebat, non imperialis legis sanctione, sed annua gentis, cui per talia placere gaudebat, consuetudine deuinctus.

Exclamauit autem simul uniuersa turba, dicens: Tolle hunc, et dimitte nobis Barabbam, qui erat propter  seditionem quamdam factam in ciuitate et homicidium, missus in carcerem. Heret Iudeis usque hodie sua petitio, quam tanto labore impetrarunt. Quia enim data sibi optione, pro Iesu latronem, pro saluatore interfectorem, pro datore uite, elegerunt ademptorem, merito salutem uitamque perdiderunt, et latrociniis se ac seditionibus in tantum submerserunt, ut et patriam regnumque suum, quod plus Christo amauere, perdiderint, et hactenus eam quam uendidere, uel anime, uel corporis libertatem recipere non meruerint.

Iterum autem Pilatus locutus est ad illos, uolens dimittere Iesum. At illi subclamabant dicentes: Crucifige, Crucifige eum. Quanta perfidorum crudelitas,  que non solum occidere innocentem, sed et pessimo genere mortis occidere, hoc est crucifigere desiderant! Pendentes enim in ligno crucifixi, clauis ad lignum pedibus manibusque confixi, producta morte necabantur, et diu uiuebantur in cruce, non quia longior uita eligebatur, sed quia mors ipsa protendebatur, ne dolor citius finiretur. uerum ipse de morte pessima occidit omnem mortem. Pessima enim erat, non intelligentibus Iudeis. Nam a Domino electa erat. Ipsam enim crucem suam signum habiturus erat, ipsam crucem de diabolo superato, tanquam tropeum in frontibus fidelium positurus, ut diceret Apostolus: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo .

 Ille autem tertio dixit ad illos: Quid enim mali fecit iste? nullam causam mortis inuenio in eo. Corripiam ergo illum, et dimittam. Hanc correptionem qua populo satisfacere, ne usque ad crucifigendum Saluatorem seuirent, summopere querebat, non modo eum obtulisse rogitando, sed etiam deridendo et flagellando nefandorum desideriis exhibuisse, et uerba euangeliste Ioannis, et ipsa testatur columna cui alligatur. Ille qui soluere compeditos solet, plena Deo membra uerberibus subdidit. Que uidelicet columna in Ecclesia montis Sion posita dominici cruoris usque hodie cernentibus uestigia certa demonstrat. Sed hec licet agat Pilatus, quid insatiabilis sacrilegorum furor concupiscat, attende.

At illi instabant uocibus magnis, postulantes ut crufigeretur,  et inualescebant uoces eorum. Quia totam accusationem quam aduersus Dominum detulerant, crebra ac sollicita Pilati interrogatione uidebant euacuatam, tandem impudici ad solas se preces conuertunt, ut quod criminando et quasi ratiocinando nequiuerant, iam postulando et uociferando perficiant. Quem exinde ordinem seuiendi, etiam beatorum martyrum persecutores tenuisse, satis ecclesiastica demonstrat historia.

Et Pilatus adiudicauit fieri petitionem eorum. Dimisit autem illis eum qui propter homicidium et seditionem missus fuerat in carcerem, quem petebant. Iesum uero tradidit uoluntati eorum. Latro seditiosus et homicidiorum auctor dimissus est populo Iudeorum, id  est, diabolus, qui iam olim patria lucis ob culpam superbie depulsus, et in tenebrarum fuerat carcerem missus, atque ideo Iudei pacem habere non possunt, quia seditionum principem quam Dominum eligere maluerunt. Quia uero Barabbas, filius patris, uel filius magistri, eorum interpretatur, potest Antichristi typum gerere, quem illi quibus dicitur: uos ex patre diabolo estis , uero Dei Filio sunt prelaturi. Filius autem diaboli Antichristus, non ab ipso nascendo, sed sicut ceteri peccatores illum imitando uocatur.

Et cum ducerent eum, apprehenderunt Simonem quemdam Cyrenensem, uenientem de uilla, et imposuerunt illi crucem portare post Iesum. Ioannes euangelista narrat, ipsum Dominum sibi baiulasse crucem.  Unde intelligitur primo a Domino crucem portatam, ac deinde Simoni quem forte exeuntes obuium habuerunt impositam, congruo satis ordine mysterii. Quia ipse passus est pro nobis, relinquens nobis exemplum ut sequamur uestigia eius . Qui bene crucem post Iesum portasse describitur, iuxta quod ipse precipit: Et tollat crucem suam, et sequatur me . Et quia Simon iste non Ierosolymita, sed Cyreneus esse perhibetur, Cyrene enim Libye ciuitas est, sicut in Actibus apostolorum legimus, recte per eum populi gentium designantur. Qui quondam peregrini et hospites testamentorum, nunc, obediendo fidei, ciues sunt et domestici Dei. Et, sicut alibi dicitur: Heredes quidem Dei, coheredes autem Christi . Unde pulchre Simon obediens  Cyrene heres interpretatur. Nec pretereundum quod Simon de uilla uenisse refertur. uilla enim Grece uocatur, a qua pagani nomen trahunt, eo quod a ciuitate Dei alieni et quasi urbane sint conuersationis ignari. Sed de pago Simon egrediens, crucem portat post Iesum, cum populus nationum, paganis ritibus derelictis, uestigia dominice passionis obedienter amplectitur.

Sequebatur autem illum multa turba populi, et mulierum, que plangebant et lamentabantur eum. Conuersus autem ad illas iehsu dixit. Multa simul turba crucem Domini, sed non una eademque mente sequebatur. Nam populus quidem, ut cuius mortem impetrauerat, morientem letus aspiceret; mulieres uero, ut quem uiuere desiderabant, moriturum,  morientem, et mortuum plorarent. Non autem ideo solus mulierum planctus eum sequebatur, quia non innumerus etiam credentium uirorum cetus de eius erat passione mestissimus, sed quia femineus, quasi contemptibilior sexus, liberius poterat presentibus sacerdotum principibus et magistratibus quid contra eos senserit ostentare. uerum quia nouit Dominus qui sunt eius, pretermissa iam furentis populi turba, ad amantes plangentesque se feminas oculos et ora conuertit dicens:

Filie Ierusalem, nolite flere super me, sed super uos ipsas flete, et super filios uestros. Ne me  moriturum lamentemini, cuius cita resurrectio mortem soluere potest, cuius mors et omnem mortem, et ipsum mortis destructura est auctorem. uos potius  ipsas, uestramque progeniem, ne in mee crucis ultionem cum perfidis eterna morte damnemini, dignis lacrymarum fontibus abluite. Notandumque cum filias Ierusalem appellat, quod non sole que cum eo uenerant a Galilea, sed et eiusdem urbis ciues ei mulieres adheserint. Et nunc quoque quasi immolandum Iesum duplex turba prosequitur, cum eius passionis historiam, alii tanquam risu dignas fabulas, alii lacrymantibus ut decet oculis legunt, audiunt, recolunt: eius carnis sanguinisque mysteria hi quasi uiles communesque escas, illi pectore tanta re digno percipiunt. Sed Dominus ubi cor contritum et humiliatum respicit, mox addita salutifere compunctionis gratia, unde gratius, dulcius et blandus consolator  irrogat.

Quia ecce uenient dies, in quibus dicent: Beate steriles et uentres qui non genuerunt, et ubera que non lactauerunt. Tunc incipient dicere montibus: Cadite super nos; et collibus: Operite nos. Dies uenture a Romanis obsidionis et captiuitatis significat. De quibus superius inter alia discipulis ait: Tunc qui in Iudea sunt fugiant in montes. Et paulo post: ue autem pregnantibus et nutrientibus in illis diebus . Quia et naturale est imminente capiuitate, hostilique per agros urbesque clade feruente, cunctos qui euadere queant alta queque uel abdita, quibus abscondantur, refugia conquirere. Et specialiter refert Iosephus, insistentibus sibi Romanis, Iudeos cauernas certatim montium, colliumque petisse  speluncas. Ita ut semetipsum testetur, munitione quodam destructe urbis Lotapate in Speleo cum quadraginta comitibus proditum, inuentum, atque ab hostibus captum. Potest autem et ex superfluo, quod beatificandos dicit steriles et non parientes, de his intelligi, qui se ipsos in utrolibet sexu castrauerunt propter regnum celorum. Montibus et collibus dici: Cadite super nos, et operite nos, cum quilibet sue fragilitatis memores, ingruente tentationum articulo sublimium quorumque, uel ipsa uirginitate, uel martyrio, uel quacunque alia uirtute uirorum quesierint exemplis, monitis et precibus defendi

Quia si uiridi ligno hec faciunt, in ariao quid fiet? uiride lignum seipsum suosque electos, aridum uero  impios et peccatores significat. Si ergo ipse, inquit, qui peccatum non feci, qui lignum uite merito appellatus, fructus gratie duodenos per singulos mentes affero, sine igne passionis a mundo non exeo, quid putas eos manere tormenti, qui fructibus uacui, ipsum insuper uite lignum flammis dare non timent? Si nunc est tempus ut incipiat iudicium de domo Dei, et omnes qui uolunt pie uiuere in Christo persecutionem patiuntur, qui finis eorum qui non credunt Euangelio Dei?

Ducebantur autem et alii duo nequam cum eo, ut interficerentur. Ut impleretur quod ait: Et cum iniquis deputatus est. Sed ille cum iniquis deputatus est in morte, ut iniquos iustificaret in resurrectione, qui cum in forma Dei esset, propter homines homo factus  est, ut hominibus potestatem daret filios Dei fieri . In latitudine quippe bona opera caritatis significat, in longitudine perseuerantiam sancte  conuersationis usque in finem, in altitudine spem celestium premiorum, in profundo inscrutabilia iudicia Dei, unde ista gratia in homines uenit. Et hec ita coaptantur sacramento crucis, ut in latitudine accipiatur transuersum lignum quo extenduntur manus, propter operum significationem. In longitudine, ab ipso usque in terram, ubi totum corpus crucifixum stare uidetur, quod significat persistere, hoc est longanimiter permanere. In latitudine, ab ipso transuerso ligno sursum uersus, quod ad caput eminet, propter exspectationem supernorum, ne illa opera bona atque in eis perseuerantia propter beneficia Dei terrena ac temporalia facienda credantur, sed potius propter illud quod desuper sempiternum sperat fides, que per dilectionem operatur. In profundo autem  pars illa ligni que in terre abdita defixa latet, sed inde consurgit illud omne quod eminet, sicut ex occulta Dei uoluntate euocatur homo ad participationem tante gratie alius sic, alius autem sic, supereminentem uero scientie caritatem Christi, eam profecto ubi pax illa est, que precellit omnem intellectum.

Et latrones unum a dextris, et alium a sinistris. Latrones qui cum Domino sunt hinc inde crucifixi significant eos qui sub fide et confessione Christi, uel agonem martyrii, uel que continentie arctioris instituta subeunt. Sed quotquot hec pro eterna solum celestique gloria gerunt, hi profecto dextri latronis merito et fide designantur. At qui uel humane laudis intuitu, uel qualibet minus digna intentione seculo  abrenuntiant, non immerito blasphematoris et sinistri latronis mentem et actus imitantur. De qualibus dicit Apostolus: Si tradidero corpus meum ut ardeam, si dedero omnes facultates meas in cibos pauperum, si alia multa fecero, caritatem autem non habeam, nichil mihi prodest . At uero, beati qui persecutionem patiuntur propter iustitiam, quoniam ipsorum est regnum celorum .

iehsu autem dicebat: Pater, dimitte illis, non enim sciunt quid faciunt. Quia Lucas per uituli typum sacerdotium Christi scribere disposuit, recte apud eum Dominus et pro persecutoribus suis iure sacerdotis intercedit, et eodem munere latroni confitenti paradisi ianuam pandit. Neque enim putandum est eum hec  Patrem frustra orasse, sed in eis nimirum qui post eius passionem credidere quod orabat impetrasse. Notandum sane quod non pro eis qui, liuoris ac superbie stimulis accensi, quem Filium Dei intellexere crucifigere quam confiteri maluerunt, sed pro eis utique qui, zelum Dei habentes, sed non secundum scientiam , nesciere quod fecerunt , Patri preces obtulerit. Sed et Ioannes apostolus dicit: Est peccatum ad mortem, non pro illo dico ut roget quis . Imitare ergo Dominum tuum, pro inimicis intercede, et si necdum potes, saltem caue ne contra illos orare presumas. Sic enim quotidianis profectibus auctus, et ad illud quandoque, Domino iuuante, peruenies, ut etiam pro illis intercedere possis.

 Diuidentes uestimenta eius, miserunt sortes. Et stabat populus spectans. Hec Euangelista Ioannes plenius exponit, quia scilicet milites cetera in quatuor partes iuxta suum numerum diuidentes, de tunica que inconsutilis erat desuper contexta per totum, sortem miserunt. Quadripartita autem uestis Domini quadripartitam eius figurauit Ecclesiam, toto scilicet, qui quatuor partibus constat, terrarum orbe diffusam, et omnibus eisdem partibus equaliter, id est, concorditer, distributam. Tunica uero illa sortita omnium partium significat unitatem, que caritatis uinculo continetur. Si enim caritas, iuxta Apostolum, et supereminentiorem habet uiam, et supereminet scientie, et super omnia precepta est , merito uestis qua significatur desuper contexta perhibetur.  In sorte autem quid, nisi Dei gratia commendata est? Sic quippe in uno ad omnes peruenit, cum sors omnibus placuit, quia et Dei gratia in unitate ad omnes peruenit, et cum sors mittitur, non persone cuiusque uel meritis, sed occulto Dei iudicio ceditur.

Et deridebant illum principes, cum eis dicentes: Alios saluos fecit, se saluum faciat, si hic est Christus Dei electus. Etiam nolentes confitentur principes et populi Iudeorum quod alios saluos fecerit. Itaque uestra uos condemnat sententia. Qui enim alios saluos fecit, utique si uellet seipsum saluare poterat. Se saluum faciat  si hic est Christus Dei electus. Imo ideo se saluum facere de cruce descendendo noluit, quia ipse est Christus Dei electus. Nam qui ideo  uenit, ut pro nobis crucifigeretur, ideo seipsum saluare de cruce descendendo neglexit, quia cum ceteris peccatoribus etiam illos qui crucifixere saluare moriendo curauit.

Illudebant autem et milites accedentes, et acetum offerentes illi dicentes: Si tu es rex Iudeorum, saluum te fac. Acetum ipsi erant Iudei, degenerantes a uino patriarcharum et prophetarum. Quo, uidelicet, aceto milites Dominum potauerunt, quem eorum suggestione morti tradiderunt. Et notandum, quod Iudei uocabulum Christi et filii Dei Scripture sibi auctoritate creditum blasphemantes irrident. Milites uero ut pote Scripturarum nescii, non Christo Dei electo, sed regi Iudeorum insultant.

Erat autem et superscriptio scripta super illum litteris  Grecis et Latinis et Hebraicis: Hic est rex Iudeorum. Pulchre titulus qui Christum regem testetur, non infra sed supra crucem ponitur, quia licet in cruce pro nobis hominis infirmitate dolebat, super crucem tamen regis maiestate fulgebat. Qui apte etiam, quia rex simul et sacerdos est, cum eximiam Patri sue carnis hostiam in altari crucis offerret, regis quoque qua preditus erat titulo dignitatem pretendit, ut cunctis legere, hoc est audire et credere uolentibus innotescat, quia suum per crucem non perdiderit, sed confirmarit potius et corroborarit imperium. Unde et Apostolus cum ignominiam crucis descripsisset, adiunxit: Propter quod et Deus illum exaltauit, et donauit illi nomen quod est super omne  nomen, etc. . Nam quod hoc nomen Hebraice, Grece et Latine scriptum erat, hoc est quod idem Apostolus subsecutus adnectit: Et omnis lingua confiteatur, quia iehsu Christus in gloria est Dei Patris . Quantum uero ad litteram, he tres lingue ibi pre ceteris eminebant. Hebrea propter Iudeos in lege gloriantes, Greca propter gentium sapientes, Latina propter Romanos multis ac pene omnibus iam tunc gentibus imperantes. uelint nolint ergo Iudei, omne mundi regnum, omnis mundana sapientia, omnia diuine legis sacramenta testantur, quia iehsu rex Iudeorum est, hoc est imperator credentium et confitentium Deum.

Unus autem de his qui pendebant latronibus blasphemabat eum dicens: Si tu es Christus, saluum fac temetipsum  et nos. Mouet forte aliquos quomodo alii euangeliste dicant latrones qui crucifixi erant cum eo, conuiciatos ei. Unus quidem eorum quando conuiciatus est, secundum Luce testimonium, alter et conspexit eum, et in Deum credidit. Sed intelligamus eos breuiter perstringentes hunc locum, pluralem numerum pro singulari posuisse. Sicut in Epistola ad Hebreos legimus pluraliter dictum: Clauserunt ora leonum , cum solus Daniel significari intelligatur. Et pluraliter dictum: Secti sunt , cum de solo Isaia tradatur. In psalmo etiam quod dictum est: Astiterunt reges terre et principes conuenerunt in unum , pluralem numerum pro singulari positum, in Actibus Apostolorum inuenitur. Nam reges propter Herodem, principes  propter Pilatum intellexerunt, qui testimonium eiusdem psalmi adhibuerunt. Quid autem usitatius  quam ut dicat aliquis, Et rustici mihi insultant, etiam si unus insultet?

Respondens autem alter increpabat illum dicens: Neque tu times Deum, quod in eadem damnatione es. Et nos quidem iuste. Nam digna factis recipimus. Hic uero nichil mali gessit. Et dicebat ad Iesum: Domine, memento mei cum ueneris in regnum tuum. Quis huius latronis animum non miretur? imo iuuantis cum Domini gratia quis digne miretur? digna gratiarum actione ueneretur? In cruce claui manus eius pedesque ligauerant, nichil in eo a penis liberum nisi cor et lingua remanserat, inspirante Deo totum illi obtulit,  quod in se liberum inuenit, ut iuxta hoc quod scriptum est: Corde crederet ad iustitiam, ore confiteretur ad salutem . In corde autem fidelium tres summopere manere uirtutes testatur Apostolus dicens: Nunc autem manet fides, spes, caritas . Quas cunctas subita repletus gratia et accepit latro et seruauit in cruce. Fidem namque habuit, qui regnaturum Dominum credidit, quem secum pariter morientem uidit. Spem habuit, qui regni eius aditum postulauit. Charitatem quoque in morte sua uiuaciter tenuit, qui fratrem et collatronem pro simili scelere morientem et de iniquitate sua arguit, et ei uitam quam cognouerat predicauit. Ille qui talis ad crucem uenit ex culpa, ecce qualis a cruce recedit ex gratia. Confitebatur Dominum  quem uidebat secum humana infirmitate morientem, quando negabant apostoli eum, quem miracula uiderant diuina uirtute facientem.

Et dixit illi iehsu: Amen dico tibi: Hodie mecum eris in paradiso. Pulcherrimum affectande conuersionis exemplum, quod tam cito latroni uenia relaxatur, et uberior est gratia quam precatio. Semper enim plus Dominus tribuit quam rogatur. Ille enim rogabat, ut memor sui fuisset Dominus cum uenisset in regnum suum. Dominus autem ait: Amen dico tibi, hodie mecum eris in paradiso. uita est enim esse cum Christo, quia ubi Christus, ibi regnum. Quidam duos latrones cum Domino crucifixos, duobus baptizatorum generibus coaptant. Quicunque enim baptizati sumus in Christo Iesu, in morte ipsius baptizati  sumus . Ambo namque similes crucifixi, sed unus in cruce blasphemiis peior, alter est confessione martyr effectus. Quia per baptismum quo cum peccatores essemus abluimur, alii dum Deum in carne passum, fide, spe, et caritate laudant, coronantur; alii dum aut fidem aut opera baptismi habere renuunt, dono quod accepere priuantur.

Erat autem fere hora sexta, et tenebre facte sunt in uniuersa terra usque in horam nonam, et obscuratus est sol. Clarissimum mundi lumen retraxit radios suos, ne aut pendentem uideret Dominum, aut impii blasphemantes sua luce fruerentur. Et notandum quod Dominus sexta hora, hoc est recessuro a centro mundi sole crucifixus sit; diluculo autem, hoc est oriente iam sole, resurrectionis sue mysteria celebrarit.  Statu enim temporis signauit quod effectu operis exhibuit. Quia mortuus est propter peccata nostra, et resurrexit propter iustificationem nostram . Nam et Adam peccante, scriptum est quod audierit uocem Domini Dei deambulantis in paradiso ad auram post meridiem . Post meridiem namque, inclinata luce fidei. Ad auram uero, refrigescente feruore caritatis: Deambulans autem audiebatur, quia ab homine peccante recesserat. Rationis igitur ordo poscebat ut eodem temporis articulo quo tunc Ade peccanti obcluserat, nunc latroni penitenti Dominus paradisi ianuam panderet.

Et uelum templi scissum est medium. Hoc expirante Domino factum est, sicut Mattheus, Marcusque contestantur,  sed Lucas preoccupando narrauit. uolens enim miraculum miraculo adiungere, cum dixisset Sol obscuratus est, continuo subiungendum existimauit: Et uelum templi scissum est medium. Scinditur autem uelum templi, ut arcana testamenti et omnia legis sacramenta, que prius tegebantur, appareant, atque ad populum transeant nationum. Ante etenim dictum fuerat: Notus in Iudea Deus, in Isrel magnum nomen eius . Nunc auem: Exaltare super celos, Deus, et super omnem  terram gloria tua . Et in Euangelio prius dixit: In uiam gentium ne abieritis . Post passionem uero: Euntes docete omnes gentes .

Et clamans uoce magna iehsu ait: Pater, in manus  tuas commendo spiritum meum; et hec dicens exspirauit. Patrem inuocando Filium Dei se esse declarat. Spiritum uero commendando, non defectum sue uirtutis, sed confidentiam eiusdem cum Patre potestatis insinuat. Amat enim dare gloriam Patri, ut nos edificet gloriam dare Creatori. Commendat itaque Patri spiritum, iuxta hoc quod delectato corde et exsultantibus spe resurgendi labiis, in alio psalmo loquitur: Quoniam non derelinques animam meam in inferno, nec dabis sanctum tuum uidere corruptionem .

uidens autem centurio quod factum fuerat, glorificauit Deum dicens: uere hic homo iustus erat. Non solus centurio glorificauit Deum, sed et milites qui cum eo erant custodientes Iesum ,  uiso terre motu et his que fiebant, timuerunt ualde dicentes: uere Dei Filius erat iste . Quanta ergo cecitas Iudeorum, qui tot per Dominum uirtutibus factis, tantis in morte eius apparentibus signis, credere respuerunt, et insensibiliores gentilibus Deum glorificare uel timere contempserunt. Unde merito per centurionem fides Ecclesie designatur que, uelo mysteriorum celestium per mortem Domini reserato, continuo Iesum et uere iustum hominem, et uere Dei Filium synagoga tacente confirmat. Nam et ipsa summa centenaria, que in flexu digitorum, sicut et supra memoratum est, de sinistra transit in dexteram, Ecclesie sacramentis et fidei aptissime congruit, cui pro lege Euangelium creditum, pro terre diuitiis regnum est  celeste promissum.

Et omnis turba eorum qui simul aderant ad spectaculum istud, et uidebant que fiebant, percutientes pectora sua reuertebantur. Quod percutiebant pectora, quia penitentie est et luctus indicium, potest dupliciter intelligi. Siue enim eum cuius uitam dilexerunt, iniuste occisum dolebant, seu cuius mortem se impetrasse meminerant, hunc in morte amplius glorificatum tremebant. Sed siue hec, siue illa, siue utraque causa diuersas in turba dissidentesque personas pectus tundere cegerit, notanda distantia gentis et gentis. Gentiles quippe moriente Christo Deum timentes aperte confessionis uoce glorificant, Iudei percutientes solum pectora, silentes domum  redeunt.

Stabant autem omnes noti eius a longe, et mulieres que secute erant eum a Galilea hec uidentes. Hoc est, quod ipse Dominus in psalmo explicita sue passionis serie Patri queritur, dicens: Elongasti a me amicum et proximum, et notos meos a miseria .

Et ecce uir nomine Ioseph, qui erat decurio, uir bonus et iustus. Hic non consenserat consilio et actibus eorum. Decurio uocatur quod sit de ordine curie, et officium curie administret, qui etiam curialis a procurando munera ciuilia solet appellari.

Ab Arimathia ciuitate Iudea, qui exspectabat et ipse regnum Dei. Ab Arimathia, ipsa est Ramathaim  ciuitas Helcane et Samuelis in regione Thannitica iuxta Diospolim.

Hic accessit ad Pilatum et petiit corpus Iesu. Magne quidem Ioseph iste dignitatis ad seculum, sed maioris apud Deum meriti fuisse laudatur, ut per iustitiam meritorum sepeliendo corpore dominico dignus foret, et per nobilitatem potentie secularis idem corpus accipere posset. Non enim quilibet ignotus ad presidem accedere et crucifixi corpus poterat impetrare.

Et depositum inuoluit sindone, et posuit eum in monumento exciso, in quo nondum quisquam positus fuerat. Et ex simplici sepultura Domini, ambitio diuitum condemnatur, qui ne in tumulis quidem possunt carere diuitiis. Possumus autem iuxta intelligentiam  spiritalem et hoc sentire, quod ille in sindone munda inuoluat Iesum, qui pura eum mente susceperit. In nouo autem ponitur monumento, ne post resurrectionem ceteris corporibus remanentibus, surrexisse alius fingeretur. Quod bene monumentum de petra excisum fuisse memoratur, ne si ex multis lapidibus edificatum esset, suffossis tumuli fundamentis ablatus furto diceretur. Aliter: solos tumulo Dominus includitur, ut specialis illius sepultura, id est, nostre dissimilis, sicut et cetera dispensationis eius arcana a nostre nature fragilitate discrepauere, specialis et resurrectio designetur. Nam et uetus homo apparuit, sed ex uirgine matre conceptus et natus. Et tentatus est per omnia, sed pro similitudine absque peccato. Et mortuus est, sed quomodo  ipse uoluit. Et sepultus est, sed quandiu uoluit. Et suscitatus est, sed quando uoluit. Hoc est ergo quod ait: Singulariter sum ego donec transeam . Et alibi de singulari sepultura: In pace in idipsum obdormiam et requiescam, quoniam tu Domine singulariter in spe constituisti me , id est, ceterorum mortalium in fine resurrectione seruata, me singulari dono a mortuis die tertia resurgere promisisti.

Et dies erat Parasceues, et Sabbatum illucescebat. Parasceue preparatio interpretatur, quo nomine Iudei qui inter Grecos conuersabantur sextam Sabbati, que nunc a nobis sexta feria uocatur, appellabant, quod eo uidelicet die que in Sabbatum forent  necessaria prepararent. Iuxta quod de manna quondam erat preceptum: Sexta autem die colligetis duplum, etc. . Qui uero inter Romanos uitam ducunt Iudei, usitatius eum Latine cenam puram cognominant. Quia ergo sexta die homo factus, et tota mundi est creatura perfecta, septima autem Conditor ab opere suo requieuit, unde et hanc Sabbatum, id est, requiem, uocari precepit, recte Dominus eadem die sexta crucifixus, humane reparationis impleuit arcanum. Unde cum accepisset acetum, dixit: Consummatum est , id est, sexti diei, quod pro mundi resurrectione suscepi, totum est opus perfectum. Sabbato autem in sepulcro requiescens, resurrectionis que octaua die uentura erat, exspectabat euentum. Ubi nostre simul  deuotionis prelucet exemplum, quos in hac quidem sexta mundi etate pro Domino pati, et uelut mundo crucifigi necesse est; in septima uero etate, id est, cum leti quis debitum soluit, corpora quidem in tumulis, animas autem secreta in pace cum Domino manere, et post bona oportet opera quiescere, donec octaua tandem ueniente etate etiam corpora ipsa resurrectione purificata, cum animabus simul incorruptionem eterne hereditatis accipiant. Unde pulchre septima dies in Genesi uesperam habuisse non legitur, quia requies animarum que illo in seculo nunc est, non ullo consumenda merore, sed pleniore gaudio future est resurrectionis adaugenda.

Subsecute autem mulieres que cum ipso uenerant de  Galilea, uiderunt monumentum, et quemadmodum positum erat corpus eius. Supra legimus quia stabant omnes noti eius a longe, et mulieres que secute erant eum. His ergo noti Iesu post depositum eius cadauer ad sua remeantibus, sole mulieres que arctius amabant, funus subsecute quomodo poneretur inspicere cupiebant, ut ei tempore congruo munus possent sue deuotionis offerre. Sed et hactenus sancte mulieres faciunt idem die Parasceues, cum anime humiles, et quo maioris sibi conscie fragilitatis eo maiori Saluatoris dilectione feruentes, passionis eius uestigiis in hoc seculo, quo requies est preparanda futura, diligenter obsequuntur, et si forte ualeant imitari, sedula curiositate quo ordine sit eadem passio completa perpendunt.

 Et reuertentes parauerunt aromata et unguenta. Et Sabbato quidem siluerunt secundum mandatum. Mandatum erat ut Sabbati silentium a uespera usque ad uesperam seruaretur, et ideo religiose mulieres, sepulto Domino, quandiu licebat operari, id est, usque ad solis occasum in unguentis preparandis erant occupate. Quod non solum in die Parasceues egerant, uerum, transacto Sabbato, id est, sole occidente, mox ut operandi licentia remeabat, emerunt aromata ut mane uenientes ungerent corpus eius, sicut Marcus Euangelista testatur. Neque enim uespere Sabbati, preoccupante iam noctis articulo monumentum adire uoluerunt. Inspecta autem Domini sepultura reuertentes parant aromata et unguenta,  qui lecta, audita, recordata passione dominica, mox ad patranda se opera uirtutum quibus Christus delectetur conuertunt, et Sabbato quidem paratis aromatibus silent uenturi post Sabbatum cum muneribus ad Dominum, cum, finita presentis uite parasceue, beata in requie gaudentes exspectant, quando tempore resurrectionis apparente, redolentibus Christo spiritalium actionum, quasi aromatibus occurrant.



CAPUT XXIu.

Una autem Sabbati ualde diluculo uenerunt ad monumentum, portantes que parauerant arom. Una Sabbati, siue prima Sabbati, prima est dies a Sabbato, quam diem Dominicam propter Domini resurrectionem mos Christianus appellat. Quod autem ualde diluculo mulieres uenerunt ad monumentum, iuxta  historiam quidem magnus querendi et inueniendi Dominum feruor caritatis ostenditur, iuxta intellectum uero mysticum nobis datur exemplum illuminata facie decussisque uitiorum tenebris ad sacrosanctum Domini corpus accedere. Nam et sepulcrum illud uenerabile figuram dominici habebat altaris, in quo carnis eius ac sanguinis solent mysteria celebrari. Unde ecclesiastica tenet eadem mysteria, non in serico, non in panno tincto, sed instar sindonis, qua eum Ioseph inuoluit, in linteo puro debere consecrari. Ut sicut ipse ueram terrene mortalisque nature substantiam pro nobis morti obtulit, ita et nos in commemorationem eiusdem tremendi et uenerabilis sacramenti purum de terre germine, candidumque, et multimodo quasi mortificationum genere  castigatum altari linum imponamus. Aromata autem que mulieres deferunt, odorem uirtutum et orationum quibus altari appropinquare debemus, suauitatem significant. Unde Ioannes in Apocalypsi sua cum phialas in manu angelorum aureas, id est, mundas in electorum corde conscientias, plenas odoramentorum descripsisset, subiunxit exponens, atque ait: Que sunt orationes sanctorum.

Et inuenerunt lapidem reuolutum a monumento, et ingresse non inuenerunt corpus Domini Iesu. Quomodo lapis per angelum reuolutus sit, Mattheus sufficienter exposuit. Sed reuolutio lapidis mystice reserationem sacramentorum que uelamine littere tegebantur, insinuat. Lex enim in lapide scripta est. Cuius ablato tegmine, corpus Domini mortuum non inuenitur, sed  uiuum euangelizatur. Quia et si cognouimus secundum carnem Christum, sed iam nunc non nouimus.

Et factum est dum mente consternate essent de isto, ecce duo uiri steterunt secus illas in ueste fulgenti. Mente consternate erant, quia et lapidem tam immense magnitudinis reuolutum stupebant, et corpus tam eximie uenerationis non inuentum dolebant. Sicut autem tentato in solitudine Domino mox impleta uictoria accedentes ei angeli ministrant, ita eodem passo in carne Saluatore, post deuicte certamina mortis ueniunt angeli, qui non solum uerbo consolante, sed et fulgente habitu gloriam triumphantis annuntient. Quomodo autem posito in sepulcro corpori Saluatoris angeli astitisse leguntur,  ita etiam celebrandis eiusdem sacratissimi corporis mysteriis tempore consecrationis assistere sunt credendi, monente Apostolo mulieres in Ecclesia uelamen habere propter angelos .

Cum timerent autem et declinarent uultum in terram, dixerunt ad illas: Quid queritis uiuentem cum mortuis? Non est hic, sed resurrexit. Nolite  cum mortuis, hoc est in monumento qui locus est proprie mortuorum, querere eum qui ad uitam iam resurrexit a mortuis. Et nos autem exemplo deuotarum Deo feminarum quoties Ecclesiam intramus, mysteriis celestibus appropinquamus, siue propter angelice presentiam uirtutis, seu propter reuerentiam sacre oblationis, cum omni humilitate et timore debemus ingredi. Ad conspectum quippe angelorum  uultum declinamus in terram, cum supernorum ciuium que sint gaudia eterna contemplantes, humiliter nos cinerem esse terramque recolimus. Sicut beatus Abraham: Loquar, inquit, ad Dominum meum, cum sim puluis et cinis . Et notandum quod sancte mulieres astantibus sibi angelis non in terram cecidisse, sed uultum dicuntur in terram declinasse. Nec quempiam sanctorum legimus tempore dominice resurrectionis, uel ipso Domino, uel angelis sibi uisis, terre prostratum adorasse. Unde mos obtinuit ecclesiasticus, ut uel in memoriam dominice, uel in nostre spem resurrectionis, et omnibus dominicis diebus, et toto quinquagesime tempore, non flexis genibus, sed declinatis in terram uultibus oremus.

 Recordamini qualiter locutus est uobis, cum adhuc in Galilea esset, dicens: Quia oportet Filium hominis tradi in manus hominum peccatorum, et crucifigi, et die tertia resurgere. Die tertia Dominus, sicut ipse  inter discipulos uiros etiam feminis que eum sequebantur predixit, resurrectionis sue triumphum celebrauit. Die namque parasceues hora non spiritum tradens, uespere sepultus, mane prima Sabbati surrexit, sicut aperte Marcus euangelista designat. Non ergo immerito uno die in sepulcro et duabus noctibus iacuit, quia uidelicet lucem sue simpla mortis tenebris duple nostre mortis adiunxit. Ad nos quippe uenit, qui in morte spiritus carnisque tenebamur, unam ad nos suam, id est, carnis mortem detulit, et duas nostras quas  recepit, soluit. Si enim ipse utramque susciperet, nos a nulla liberaret, sed unam misericorditer accepit, et iuste utramque damnauit. Simplam suam duple nostre contulit, et duplam nostram moriens subegit.

Et recordate sunt uerborum eius. Mulieres que in monumento Domini stantes uerborum que de sua dispensatione prefatus est recordantur formam nobis prebeant, ut inter ipsa dominice passionis mysteria celebranda, non solum eiusdem beate passionis, sed ab inferis resurrectionis, nec non et in celos glorie ascensionis digna semper ueneratione recordemur.

Et egresse a monumento nuntiauerunt hec omnia illis undecim, et ceteris omnibus. Sicut in principio mulier auctor culpe uiro fuit, uir exsecutor erroris,  ita nunc que prior mortem gustauerat resurrectionem prior uidit, et ne perpetui reatus apud uiros opprobrium sustineret, que culpam uiro transfuderat, transfudit et gratiam.

Erat autem Maria Magdalene, et Ioanna, et Maria Iacobi, et cetere que cum eis erant, que dicebant ad apostolos hec. Maria Magdalene ipsa est soror Lazari, que unxit Dominum unguento. Ioanna uxor Chuze procuratoris Herodis de quibus supra lectum est. Maria Iacobi mater est Iacobi minoris et Ioseph, ut Marcus euangelista dicit, soror matris Domini, unde et ipse Iacobus frater Domini meruit uocari.

Et uisa sunt ante illos sicut deliramentum uerbo ista, et non credebant illis. Quod resurrectionem dominicam discipuli tarde crediderunt, non tam  illorum infirmitas quam nostra  futura firmitas fuit. Ipsa namque resurrectio illis dubitantibus per multa argumenta monstrata est. Que dum nos legentes agnoscimus, quid aliud quam de illorum dubitatione solidamur?

Petrus autem surgens cucurrit ad monumentum, et procumbens uidit linteamina sola posita, et abiit, secum mirans quod factum fuerat. Lucas breuiter de cursu Petri commemorat; sed hoc quomodo gestum sit plenius exsequitur Ioannes, dicens etiam illum discipulum quem diligebat iehsu, cucurrisse cum Petro, se uidelicet insinuans. Unde queritur quomodo Lucas de Petro dicat: Et procumbens uidit linteamina sola posita , cum Ioannes se potius hoc fecisse significet, Petrum uero intreuntem in monumentum  uidisse non solum linteamina, sed et sudarium quod fuerat super caput eius. Sed intelligendum est Petrum primo procumbentem uidisse quod Lucas commemorat, Ioannes tacet; post autem ingressum, ut diligentius interiora dignosceret, ingressum, tamen antequam Ioannes intraret.

Et ecce duo ex illis ibant ipsa die in castellum quod erat in spatio stadiorum sexaginta a Ierusalem nomine Emmaus, et ipsi loquebantur adinuicem de his omnibus que acciderant. Stadium, quo Greci, auctore  Hercule, uiarum spatia mensurant, octaua est pars milliarii, et ideo sexaginta stadia, septem millia passuum, et quingentos significant. Quod bene spatium itineris congruit eis qui de morte ac sepultura Saluatoris certi, dubii de resurrectione  gradiebantur. Nam resurrectionem, que post septimam Sabbati facta est, octauo numero concinere quis ambiget? Discipuli ergo qui de Domino loquentes incedebant, et sextum cepti itineris milliarium compleuerunt, quia illum sine querela uiuentem usque ad mortem, quam sexta Sabbati subiit, peruenisse dolebant, compleuerunt et septimum, quia hunc in sepulcro quieuisse non dubitabant. uerum de octauo dimidium tantum peregerunt, quia gloriam celebrate iam resurrectionis nondum perfecte credebant. Emmaus autem ipsa est Nicopolis ciuitas insignis Palestine, que post expurgationem Iudee sub Marco Aurelio Antonino principe restaurata, cum statu mutauit et nomen.

 Et factum est dum fabularentur, et secum quererent, et ipse iehsu appropinquans ibat cum illis. Loquentes de se Dominus appropinquans comitabatur, ut et fidem sue resurrectionis eorum mentibus incendat, et occulte presentia maiestatis semper se quod promisit impleturum designet. Ubi enim sunt duo uel tres congregati in nomine meo, ibi  sum in medio eorum.

Oculi autem illorum tenebantur, ne eum agnoscerent. Et ait ad illos: Qui sunt hi sermones quos confertis ad inuicem ambulantes, et estis tristes? Apparuit quidem Dominus, sed eis speciem quam recognoscerent non ostendit. Hoc ergo egit foris Dominus in oculis corporis quod apud ipsos agebatur intus in oculis cordis. Ipsi namque apud semetipsos intus et amabant  et dubitabant; eis autem Dominus foris et presens aderat, et quis esset non ostendebat. De se ergo loquentibus presentiam exhibuit, sed de se dubitantibus cognitionis sue speciem abscondit.

Et respondens unus, cui nomen Cleophas, dixit ei: Tu solus peregrinus es in Ierusalem, et non cognouisti que facta sunt in illa his diebus? Peregrinum putabant eum, cuius uultum non agnoscebant. Sed et reuera peregrinus erat eis a quorum nature fragilitate percepta iam resurrectionis gloria longe distabat. Peregrinus erat eis, a quorum adhuc fide, ut pote resurrectionis eius nescia, manebat extraneus.

Quibus ille dixit: Que? Et dixerunt ei: De Iesu Nazareno, qui fuit uir propheta, potens in opere et sermone coram Deo et omni populo. Prophetam et  magnum fatentur, Filium Dei tacent, uel scilicet nondum perfecte credentes, uel solliciti ne inciderent in manus Iudeorum persequentium, quia nesciebant quis esset cum quo loquebantur, quod uerum credidere celantes.

Et quomodo tradiderunt eum summi sacerdotes et principes nostri in damnationem mortis, et crucifixerunt eum. Nos autem sperabamus quia ipse esset redempturus Isrel. Merito tristes incedebant, quia et seipsos quodammodo arguebant, quod in illo redemptionem sperauerint, quem iam mortuum uiderant, et nec resurrecturum credebant. Et maxime dolebant eum sine culpa occisum, quia nouerant innocentem.

Et nunc super hec omnia, tertia dies est hodie quod  hec facta sunt. Sed et mulieres quedam ex nostris terruerunt nos, que ante lucem fuerunt ad monumentum, et non inuento corpore eius, uenerunt, dicentes se etiam uisionem angelorum uidisse, qui dicunt cum uiuere. Terruisse dicuntur merito eos, quorum mentibus plus de non inuento corpore dominico mestitiam qua dolebant addere, quam denuntiata per angelos eius resurrectione, gaudium quo recrearentur uidere potuerunt.

Et abierunt quidam ex nostris ad monumentum, et ita inuenerunt sicut mulieres dixerunt, ipsum uero non inuenerunt. Cum ipse Lucas supra Petrum dixerit cucurrisse ad monumentum, et nunc Cleopham dixisse, ipse retulerit quod quidam eorum cucurrerant  ad monumentum, intelligitur attestari quod duo ierint ad monumentum. Sed Petrum solum primo commemorauit, quia illi primitus Maria nuntiauerit.

Et ipse dixit ad eos: O stulti et tardi corde ad credendum in omnibus que locuti sunt prophete. Nonne hec oportuit pati Christum, et ita intrare in gloriam suam? Et incipiens a Moyse et omnibus prophetis, interpretabatur illis in omnibus Scripturis que de ipso erant. Hoc nobis in loco non ulla Scripturam interpretandi, sed gemina nosipsos humiliandi necessitas incumbit, qui neque in Scripturis quantum oportet edocti, neque ad implenda que discere forte potuimus quantum decet sumus intenti. Nam si Moyses et omnes prophete Christum locuti sunt, et hunc per angustiam passionis in gloriam suam intraturum  qua ratione se gloriantur esse Christianos, qui iuxta uirium suarum modulum neque Scripturas qualiter ad Christum pertineant inuestigare, neque ad gloriam quam cum Christo habere cupiunt, per passiones tribulationum desiderant attingere?

Et appropinquauerunt castello quo ibant, et ipse se finxit longius ire, et cegerunt illum dicentes: Mane nobiscum, quoniam aduesperascit, et inclinata est iam dies. Et intrauit cum illis. Nihil simplex ueritas per duplicitatem fecit, sed quod dicitur: Finxit se longius ire, talem se exhibuit discipulis in corpore, qualis apud illos in mente erat. Probandi autem erant si hi qui eum etsi necdum ut Deum diligerent, saltem ut peregrinum amare potuissent. Sed quia esse extranei a caritate non poterant hi cum quibus  ueritas gradiebatur, eum ad hospitium quasi peregrinum uocant. Cur autem dicimus uocant, cum illic scriptum sit: Et cegerunt illum? Ex quo nimirum exemplo colligitur, quia peregrini non solum ad hospitium inuitandi sunt, sed etiam trahendi.

Et factum est dum recumberet cum illis, accepit panem, et benedixit ac fregit, et porrigebat illis, et aperti sunt oculi eorum, et cognouerunt eum. Quem in Scripture sacre expositione non cognouerunt, in panis fractione cognoscunt. Audiendo precepta Dei illuminati non sunt, faciendo illuminati sunt. Quia scriptum est: Non auditores legis iusti sunt apud Deum, sed factores legis iustificabuntur . Quisquis ergo uult audita intelligere, festinet ea que iam intelligere potuit, opere implere.

 Et ipse euanuit ex oculis eorum. Et dixerunt ad inuicem: Nonne cor nostrum ardens erat in nobis dum loqueretur in uia, et aperiret nobis Scripturas? Ignem, inquit, ueni mittere in terram, et quid uolo, nisi ut ardeat ? Ignem quippe Dominus in terram misit, cum afflatu Spiritus sancti cor carnalium incendit. Et terra ardet, cum cor carnalium in suis prius uoluptatibus frigidum relinquit concupiscentias presentis seculi, et incenditur ad amorem Dei. Nonne cor nostrum  ardens erat in nobis dum loqueretur nobis in uia, et aperiret nobis Scripturas? Ex audito quippe sermone inardescit animus, corporis frigus recedit, fit mens in superno desiderio anxia, a concupiscentiis terrenis aliena. Amor uerus qui hanc repleuerit,  in fletibus cruciat. Sed dum tali ardore cruciatur, ipsis suis cruciatibus pascitur, audire ei libet precepta celestia, et quot mandatis instruitur, quasi tot facibus inflammatur.

Et surgentes eadem hora, regressi sunt in Ierusalem, et inuenerunt congregatos undecim, et eos qui cum ipsis erant dicentes, quod surrexit Dominus uere, et apparuit Simoni. Iam erat fama, quod resurrexerat iehsu, ab illis mulieribus facta, et a Simone Petro cui iam apparuerat. Hoc enim isti duo inuenerunt loquentes, ad quos in Ierusalem uenerunt. Fieri itaque potest ut timore prius in uia noluerint dicere, quod eum audierant resurrexisse, quando tantummodo angelos dixerunt uisos esse mulieribus. Ignorantes enim cum quo loquerentur, merito possent esse solliciti, ne  quid passim de Christi resurrectione iactantes, in manus inciderent Iudeorum. Omnium ergo uirorum primo Dominus apparuisse intelligitur Petro, ex his duntaxat omnibus quos euangeliste quatuor et Paulus apostolus commemorauerunt. Loquitur enim ad Corinthios de Domino Paulus, quia sepultus est, et quia resurrexit tertia die secundum Scripturas, et quia apparuit Cephe, et postea undecim.

Et ipsi narrabant que gesta erant in uia, et quomodo cognouerunt eum in fractione panis. Preter hoc quod pro merito mentis eorum adhuc ignorantis, quod oportebat Christum mori et resurgere, simile aliquid eorum oculi passi sunt non ueritate fallente, sed ipsis ueritatem percipere non ualentibus, et aliud quam res est opinantibus, certi etiam mysterii causa  factum est, ut eis in illo alia ostenderetur effigies, et sic eum non nisi in fractione panis agnoscerent, ne quisquam se Christum agnouisse arbitretur, si eius corporis particeps non est, id est Ecclesie, cuius unitatem in sacramento panis commendat Apostolus dicens: Unus panis, unum corpus multi sumus , ut cum eis benedictum panem porrigeret, aperirentur oculi eorum, et agnoscerent eum. Aperirentur utique, ad eius cognitionem, remoto scilicet impedimento quo tenebantur ne agnoscerent. Non autem incongruenter accipiamus hoc impedimentum in oculis eorum a Satana fuisse, ne agnosceretur iehsu, sed tamen a Christo facta est permissio usque ad sacramentum panis, ut unitate corporis eius participata remoueri intelligatur impedimentum inimici, ut Christus  possit agnosci.

Dum hec autem loquuntur, iehsu stetit in medio eorum, et dixit eis: Pax uobis. Ego sum, nolite timere. Hanc ostensionem Domini post resurrectionem intelligitur et Ioannes commemorare sic loquens: Cum esset ergo sero die illo una Sabbatorum, et fores essent clause, ubi erant discipuli propter metum Iudeorum, uenit iehsu et stetit in medio, et dixit eis: Pax uobis, etc. Quod autem dicit Ioannes, non cum illis fuisse tunc apostolum Thomam, cum secundum Lucam duo illi, quorum erat unus Cleophas, regressi Ierusalem inuenerunt congregatos undecim, et eos qui cum ipsis erant, procul dubio intelligendum est, quod inde Thomas exierit antequam eis Dominus hec loquentibus appareret.

 Conturbati uero et conterriti existimabant se Spiristum uidere. Quod heretici Manichei de Christo suspicantur et credunt, quod non erat uera caro, sed spiritus erat, hec prima cogitatio surrexit in cordibus apostolorum. Et illi quidem Manichei nunquam credunt Iesum fuisse hominem. Discipuli autem nouerant hominem, cum quo tanto tempore fuerant conuersati. Sed posteaquam mortuus est, quod nouerant, quando crederent hoc potuisse resuscitari quod potuit mori? Apparuit ergo oculis ipsorum talis qualem illum nouerant. Et non credentes tertio die potuisse ueram carnem de sepulcro resurgere, putauerunt se spiritum uidere. Error iste apostolorum secta est Manicheorum. Solent autem quando illia  hec obiiciuntur, ita respondere: Quid mali credimus? quia Christum Deum credimus, spiritum fuisse credimus, carnem non credimus. Melior est spiritus quam caro. Quod melius est credimus, quod deterius est credere nolumus. Si nichil mali est in isto sermone, dimittat iehsu discipulos suos in isto errore. Quid mali crediderunt et discipuli? Christum spiritum crediderunt. Non enim esse putauerunt nullum, sed spiritum. Paruo morbo te putas periclitari, audi sententiam medici.

Et dixit eis: Quid turbati estis, et cogitationes ascendunt in corda uestra? Quales cogitationes, nisi false, morbide, perniciose? Perdidisset enim Christus fructum passionis, si non esset ueritas resurrectionis. Quid turbati estis, et cogitationes ascendunt in  corda uestra? Tanquam bonus agricola diceret: Quod ibi plantaui, ibi inueniam, non spinas, quas non plantaui. In cor uestrum descendat, quia desuper est. Cogitationes autem iste non desuper descenderunt, sed in ipso corde sicut herba mala ascenderunt.

uidete manus meas et pedes, quia ipse ego sum. Palpate et uidete, quia spiritus carnem et ossa non habet sicut me uidetis habere. Resurrectionem suam certam et ueram multis et uariis documentis persuadere dignatus est, propter edificandam fidem, et fugandam de corde perfidiam, omnemque dubitationem de sua resurrectione tollendam. Parum fuit oculis se uidendum prebere, si non preberet etiam manibus contrectandum. Qui dum palpanda discipulis ossa, carnemque premonstrat, aperte statum  uere resurrectionis que in se facta, et in nobis est futura significat. Quia non sicut Eutychius Constantinopolitane urbis episcopus scripsit, corpus nostrum in illa resurrectionis gloria erit impalpabile, uentis ereque subtilius. In illa enim resurrectionis gloria erit corpus nostrum subtile quidem per effectum spiritalis potentie, sed palpabile per ueritatem nature. Neque huic assertioni putetur Apostoli sermo repugnare: Quia caro et sanguis regnum Dei non possidebunt . Hoc enim loco Apostolus, carnis et sanguinis nomine, substantiam ueri corporis, sed corruptionem mortalitatis significat. Sicut ipse consequenter exposuit dicens: Neque corruptio incorruptelam possidebit . Aliter namque caro in  Scriptura sacra iuxta naturam, aliter iuxta culpam, aliter iuxta corruptionem mortalitatis que ex culpa contigit, appellatur. Iuxta naturam quidem cum dictum est: Hoc nunc os ex ossibus meis, et caro de carne mea . Et uerbum caro factum est et habitauit in nobis . Iuxta culpam uero cum dicitur: Caro concupiscit aduersus spiritum, et spiritus aduersus carnem . Iuxta corruptibilitatem autem, cum scriptum est: Et memoratus est quia caro sunt , id est, fragiles et moribundi, hoc enim se carnis nomine designasse manifestat ipse Psalmista, qui protinus addit: Spiritus uadens et non rediens . Regnum itaque Dei caro non possidebit, id est, caro iuxta culpam uel mortalitatem. Et tamen caro possidebit regnum Dei, id est, caro iuxta naturam.  Quam et Dominus post resurrectionem uidendam palpandamque discipulis exhibuit. Et de qua beatus Iob, cum gloriam resurrectionis describeret, ait: Et rursum circumdabor pelle mea, et in carne mea uidebo Deum . Lege epistolam sancti Augustini ad Consentium de corpore Domini post resurrectionem.

Et cum hoc dixisset, ostendit eis manus et pedes. Non solum manus et pedes quibus indita clauorum claruere uestigia, sed, attestante Ioanne, etiam latus quod lancea foratum fuerat ostendit. Ut uidelicet ostensa uulnerum suorum cicatrice, dubietatis atque infidelitatis eorum uulnus sanaret. uerum quomodo post resurrectionem clauorum uel lancee loca pandendo discipulorum dignatus est fidem spemque roborare,  ita in die iudicii et eadem sue passionis indicia, et ipsam pariter crucem monstrando uenturus est impietatem superborum infidelitatemque confundere. Scilicet, ut ipsum se esse qui ab impiis et pro impiis mortuus est, cunctis palam angelis et hominibus ostendat, uideantque  in quem pupugerunt, et plangant se super eum omnes tribus terre . Sane notandum quod solent in hoc loco gentiles calumniam struere, et fidem sperate a nobis resurrectionis stulta garrulitate deridere. Si enim ipse Deus uester  nec sibi inflicta a Iudeis uulnera curare preualuit, sed cicatricum uestigia celo secum  inuexit, qua temeritate putatis eum uestra de puluere membra ad integrum esse restauraturum? Quibus respondendum  quia Deus noster qui suam, perpetua iam immortalitate glorificatam, de sepulcro carnem resuscitare quando uoluit et quomodo uoluit potuit, etiam qualem uoluit suscitauit. Neque enim consequens est ut qui maiora fecisse probatur minora facere nequiuerit. Sed certe dispensationis gratia qui maius fecit, minus facere supersedit, hoc est, qui mortis regna destruxit, signa mortis oblitterare noluit. Primo uidelicet ut per hec discipulis fidem sue resurrectionis astrueret. Deinde ut patri pro nobis supplicans, quale genus mortis pro mortalium uita pertulerit, semper ostendat. Tertio ut sua morte redemptis quam misericorditer sint adiuti, propositis semper eiusdem mortis innouet indiciis, ideoque  misericordias Domini in eternum cantare non cessent, sed dicant qui redempti sunt a Domino, quoniam bonus, quoniam in eternum misericordia eius. Postremo ut etiam perfidis in iudicio quam iuste damnentur, ostensa inter alia flagitia etiam uulnerum que ab eis suscepit cicatrice denuntiet. ueluti similes aliquis fortissimus, iubente suo Rege, pro totius gentis salute singulari certamine desudans, multis quidem uulneribus exceptis, hostem tamen interficiat, spolia eius diripiat, uictoriam sue genti reportet; et interrogatus a medico, cui curandus committitur, ita ne uelit curari ut nec uestigia uulnerum ulla resideant, an magis ita ut cicatrices quidem remaneant, deformitas uero prorsus omnis et feditas absit, respondeat se potius ita uelle  sanari ut, toto salutis decorisque pristini statu recuperato, perpetua secum tanti circumferat signa triumphi. Sic profecto Dominus perpetis ob signum uictorie non excepta pro nobis uulnera passionis, sed ipsorum cicatrices celo inferre quam abolere maluit. Nec tamen ex his quidpiam fidei nostre resurrectionis preiudicat, de qua ueraci promissione predicitur: Et capillus de capite uestro non peribit .

Adhuc autem illis non credentibus et mirantibus pre gaudio, dixit: Habetis hic aliquid quod manducetur? Ad insinuandam resurrectionis sue ueritatem, non solum tangi a discipulis, sed etiam conuesci cum illis dignatur. Non quidem quasi post resurrectionem cibo indigens, nec quasi nos in resurrectione quam exspectamus  cibis egere significans, sed ut eo modo naturam corporis resurgentis astrueret, ne illud non corpus, sed spiritum, esse arbitrarentur et sibi non solide, sed imaginaliter apparere. Manducauit potestate, non necessitate. Aliter enim absorbet aquam terra sitiens, aliter solis radius candens. Illa indigentia, iste potentia.

At illi obtulerunt ei partem piscis assi, et fauum mellis. Et cum manducasset coram eis, sumens reliquias dedit eis. Quid signare credimus piscem assum, nisi ipsum Mediatorem Dei et hominum hominem passum? Ipse enim latere dignatus in aquis generis humani, capi uoluit laqueo mortis nostre, et quasi tribulatione assatus est tempore passionis sue. Sed qui piscis assus fieri dignatus  est in passione, fauus mellis nobis exstitit in resurrectione. An qui in pisce asso figurari uoluit tribulationes passionis sue, in fauo mellis in utramque naturam exprimere uoluit persone sue? Fauus quippe mel in cera est. Mel uero in cera est diuinitas in humanitate. Sic autem sua Redemptor indicat, ut imitationis uiam nobis sequentibus sternat. Ecce enim in cibo suo pisci asso coniungere fauum uoluit, quia uidelicet illos in suo corpore ad eternam quietem suscipit, qui cum hic tribulationes pro Deo sentiunt, ab amore interne dulcedinis non recedunt. Cum asso pisce fauus sumitur, quia qui hic afflictionem pro ueritate suscipiunt, illic dulcedine uera satiantur.

Et dixit ad illos: Hec sunt uerba que locutus  sum ad uos, cum adhuc essem uobiscum. Id est, cum adhuc essem in carne mortali in qua estis et uos. Tunc enim in eadem carne resuscitatus erat, sed cum illis in eadem mortalitate non erat. Et cum illis quidem posteaquam resurrexit fuit quadraginta diebus  exhibitione corporalis presentie, sed non cum illis fuit consortio infirmitatis humane.

Quoniam necesse est impleri omnia que scripta sunt in lege Moysi et Prophetis et Psalmis de me. uide quomodo tulit omnes ambages. uisus est, tactus est, manducauit, ipse certe erat. Tamen ne aliquo sensus humanos ludificasse uideretur, misit manus ad Scripturas. Dicant pagani quidquid uolunt, magus fuit, potuit se sic ostendere. Nunquid  magus antequam natus potuit de se prophetare? Da Scripturas, quia quod uidetis ante prouisum est, quod cernitis ante predictum est. Audi, filia, uide ; audi predicta, uide completa.

Tunc aperuit illis sensum ut intelligerent Scripturas, et dixit eis: Quoniam sic scriptum est, et sic oportebat Christum pati, et resurgere a mortuis die tertia. Prebet se uidendum oculis, prebet manibus contrectandum. Parum est lege, commemorat Scripturas. Et hoc parum est, aperit sensum, ut quod legis intelligas. Deinde post commendatam sui corporis ueritatem, commendat Ecclesie unitatem.

Et predicari in nomine eius penitentiam et remissionem peccatorum in omnes gentes, incipientibus a Ierosolymis. Non latet rabies hereticorum de angulo,  toto terrarum orbe Ecclesia diffusa est, omnes gentes habent Ecclesiam, nemo nos fallat, ipsa est uera, ipsa est catholica, cepit a Ierusalem, peruenit ad nos, et ibi est et hic. Non enim ut huc ueniret, inde discessit. Creuit, non migrauit. Et merito sic scriptum est inter cetera dominice pietatis sacramenta, et sic oportebat ut ministri sermonis, qui in nomine Christi crucifixi et resuscitati a mortuis penitentiam erant et remissionem peccatorum in omnes gentes predicaturi, a Ierosolymis inciperent, non solum quia credita sunt illis eloquia Dei, quia eorum adoptio est filiorum, et gloria, et testamenta, et legislatio, et obsequium, et promissa, quia eorum patres, et ex his Christus secundum carnem, qui est super omnia Deus benedictus in secula , uerum  etiam, ut gentes que uariis erant erroribus et facinoribus implicate, hoc maxime diuine pietatis indicium ad spem impetrande uenie prouocaret, quod eis quoque qui filium Dei crucifixerunt, non tantum ueniam reatus a patre, sed et uite eterne gaudium uiderent esse donatum.

uos autem estis testes horum, et ego mitto promissum Patris mei in uos. Promissum patris Spiritus sancti gratiam dici, et in Euangelio Ioannis plenius et hic quoque breuiter intimatur cum sequitur:

uos autem sedete in ciuitate, quoad usque induamini uirtute ex alto. De qua uirtute, id est Spiritu sancto, et Marie dicit angelus: Et uirtus altissimi obumbrabit tibi . Et ipse Dominus alibi: Nam  et ego noui uirtutem de me exisse . Sed et ipse Lucas apertius in Actibus apostolorum eius promisse uirtutis ex alto, et precepte in ciuitate sessionis meminit. Precepit  eis a Ierosolymis ne discederent, sed exspectarent promissionem Patris, quam audistis per os meum. Quia Ioannes quidem baptizauit aqua, uos autem baptizabimini in Spiritu sancto non post multos hos dies . Et paulo post: Sed accipietis uirtutem superuenientis Spiritus sancti in uos, et eritis mihi testes . Notandum sane quod sunt quos a predicationis officio uel imperfectio, uel etas prohibet, et tamen precipitatio impellit, qui admonendi sunt ut considerent quod ipsa ueritas que repente quos uelle roborare potuisset, ut exemplum sequentibus daret  ne imperfecti predicare presumerent, postquam plene discipulos de uirtute predicationis instruxit, illico adiunxit: uos autem sedete in ciuitate quoad usque induamini uirtute ex alto. In ciuitate quippe considemus, si intra mentium nostrarum nos claustra constringimus, ne loquendo exterius euagemur, ut cum diuina uirtute perfecte induimur, tunc quasi a nobismetipsis foras etiam alios instruentes exeamus.

Eduxit autem eos foras in Bethaniam, et eleuatis manibus suis benedixit eis. Et factum est dum benediceret illis, recessit ab eis, et ferebatur in celum. Pretermissis omnibus que per quadraginta dies agi ab illo cum discipulis potuerunt, primo diei resurrectionis eius coniungit tacite nouissimum diem  quo ascendit in celum. Pulchre autem ascensurus in celum, discipulos quibus benedicat foras in Bethaniam educit. Primo quidem propter nomen ciuitatis, que domus obedientie dicitur. Quia qui propter inobedientiam peruersorum descendit, propter obedientiam nimirum conuersorum ascendit: Mortuus est enim, sicut Apostolus ait, propter delicta nostra, et resurrexit propter iustificationem nostram . Deinde etiam propter situm eiusdem uille, siue ciuitatule, que in latere montis Oliuarum posita esse narratur. Quia uidelicet obedientis Ecclesie domus, apostolico digna hospitio, non alibi quam in ipsius summi montis, id est, Christi latere, fidei, spei, dilectionisque sue fundamenta locauit. De quo nimirum latere lancea patefacto  sacramenta sibi sanguinis et aque, quibus nascatur simul et nutriatur, gaudet emanasse. De cuius uertice uberrimo, id est, apice diuinitatis, unctionis spiritalis munera desiderat, lucisque ac pacis perpetue promissa inhianter exspectat. Tertio, quia sicut Ioannes scribit, erat Bethania iuxta Ierosolyma quasi stadiis quindecim . Qui profecto numerus, propter septem et octo, quibus constat, Scripturarum mysteriis accommodus, uel uitam que nunc est et futuram, uel uetus et Nouum Testamentum, uel sabbatum animarum in futuro et carnis resurrectionem, uel certe aliud aliquid celestis semper et spiritalis continet arcani. Et ideo recte quibus utriusque Testamenti scientiam aperuit, quos et omnem uiuendi et sperandi  regulam edocuit, eos quindecim stadiis in locum quo eis benediceret, et precepta docendi  traderet, eduxit. Recte quindecim stadiis locum gloriose ascensionis a loco uictoriosissime passionis secreuit, ut omnes pro se uel uiuere uel mori cupientes, et primo quiescendi post mortem, et in fine a mortuis resuscitandi desiderio pariter et amore firmaret.

Et ipsi adorantes regressi sunt in Ierusalem cum gaudio magno, et erant semper in templo laudantes et benedicentes Deum. Ascendente in celum Domino, discipuli adorantes in loco ubi steterunt nouissime pedes eius, confestim Ierosolyma redeunt, quia ibi promissionem Patris quam audiere per os Domini, sunt exspectare precepti. Gaudia magna referunt, quia Deum ac Dominum suum, post triumphum resurrectionis etiam celos penetrasse letantur.  Manent semper in templo laudantes et benedicentes Deum ut in loco orationis et inter laudum deuotiones promissum sancti Spiritus aduentum promptis per omnia paratisque cordibus exspectent. Et nos autem discipulorum exemplo post celebrata Ierosolymis, et hoc in uisione pacis, dominice passionis et resurrectionis solemnia, Bethanie mox arua Christo duce petamus, ut cum mente quieta, et ab omni discordiarum turbine iam pacata, carnis eius et sanguinis sacramentis imbuamur: ipsi domus obedientie curemus existere, illius nimirum uestigia sequentes, qui ut nobis formam uiuendi tribueret, factus est obediens usque ad mortem . Sic etenim quotidiana illius etiam nos meremur benedictione sublimari, si, quotidie triumphalis  illius in celum ascensionis memores, laudantes et benedicentes Deum, in Ierusalem, id est, in superne pacis sperata iam iamque ac desiderata uisione quiescimus, similes hominibus exspectantibus dominum suum, quando reuertatur a nuptiis . Quia uero beatus euangelista Lucas, inter quatuor celi animalia per uitulum, cuius uictimatione qui in sacerdotio eligebantur initiari sunt iussi, designatus accipitur, eo quod ipse sacerdotium Christi ceteris amplius exponendum susceperit, pulcherrime qui euangelium suum a ministerio templi per sacerdotium Zacarie cepit, hoc in templi deuotione compleuit, cum apostolos inibi, ministros uidelicet noui sacerdotii futuros, non in uictimarum sanguine, sed in laude Dei et benedictione  conclusit. Amen.





IN S. IOANNIS EuANGELIUM EXPOSITIO. *



AUCTORIS COMMENDATIO.

 Hic est Ioannes euangelista, unus ex discipulis Dei, qui uirgo a Deo electus est: quem de nuptiis, uolentem nubere, uocauit Deus. Cui uirginitatis in hoc duplex testimonium in Euangelio datur, quod et pre  ceteris dilectus a Deo dicitur, et huic matrem suam de cruce commendauit Dominus, ut uirginem uirgo seruaret. Denique manifestius in Euangelio, quod ipse incurruptibilis uerbi opus inchoans, solus uerbum  carnem factum esse, nec lumen a tenebris comprehensum fuisse testatur: primum signum ponens quod in nuptiis fecit Deus, ut ostendens quod erat, ipse legentibus demonstraret quod ubi Dominus inuitatur, deficere nuptiarum uinum debeat, ut, ueteribus immutatis, noua omnia que a Christo instituuntur appareant. Hoc autem Euangelium scripsit in Asia, postea quam in Pathmos insula Apocalypsin scripserat, ut cui in principio canonis incorruptibile principium ingessit, etiam incorruptibilis finis per uirginem in Apocalypsi redderetur, dicente Christo, Ego sum et . Hic est Ioannes, qui, sciens, superuenisse  diem recessus sui, conuocatis discipulis suis, in Epheso per multa signorum experimenta promens Christum, descendens in defossum sepulture sue locum, facta oratione, positus est ad patres suos, tam extraneus a dolore mortis, quam a corruptione carnis inuenitur alienus. Tamen post omnes Euangelium scripsit; et hoc uirgini debebatur: quorum tamen uel scriptorum in tempore dispositio, uel librorum ordinatio, ideo per singula a nobis non exponitur, ut, sitienti desiderio dilato, et querentibus fructus laboris, et Deo magisterii doctrina seruetur. Amen.



BREuIARIUM EuANGELII D. IOANNIS.


 1. Phariseorum Leuite interrogant Ioannem. Ioannes Iesum uidens, Agnum Dei dicit, et Andreas Petro dicit: Inuenimus Messiam.

2. iehsu ad cenam de aqua uinum facit; de templo nummularios eiicit: Soluite hoc templum dicit. Nicodemo loquitur de baptismo, et aliis multis.

3. iehsu in Iudea baptizat, et Ioannes in Enon; qui et dicit Christum crescere, se autem minorari.

4. iehsu cum muliere Samaritana loquitur; prophetam in patria sua sine honore esse dicit, et reguli filium a morte resuscitat.

5. Apud natatoriam Bethesdam triginta et octo annorum infirmitatem hominis sanat, ac dicit: Scrutemini Scripturas; et: Si crederetis Moysi, crederetis forsitan et mihi.

 6. De quinque panibus, et duobus piscibus, et quod eum regem facere uoluerunt. iehsu super mare ambulat; et de manna et pane celesti loquitur; ac recedentibus ab eo discipulis, unum ex duodecim diabolum dicit.

7. Scenopegiorum medio die festo ascendens in templum, docet multos; et iam de turba credentibus idem clamat: Si quis sitit, ueniat et bibat. Cum ministris et Nicodemo principes contendunt. De muliere  adultera. iehsu lumen mundi esse se predicat.

8. iehsu de se interrogatus, principium se esse respondet. Quod omnis peccator seruus sit, et quod iehsu ante Abraham sit. Cecum ex natiuitate curat.

9. De ianua et ouili, per dedicationem deambulans in templo, se et Patrem unum esse dicit. De Lazari resurrectione.

10. Maria pedes Iesu unxit, et capillis suis extergit. iehsu super asinum sedet; et uolentibus Grecis uidere Iesum, loquitur de grano frumenti, quod in terram mittitur. Et uox de celo ad Iesum, et quod multi ex principibus crediderunt in Iesum, sed propter Phariseos non confiterentur.

11. Pedes discipulorum lauat. De Iude traditione, et Petri negatione predicit, et de dilectione fratrum,  et quod ipse in Patre, et Pater in ipso, et de obseruandis mandatis Paracleti Spiritus.

12. De uinea et palmitibus, et de dilectione, et de promissione Paracleti, et omnia Patris sua esse, et cetera mandata.

13. iehsu discipulos Patri commendat. iehsu a Iuda traditur. De allocutione Pilati ad Iudeos de Iesu et de Barabba.

14. Passio Christi, et sepultura, et resurrectio eius.



INCIPIT EXPOSITIO.



CAPUT PRIMUM.


Scire debetis, omnibus diuine Scripture paginis, merito euangelicam excellere auctoritatem, quia quod lex et prophete futurum prenuntiarunt, hoc redditum atque completum in Euangelio demonstratur; atque inter ipsos Euangeliorum scriptores ualde beatum Ioannem in diuinorum profunditate mysteriorum eminentiorem esse, quem etiam tradunt, sicut legitur in ecclesiastica historia, usque ad ultimum pene uite sue tempus, absque ullius Scripture indiciis Euangelium puro sermone predicasse. Si quidem tempore dominice passionis, resurrectionis et ascensionis, usque ad ultima Domitiani principis tempora, per annos circiter sexaginta et quinque, absque ullo scribendi adminiculo uerbum Dei predicabat. At ubi  a Domitiano, qui secundus post Neronem Christianorum persecutor exstitit, exsul in Pathmos missus est, nacta occasione illius pii Patris absentia, irrumpentes in Ecclesiam heretici, quasi in destituta pastore ouilia lupi, Marcion, Cerinthus, et Ebion, ceterique Antichristi, qui Christum fuisse ante Mariam negabant, simplicitatem fidei euangelice peruersa maculauere doctrina. Sed dum ipse post occisionem Domitiani, permittente pio principe Nerua rediret Ephesum, compulsus ab omnibus pene tum Asie episcopis et multarum Ecclesiarum legationibus, de ceterna Patri diuinitate Christi, altius facere sermonem, eo quod in trium Euangelistarum scriptis, Matthei, uidelicet, Marci et Luce, de humanitate eius, ac de his que per hominem gessit  sufficiens sibi uiderentur habere testimonium. Quod ille se non aliter facturum respondit, nisi indicto ieiunio omnes in commune Dominum precarentur, ut, illo donante, digna scribere posset. Et hoc ita patrato, instructus reuelatione celesti, ac Spiritus sancti gratia inebriatus, omnes hereticorum tenebras patefacta subito ueritatis luce dispulit, dicens:

In principio erat uerbum, et uerbum erat apud Deum, et Deus erat uerbum. Atque cum trium Euangeliorum, Matthei, scilicet, Marci et Luce, ad eum notitia peruenerat, probasse quidem dicitur fidem et ueritatem dictorum; deesse tamen uidit aliqua rerum gestarum historie, ea maxime, que primo predicationis sue tempore Dominus gesserat. Certum  est enim quod in superioribus tribus Euangeliis hec uidentur sola contineri, que gesta sunt postquam Ioannes Baptista traditus et inclusus est in carcerem. Quia, inquam, ab his hec uidebantur omissa, rogatus dicitur Ioannes apostolus ut ea que preterierant priores ante traditionem Ioannis, Saluatoris gesta, describeret; et ideo dicit in Euangelio suo: Hoc fecit initium signorum suorum iehsu . Et item in alio loco indicat dicens: Nondum enim Ioannes erat missus in carcerem . Ex quibus constat quod ea que antequam Ioannes traderetur a Iesu fuerant gesta descripsit. Sed procul dubio maxime diuinitatem Domini nostri Iesu Christi, qua Patri est equalis, intendit declarare, eamque precipue suo Euangelio, quantum inter homines sufficere credidit,  commendare curauit. Itaque longe a tribus superioribus euangelistis sublimius eleuatus est, ita ut eos quodammodo uideas in terra cum Christo homine conuersari, illum autem transcendisse nebulam quare igitur [F., qua tegitur] omnis terra, et peruenisse ad liquidum celi lumen, unde acie mentis acutissima atque firmissima uideret: In principio uerbum, Deum de Deo, lumen de lumine, per quem facta sunt omnia, et ipsum agnosceret carnem factum, ut habitaret in nobis; quod acceperit carnem, non quod fuerit mutatus in carnem. Nisi enim carnis assumptio seruata incommutabili diuinitate facta esset, non diceretur: Ego et Pater unum sumus . Neque enim Pater et caro unum sunt. Et hoc de seipso Domini testimonium  solus idem Ioannes commemorauit. Et: Qui me uidet, uidet et Patrem . Et: Ego in Patre, et Pater in me est . Et: Ut sint unum, sicut et nos unum sumus . Et: Que Pater facit, hec et Filius eadem facit similiter . Et si qua alia sunt que Christi diuinitatem, in qua equalis est Patri, recte intelligentibus intiment, plenius solus Ioannes in Euangelio suo posuit, tanquam de pectore ipsius Domini, super quod discumbere in eius conuiuio solitus erat, secretum diuinitatis eius uberius et quodammodo familiarius biberet. Unde intelligi datur, si diligenter aduertas, tres euangelistas temporalia facta Domini, et dicta que ad informandos mores uite presentis maxime ualerent, copiosius persecutos, circa illam actiuam uitam fuisse uersatos; Ioannem  uero facta Domini multo pauciora narrantem, dicta uero eius, ea presertim que Trinitatis unitatem, et uite eterne felicitatem insinuarent, diligentius et uberius conscribentem, in uirtute contemplatiua commendanda suam intentionem atque predicationem tenuisse. Iste est siquidem Ioannes unus ex discipulis Christi, quem Dominus de fluctiuaga nuptiarum tempestate uirginem uocauit: cuius uirginitati in hoc duplex testimonium in Euangelio datur, quod et pre ceteris dilectus a Deo dicitur, et huic matrem suam de throno crucis commendauit Deus, ut uirginem uirgo seruaret. Qui singulari priuilegio meruit castitatis, ut ceteris omnibus miraculorum Christi scriptoribus altius diuine Maiestatis simul caperet ac patefaceret arcanum. Neque enim frustra  in cena mystica supra pectus Iesu recubuisse perhibetur , sed per hoc uerissime docetur quia celestis haustum sapientie ceteris excellentius de sanctissimo eiusdem pectoris fonte potauerit. Unde et merito in figura quatuor animalium aquile uolanti comparatur. Cunctis quippe auibus aquila celsius uolare, cunctis animantibus clarius solis radiis infigere consueuit obtutus. Ita beatus Ioannes sublimius eterne natiuitatis Christi mysteria conspexit. Ergo alii euangeliste Christum ex tempore natum describunt, Ioannes eumdem in principio iam fuisse testatur, dicens: In principio erat uerbum. Quod duobus modis intelligitur. Nam Pater principium est: quasi dixisset, In Patre est Filius: quem uerbum nominauit iste euangelista. Nec nos mouere  debet quod in sequentibus huius Euangelii, Iudeis interrogantibus quis esset, ipse Deus Dei Filius respondit: Principium, qui et loquor uobis . Si enim Filius principium est, qui habet Patrem, quanto facilius Deus Pater intelligendus est esse principium, qui habet quidem Filium, cui Pater sit? Filius enim Patris est Filius, et Pater, utique Filii Pater est, et Pater Deus, sed non de Deo Deus; Filius uero Deus de Deo est, et Pater dicitur lumen, sed non de lumine: Filius dicitur lumen, sed lumen de lumine. Sic Pater principium, sed non de principio; Filius principium, sed a principio principium. Quod enim erat in principio, non finitur tempore, non principio preuenitur. Si uero ad creaturarum uel temporum uelis referre principium, quod ait:  In principio erat uerbum, quidquid creaturarum quodcunque principium habuit ut esset, erat tunc uerbum Dei, per quod sunt omnia. Ideo quater dicit euangelista, erat, erat, erat, erat, ut intelligeres omnia tempora preuenisse ceternum Deo Patri uerbum. Alii euangeliste inter homines subito apparuisse Dei Filium demonstrant; beatus Ioannes apud Deum semper fuisse declarat, dicens: Et uerbum erat apud Deum. Alii eum uerum hominem, ille ipsum uerum confirmat esse Deum, dicens: Et Deus erat uerbum. Alii hominem eum apud homines temporaliter conuersatum, ille Deum apud Deum in principio manentem ostendit, dicens: Hoc erat in principio apud Deum. Si enim superius principium ad Patrem  referri placet, et hoc sequens principium ad creaturas, intelligitur eternaliter uerbum, id est, Filium Dei, esse in Patre, et omne creaturarum principium sua essentia preisse. Alii magnalia que in homine gessit perhibent; ille quod omnem creaturam uisibilem per ipsum Deus Pater fecit docet, dicens:

Omnia per ipsum facta sunt, et sine ipso factum est nichil. Si enim nichil creaturarum sine ipso est factum, patet profecto quia ipse creatura non est, per quem omnis creatura facta est. Et ne quis audiens factam per Dei Filium creaturam, mutabilem credat eius uoluntatem, quasi qui subito uellet facere creaturam, quam ab eterno nunquam ante fecisset, manifeste docet euangelista factam quidem in tempore creaturam, sed in eterna Creatoris sapientia, quando  et qualis crearetur, semper fuisse dispositum, et hoc est quod ait:

Quod factum est, in ipso uita erat. Id est, quod factum in tempore, siue uiuum, siue uita carens apparuit, omne hoc in spiritali factoris ratione quasi semper uixerat, et uiuit: non quia ceternum est Creatori quod creauit, sed quia ceterna est illi ratio uoluntatis sue, in qua ab eterno habuit et habet quid et quando crearet, qualiter creatum gubernet ut maneat, ad quem finem singula que creauit perducat. Ideo ita distinguendum est, et subinferendum quasi alia uoce: In ipso uita erat, quia quidquid per ipsum factum est, etiam in ipso uiuit, sicut ars in animo artificis uiuit, licet arca uel aliud aliquid ab ipso factum pereat.

 Et uita erat lux hominum. Quo uerbo aperte docetur quod ipsa uitalis ratio per quam omnia disposita sunt et reguntur: non omnem creaturam, sed rationabilem tantum, ut sapere possit illuminat. Homines namque, qui ad imaginem Dei facti sunt, percipere sapientiam possunt, animalia non possunt. Sed animalis quicunque est homo, non percipit ea que sunt Spiritus Dei . Unde bene cum dixisset: Et uita erat lux hominum, subiunxit et de his qui, ab humane conditionis honore procul recedentes, comparati sunt iumentis insipientibus, et similes facti sunt illis , atque ideo recte uoluntatis luce priuantur.

Et lux, inquit, in tenebris lucet, et tenebre eam non  comprehenderunt. Lux quippe est hominum Christus, quia omnia que illuminari merentur corda hominum, sue presentia cognitionis illustrat. Tenebre autem stulti sunt et iniqui, quorum ceca precordia lux eterne Sapientie qualia sunt manifeste cognoscit, quamuis ipsi radios eiusdem lucis nequaquam capere per intelligentiam possint, ueluti si quilibet cecus iubare solis offundatur, nec tamen ipse solem, cuius lumine perfundatur, aspiciat. Talibus tamen diuina consuluit misericordia, qualiter peruenire possint ut illam ueram lucem cernerent, et essent filii lucis, qui fuerunt filii tenebrarum, et huius cognitionis initium fuit quod sequitur.

Fuit homo missus a Deo, cui nomen erat Ioannes. Hic uenit in testimonium, ut testimonium perhiberet  de lumine, ut omnes crederent per illum. Non ait, Ut omnes crederent in illum. Maledictus enim homo qui confidit in homine, et ponit carnem brachium suum ; sed ut omnes, inquit, crederent per illum, hoc est, ut per illius testimonium crederent in lucem, quam necdum uidere nouerant, Dominum uidelicet Iesum Christum, qui de seipso testatur: Ego sum lux mundi; qui sequitur me, non ambulat in tenebris, sed habebit lumen uite .

Non erat ille lux, sed ut testimonium perhiberet de lumine. Erat lux uera, que illuminat omnem hominem uenientem in hunc mundum. Et sancti quidem homines lux sunt recte uocati, dicente ad eos Domino: uos estis lux mundi , et apostolo Paulo: Fuistis aliquando tenebre, nunc autem lux in  Domino . Sed multum distat inter lucem que illuminatur et lucem que illuminat. Inter eos qui participatione uere lucis accipiunt ut luceant, et ipsam lucem perpetuam, que non solum lucere in seipsa, sed et sua presentia, quodcunque attigerit, illustrare sufficit. Ad cuius comparationem uere lucis, non tantum minores quilibet electi, uerum etiam ipse Ioannes, quo maior inter natos mulierum nemo surrexit , lux non esse asseritur, ut uidelicet Christus non esse  monstretur. Ille enim, ut scriptum est, erat lucerna ardens et lucens . Ardens scilicet fide et dilectione, lucens uerbo et actione. Gratiam uero lucis pectoribus infundere, solius est eius de quo dicitur: Erat lux uera, que illuminat omnem hominem  uenientem in hunc mundum. Omnem uidelicet, qui illuminatur, siue naturali ingenio, siue sapientia diuina. Sicut enim nemo a seipso esse, ita etiam nemo a seipso sapiens esse potest, sed illo illustrante, de quo scriptum est: Omnis sapientia a Domino Deo est. Cuius utramque naturam, et diuinam, uidelicet, qua semper ubique totus manet, et humanam, ex qua in tempore natus, loco inclusus apparuit, consequenter euangelista describit dicens:

In mundo erat, et mundus per ipsum factus est, et mundus eum non cognouit. In propria uenit, et sui eum non receperunt. In mundo quippe erat, et mundus per ipsum factus est, quia Deus erat, quia totus ubique, quia sue presentia maiestatis, sine labore  regens, et sine onere continens quod fecit. Et mundus eum non cognouit, quia lux in tenebris lucet, et tenebre eam non comprehenderunt. Mundum namque hoc in loco dicit homines mundi amore deceptos, atque inherendo creature a noscenda Creatoris sui maiestate reflexos. In propria uenit, quia mundo, quem per diuinitatem fecit, per humanitatem natus apparuit. In propria uenit, quia in gente Iudea, quam sibi pre ceteris nationibus speciali gratia copulauerat, incarnari dignatus est. In mundo ergo erat, et in mundum uenit per Incarnationem. uenire quippe uel abire, humanitatis est; manere et esse, diuinitatis. Quia ergo, cum in mundo esset per diuinitatem, mundus eum non cognouit: dignatus est uenire in mundum per humanitatem, ut uel sic  eum mundus cognosceret. Sed uideamus quid sequitur: In propria uenit, et sui eum non receperunt. Quem enim in potentia Deitatis cuncta creantem regentemque non cognouerant, ipsum in carnis infirmitate miraculis coruscantem recipere noluerunt; et quod grauius est, sui eum non receperunt, homines, scilicet, quos ipse creauit. Iudei, quos peculiarem sibi elegerat in plebem, quibus sue cognitionis reuelauerat arcanum, quos mirificis patrum glorificauerat actis, quibus sue legis doctrinam contulerat, ex quibus se incarnatum, ut promiserat, ostendit, ipsi eum recipere uenientem magna ex parte recusarunt; neque enim omnes recusarunt, alioquin nullus esset saluus, et superuacua eius esset Incarnatio. Nunc autem multi cum ex utroque populo  non credendo respuerunt, multi credendo receperunt, de quibus euangelista consequenter insinuat, dicens:

Quotquot autem receperunt eum, dedit eis potestatem filios Dei fieri, iis qui credunt in nomine eius. Consideremus, fratres karissimi, quanta gratia Redemptoris nostri, quam magna sit multitudo dulcedinis eius. Unicus ex Patre natus est, et noluit remanere unus. Descendit ad terram, ubi fratres sibi, quibus regnum Patris sui dare posset, acquireret, Deus ex Deo natus est, et noluit Dei tantum Filius manere, hominis quoque filius fieri dignatus est, non amittens quod erat, sed assumens quod non erat, ut per hoc homines in Dei filios transferret, glorieque sue faceret coheredes, qui quod ipse semper habebat  per naturam, acciperent per gratiam. Consideremus quanta uirtus est fidei, cuius merito potestas datur hominibus filios Dei fieri. Unde bene scriptum est: Quia iustus ex fide uiuit . uiuit enim iustus ex fide, non illa que labiorum tantum confessione profertur, sed ea que per dilectionem operatur . Alioqui fides, si non habebat opera, mortua est in semetipsa . Nullus seipsum despiciat, nullus de sua salute desperet. Curemus omnes, curemus singuli, ut qui eramus longe, mereamur fieri prope in sanguine Christi. uideamus quod dicitur: Quotquot receperunt eum, dedit illis potestatem filios Dei fieri. Quotquot  receperunt. Non est enim personarum acceptor Deus ,  sed in omni gente, qui timet Deum, et operatur iustitiam, acceptus est illi. Quo autem ordine credentes, filii Dei possent fieri, et quantum hec generatio a carnali distet, subsecutus euangelista designat.

Qui non ex sanguinibus  neque ex uoluntate carnis, neque ex uoluntate uiri, sed ex Deo nati sunt. Carnalis quippe nostra singulorum generatio ex sanguinibus, id est, ex semine maris et femine, a complexu coniugii duxit originem; at uero spiritalis Spiritus sancti gratia ministratur; quam a carnali distinguens Dominus ait: Nisi quis renatus fuerit ex aqua et Spiritu, non potest introire in regnum Dei. Quod natum est ex carne, caro est; et quod natum est de Spiritu, spiritus est . uerum ne quis hominem dubitet filium esse Dei, et coheredem  Christi posse fieri, dat exemplum euangelista, quia et ipse Filius Dei homo fieri, et inter homines habitare dignatus sit, ut humane particeps existendo fragilitatis, homines diuine uirtutis sue donaret esse participes.

Et uerbum, inquit, caro factum est, et habitauit in nobis. Quod est dicere: Filius Dei homo factus est, et inter homines conuersatus. Solet namque Scriptura modo anime, modo carnis uocabulo, totum designare hominem. Anime, uidelicet, ut scriptum est: Quia descendit Iacob in Aegyptum, in animabus septuaginta . Carnis uero, ut rursum scriptum est: Et uidebit omnis caro salutare Dei . Neque enim uel anime sine corporibus in Aegyptum descendere, uel caro sine anima uidere aliquid  potest; sed hic per animam totus homo, ibi signatur per carnem. Sic ergo hoc in loco, quod dicitur: Et uerbum caro factum est, nichil aliud debet intelligi quam si diceretur: Et Deus homo factus est, carnem uidelicet induendo, et animam, ut sicut quisque nostrum unus homo ex carne constat, et anima, ita unus ab Incarnationis tempore Christus ex diuinitate, carne et anima constet, Deus ab eterno in eternum existens: uerus ut erat, hominem ex tempore assumens in unitatem sue persone, uerum quem non habuerat.

Et uidimus gloriam eius, gloriam quasi Unigeniti a Patre, plenum gratie et ueritatis. Gloriam Christi, quam ante incarnationem uidere non poterant homines, per incarnationem uiderunt, aspicientes humanitatem  miraculis resurgentem, et intelligentes diuinitatem intus latitantem, illi maxime qui et eius caritatem ante passionem transfigurati in monte sancto contemplari meruerunt, uoce delapsa a Deo huiuscemodi a magnifica gloria: Hic est filius meus dilectus, in quo mihi complacui , et post passionem resurrectionis, ascensionisque ipsius gloria conspecta, Spiritus eius sunt dono mirifice refecti ; quibus omnibus manifeste cognouerunt quod huiusmodi gloria non cuilibet sanctorum, sed illi soli homini qui esset in diuinitate unigenitus a Patre, conueniret. Quod autem sequitur: Plenum gratie et ueritatis; gratie plenus erat et est homo Christus iehsu, cui singulari munere pre ceteris mortalibus datum est ut statim ex quo in utero uirginis  conciperetur, homo fieri inciperet uerus esse Deus. Unde et eadem gloriosa semper uirgo Maria, non solum hominis Christi, sed et Dei genitrix recte credenda et confitenda est. Idem ueritate plenus erat et est, ipsa uidelicet uerbi diuinitate, que hominem illum singulariter electum, cum quo una persona Christi esset, assumere dignatus est: non aliquid sue diuine substantie, ut heretici uolunt, in faciendam hominis naturam commutans, sed ipsa apud Patrem manens totum quod erat, totam de semine Dauid naturam ueri hominis, quam non habebat suscipiens.

Ioannes testimonium perhibet de ipso. Redemptoris nostri precursor, testimonium de ipso perhibens,  celsitudinem humanitatis eius, pariter et diuinitatis eternitatem, manifesta uoce pronuntiat.

Clamat enim dicens: Hic erat, quem dixi uobis, qui post me uenturus est, ante me factus est, quia prior me erat. In eo namque, quod ait: Qui post me uenturus est, ordinem humane dispensationis, quia post eum natus, post eum etiam predicaturus, baptizaturus, signa facturus, et mortem erat passurus, insinuat. In eo uero quod subiungit: Ante me factus est, sublimitatem eiusdem humanitatis, que ceteris omnibus creaturis erat merito preferenda, designat. Quod enim ait: Ante me, non ad ordinem temporis, sed ad distantiam pertinet dignitatis, iuxta quod de Ioseph filiis, benedicente Iacob, scriptum est: Constituitque Ephraim ante Manasse , ubi recte potuit  dicere Manasses: Qui post me uenit, ante me factus est, id est, qui post me natus est, potentia me regnante cessit; [Forte regni antecessit] quemadmodum Ioannes de Domino: Qui post me, inquit, uenturus est, ante me factus est, id est, qui post me ad predicandum uenturus est, culmine me regni et sacerdotii perennis antecellit. Quare autem is qui post eum uenturus erat, eum dignitate antecelleret, aperuit, cum subiunxit: Quia prior me erat, id est, ceternus ante secula Deus erat, propterea me, licet posterior natus, gloria maiestatis etiam in assumpta humanitate preibit. Exposito autem euangeliste precursoris Domini testimonio, quod de illo perhibuerit, redit statim sue quoque assertionis, quod ceperat, illi testimonium dare; nam sequitur:

 Et de plenitudine eius nos omnes accepimus gratiam pro gratia. Superius namque dixit: Quia uerbum caro factum est, et habitauit in nobis, et uidimus gloriam eius, gloriam quasi Unigeniti a Patre, plenum gratia et ueritate. Quod cum precursor quoque eius testimonio confirmasset, dicens: Hic erat, quem dixi uobis, qui post me uenturus est, ante me factus est, quia prior me erat, rursus ipse, quod ceperat exsequitur, dicens: Et de plenitudine eius nos omnes accepimus, gratiam pro gratia. Plenus quippe erat Dominus Spiritu sancto, plenus gratia et ueritate, quia, sicut Apostolus ait, In ipso habitat omnis plenitudo diuinitatis corporaliter . De cuius plenitudine nos omnes iuxta modum nostre capacitatis accepimus, quia unicuique nostrum data est gratia secundum mensuram  donationis Christi . De solo namque Mediatore Dei et hominum, homine Iesu Christo ueraciter dici potuit: Et requiescet super eum Spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Omnes uero sancti non plenitudinem Spiritus eius, sed de plenitudine eius, quantum ille donat, accipiunt, quia alii per Spiritum datur sermo sapientie, alii sermo scientie, secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus,  diuidens singulis prout uult . Quia ergo de plenitudine Conditoris nostri non quiddam, sed quidquid boni habemus, accepimus, curandum summopere est ne quispiam de sua se bona actione uel cogitatione incautus extollat, ne si ingratus largitori remanserit, perdat bonum quod accepit. Cum autem dixisset euangelista nos omnes de plenitudine Christi accepisse, confestim subiunxit, et ait: Gratiam pro gratia. Geminam ergo nos gratiam accepisse testatur, unam uidelicet in presenti, alteram uero in futuro. In presenti quidem fidem, que per dilectionem operatur ; in futuro autem uitam eternam. Fides quippe, que per dilectionem operatur, gratia Dei est, quia ut credamus, ut diligamus, ut operemur bona, que nouimus, non ullis precedentibus  meritis nostris, sed ipso largiente percepimus qui dicit: Non uos me elegistis, sed ego elegi uos, et posui uos, ut eatis, et fructum afferatis, et ut uitam propter fidem, dilectionem et opera bona percipiatis . Aeterna gratia est, quia ne a bono deuiemus itinere, ipso duce semper opus habemus, cui dicitur: Deduc me, Domine, in uia tua, et ambulabo in ueritate tua . Notandum est quod quidam libri habent: Nos omnes accepimus de plenitudine eius, et gratiam pro gratia. Aliquid primo de plenitudine eius accepimus, et postea gratiam pro gratia, id est, de plenitudine eius accepimus remissionem peccatorum, et gratiam, id est, uitam eternam pro gratia fidei, que per dilectionem operatur. Que omnia ex uno fonte plenitudinis Christi nobis prouenire certissimum  est. Quid ergo accepimus de plenitudine bonitatis illius? Ut, scilicet, remissionem peccatorum, ut iustificemur in fide. Insuper quid? Et gratiam pro gratia, id est, pro gratia, in qua ex fide uiuimus, recepturi sumus aliam, quid tamen? nisi gratiam, hoc est, uitam eternam. Sequitur:

Quia lex per Moysen data est, gratia et ueritas per Iesum Christum facta est. Lex quidem per Moysen data est, in qua quid agendum, quid uitandum sit, celesti iure decernitur; sed quod illa precepit, non nisi gratia Christi completur. Illa siquidem monstrare peccatum, iustitiam docere, et transgressores sui reos ostendere, ualebat: porro gratia Christi diffusa per spiritum caritatis in cordibus fidelium facit ut quod lex precepit impleatur. Unde illud  quod scriptum est, Non concupisces , per Moysen lex, quia iubetur; sed per Christum fit gratia, quando quod iubetur impletur. ueritas autem facta est per Christum, quia umbram habebat lex futurorum bonorum , non ipsam imaginem rerum; et sicut alibi dicit Apostolus: Omnia in figura contingebant illis . Sed pro umbra lucem ueritatis, pro figura legis ipsam imaginem rerum, que figurabantur, exhibuit Christus, quando data Spiritus gratia aperuit discipulis suis sensum, ut intelligerent Scripturas . Lex per Moysen data est, cum populus aspersione sanguinis agni mundari preceptus est. Gratia et ueritas, que in luce figurabatur, per Iesum Christum facta est,  cum ipse passus in cruce, lauit nos a peccatis nostris in sanguine suo. Lex per Moysen data est, quia populum preceptis salutaribus instituit, si hec seruaret, terram repromissionis intraturum; et in ea perpetuo uicturum; sin alias, prosternendum ab hoste predixit. Gratia et ueritas per Iesum Christum facta est, quia dato Spiritus sui dono, et legem spiritaliter intelligi ac seruari posse donauit: et eos qui seruant in ueram celestis uite beatitudinem, quam terra promissionis signabat, introducit. Que sit autem summa gratie et ueritatis, que per Iesum Christum facta est, euangelista subdendo manifestat.

Deum nemo uidit unquam: unigenitus Filius, qui est in sinu Patris, ipse enarrauit. Nulla etenim gratia  maior hominibus dari, nulla ueritas altior potest ab hominibus cognosci, quam ea de qua unigenitus Dei Filius suis fidelibus narrans: Beati, inquit, mundo corde, quoniam ipsi Deum uidebunt , et de qua Patri supplicans ait: Hec est autem uita eterna, ut cognoscant te uerum et unum Deum, et quem misisti Iesum Christum . Que nimirum beatissima perceptio gratie et ueritatis, quoniam in huius seculi uita fieri non potest, recte dicitur: Deum nemo uidit unquam, id est, nemo corruptibili adhuc et mortali carne ciacumdatus, incircumscriptam diuinitatis potest lucem intueri. Unde manifestius dicit Apostolus: Quem nemo uidit hominum, nec uidere potest . Nemo enim hominum Deus, nemo est humano  adhuc habitu aggrauatus, humana conuersatione caducus. Hinc est enim quod Moyses, qui Deum, quem in angelo uidebat, in ipsa eius natura uidere desiderans, orabat: Si inueni gratiam in conspectu tuo, ostende mihi gloriam tuam . Audiuit: Non poteris uidere faciem meam; non enim uidebit me homo, et uiuet . Qua autem ratione ad uisionem incommutabilis et eterni luminis perueniri debeat, euangelista consequenter exposuit, dicens: Unigenitus Filius, qui est in sinu Patris, ipse enarrauit, cui simile est quod iste Dominus ait: Nemo uenit ad Patrem nisi per me , et alibi. Nemo nouit Filium, nisi Pater, neque Patrem quis nouit, nisi Filius, et cui uoluerit Filius reuelare . Ipsius quippe ductu ad Patrem uenire, ipsius magisterio  Patrem et Filium nec non et Spiritum sanctum unum Deum ac Dominum nosse debemus, quia nimirum ipse homo factus pro nobis, in hominis habitu loquens nobis, quid de sancte Trinitatis unitate recte sentiendum, qualiter ad eius contemplationem fidelibus properandum, quibus actibus ad hanc sit perueniendum, clara luce reuelauit: ipse sacramentis sue Incarnationis nos imbuens, sui nos spiritus carismatibus sanctificans, ut ad hanc uenire ualeamus adiuuat. Ipse, peracto in hominis forma iudicio nouissimo, ad uisionem nos diuine Maiestatis sublimiter introducet, atque arcana nobis regni celestis mirabiliter enarrabit. Sane quod ait: Qui est in sinu Patris, in secreto Patris prouerbialiter est cogitandus. In similitudinem enim sinus, quem habemus  in uestibus, haud putandus est Deus, qui humanorum forma membrorum compaginatus non est, sic sedere quemadmodum et nos; sed quia sinus noster intus est, more nostro loquens Scriptura, in sinu Patris esse dicit, quem in secreto Patris, quo humanus intuitus pertingere non ualet, semper manentem uult intelligi. Non tunc autem solum enarrabit unigenitus Filius Deum, id est, sancte indiuidue Trinitatis, que est unus Deus, gloriam manifestabit hominibus, cum post uniuersale iudicium omnes pariter electos ad uisionem claritatis eius inducet; sed et quotidie narrat, cum singulis quibusque fidelium perfectorum mox a carnis corruptione solutis implere ceperit, quod promisit. Qui diligit me, diligetur a Patre meo, et ego diligam eum, et manifestabo  meipsum illi . Meipsum, inquit, manifestabo dilectoribus meis, ut quem in sua cognouerunt mortalem, in mea iam me natura Patri et Spiritui sancto uidere possint equalem.

Hoc est testimonium Ioannis, et cetera. Ex his uerbis Ioannis humilitas commendatur, qui cum tante uirtutis esset, ut Christus credi potuisset, elegit solide subsistere in se, ne humana opinione raperetur inaniter supra se.

Nam confessus est, et non negauit; confessus est, Quia non sum ego Christus. Sed quia dixit non sum, negauit quod erat, ut ueritatem loquens, eius membrum fieret, cuius nomen sibi fallaciter non usurparet. Cum ergo non uult aperte nomen Christi, factus est membrum Christi, quia dum infirmitatem  studuit humiliter agnoscere, illius celsitudinem meruit ueraciter obtinere. Quisnam sit, continuo exprimit, dum subiungit:

Ego uox clamantis in deserto. Scitis quia unigenitus Filius uerbum Patris uocatur, Ioanne attestante, quia ait: In principio erat uerbum, et uerbum erat apud Deum, et Deus erat uerbum. Ex ipsa uestra locutione cognoscitis, quia prius uox sonat, ut uerbum postmodum possit audiri, Ioannes ergo uocem se esse asserit, quia uerbum precedit. Aduentum itaque dominicum precurrens, uox dicitur, quia per eius ministerium Patris uerbum ab omnibus auditur. Qui etiam in deserto clamat, quia derelicte ac destitute Iudee solatium redemptoris annuntiat. Quid autem clamet, insinuat cum subiungit:

 Dirigite uiam Domini, sicut dixit Isaias propheta. uia Domini ad cor dirigitur, cum ad preceptum uita preparatur. Unde scriptum est: Si quis diligit me, sermonem meum seruabit; et Pater meus diliget eum, et ad eum ueniemus, et mansionem apud eum faciemus. Quisquis ergo in superbia mentem eleuat, quisquis auaritie estibus anhelat, quisquis se luxurie inquinationibus polluit, cordis ostium contra ueritatem claudit, ne ad se Dominus ueniat claustra animi seris uitiorum damnat. Sed adhuc qui missi sunt percontantur.

Quid ergo baptizas, si tu non es Elias, neque Christus, neque propheta? Quod quia non studio cognoscende  ueritatis, sed malitia exercende emulationis dicitur, euangelista tacite innotuit, cum subiunxit, dicens:

Et qui missi fuerant, erant ex Phariseis. Ac si aperte dicat: Illi Ioannem de suis actibus requirunt, qui doctrinam nesciunt querere, sed inuidere. Sed sanctus quisque etiam cum peruersa mente requiritur, a bonitatis sue studio non mutatur. Unde Ioannes quoque ad uerba inuidie predicamenta respondit uite. Nam protinus adiungit

Ego baptizo in aqua, medius autem uestrum stetit, quem uos nescitis. Ioannes non spiritu, sed aqua, baptizatorum corpora lauat, sed tamen per ueniam non lauat. Cur ergo baptizat, qui peccata per baptisma non relaxat? nisi ut precursionis sue ordinem  seruans, quia nasciturum nascendo preuenerat, baptizaturum quoque Dominum baptizando preueniret; et qui predicando factus est precursor Christi, baptizando etiam precursor eius fieret imitatione sacramenti. Qui inter hec mysterium redemptoris nostri annuntians, hunc in medio hominum et stetisse asserit, et nesciri, quia per carnem Dominus apparens, et uisibilis stetit corpore, et inuisibilis maiestate. De quo etiam subdit:

Qui post me uenit, ante me factus est. Sic namque dicitur ante me factus est, ac si dicatur ante positus. Post me ergo uenit, quia postmodum natus; ante autem factus est, quia mihi prelatus. Sed hec paulo superius dicens, etiam prelationis causas aperuit, cum subiunxit: Quia prior me erat. Ac si aperte dicat:  Inde me etiam post natus superat, quo eum natiuitatis sue tempora non angustant. Nam qui per matrem in tempore nascitur, sine tempore est a Patre genitus. Cui quante reuerentie humilitatem debeat, subdendo manifestat.

Cuius non sum dignus soluere corrigiam calceamenti. Mos apud ueteres fuit ut si quis eam que sibi competeret accipere uxorem nollet, ille ei calceamentum solueret, qui ad hanc sponsus iure propinquitatis ueniret. Quid igitur inter homines Christus, nisi sancte Ecclesie sponsus apparuit? De quo et ipse Ioannes dicit: Qui habet sponsam sponsus est . Sed quia Ioannem homines Christum esse putauerunt, quod idem Ioannes negat, recte se indignum esse ad soluendum corrigiam eius calceamenti,  denuntiat. Ac si aperte dicat: Ego Redemptoris uestigia denudare non ualeo, quia sponsi nomen mihi in meritis non usurpo. Quod tamen intelligi et aliter potest. Quis enim nesciat quod calceamenta ex mortuis animalibus fiant? Incarnatus uero Dominus ueniens, quasi calceatus apparuit, qui in diuinitate sua morticina corruptionis nostre assumpsit. Sed huius Incarnationis mysterium humanus oculus penetrare non sufficit. Inuestigari enim nullatenus potest quomodo incorporatur uerbum, quomodo uiuificatur, Spiritu intra uterum matris animatur; quomodo is qui initium non habet, et existit, et concipitur. Corrigia ergo calceamenti est ligatura mysterii. Ioannes itaque soluere corrigiam  calceamenti eius non ualet, quia Incarnationis mysterium nec ipse inuestigare sufficit, qui hanc prophetie spiritu agnouit. Quid est ergo dicere: Non sum dignus soluere corrigiam calceamenti eius, nisi aperte et humiliter suam ignorantiam profiteri? Ac si aperte dicat: Quid mirum, si mihi ille prelatus est, quem post me quidem natum considero, sed natiuitatis eius mysterium non apprehendo.

Hec in Bethania facta sunt trans Iordanem, ubi erat Ioannes baptizans. Bene precursor Domini nostri in Bethania dicitur baptizasse; nam Bethania domus obedientie interpretatur, ut demonstraret per obedientiam fidei omnes ad Christi baptisma debere peruenire. Sicut enim Magis mandatum est per aliam uiam reuerti in patriam , ita nobis  preceptum est, per aliam ad paradisi gaudia peruenire; nam nostri parentes per inobedientie culpam inde eiecti sunt; nos uero per obedientie bonum, et per obseruationem mandatorum Dei ad eternam beatitudinis paradisum peruenire debemus.

Altera die uidit Ioannes Iesum uenientem ad se. Ioannes interpretatur gratia Domini. Altera dies populo Christiano est sub gratia, qui pretioso sanguine Christi redemptus est. Altera dies fuit populo priori sub lege, qui mystico sanguine agni redemptus est a seruitute Aegyptia. Ille agnus significabat istum Agnum quem presentem beatus Baptista digito ostendebat, dicens:

Ecce Agnus Dei. Ecce innocens, et ab omni peccato  immunis, ut pote qui os quidem de ossibus Adam, et carnem de carne Adam, sed nullam de carne peccatrice traxit maculam culpe.

Ecce qui tollit peccata mundi. Ecce qui iustus inter peccatores, mitis inter impios, hoc est, quasi agnus inter lupos apparens, etiam peccatores et impios iustificandi habet potestatem. Quomodo autem peccata mundi tollat, quo ordine iustificet impios apostolus Petrus ostendit, qui ait: Non corruptibilibus argento uel auro redempti estis de uana uestra conuersatione paterne traditionis, sed pretioso sanguine quasi Agni incontaminati et immaculati Iesu Christi . Sequitur Ioannes testimonium perhibens de Domino.

Hic est de quo dixi: Post me uenit uir, qui ante me  factus est, quia prior me erat. Post me uenit uir, qui post me natus est in mundum, post me predicare incipiet mundo. Qui ante me factus est, qui me potentia maiestatis tantum, quantum preconem iudex; quantum sol Luciferum, licet post apparens antecellit. Quia prior me erat, quia in principio erat uerbum, et uerbum erat apud Deum, et Deus erat uerbum. Post me uenit uir, tempus humane natiuitatis designat, in qua Ioanne posteriorem Christum intellige. Qui ante me factus est, primatum regie potestatis, quo etiam angelis presidet, intuere. Quia prior me erat, eternitatis diuine maiestatem, qua Patri est equalis, intellige. Post me uenit uir, qui ante me factus est, quia prior me erat. Post me uenit humanitate,  qui ideo precellit dignitate, quia prior me erat dignitate.

Et ego nesciebam eum, inquit. Certum est quia sciebat Dominum Ioannes, cui testimonium perhibere missus est, quem iudicem omnium uenturum predicabat, dicens: Cuius uentilabrum in manu sua, et permundabit aream suam . A quo Spiritum sanctum dari debere testabatur: Ipse uos baptizabit, inquiens, Spiritu sancto , a quo seipsum ablui desiderabat, dicens: Ego debeo a te baptizari, et tu uenis ad me ? Quomodo ergo dicit: Et ego nesciebam eum, nisi quia eum quem et ante nouerat, perfectius iam, cum baptizaretur, agnouit; quem mundi Saluatorem et iudicem nouerat, huius potentiam maiestatis altius Spiritu sancto  super eum descendente cognouit? Neque enim dubitandum est quin beatus Ioannes, cum spiritum sanctum licet corporali specie uideret, cum uocem Patris licet corporaliter sonantem metuisset audire, multum ex hoc uisu et auditu profecerit, multum de diuine pietatis excellentia, reuelatis oculis mentis, scientie celestis acciperet, adeo ut comparatione intelligentie, qua tunc illustrari cepit, eatenus illum, quantus esset, omnimodis sibi uideretur ignorasse. Qui testimonium, in quod missus est, Domino diligenter perhibens, adiungit:

Sed ut manifestetur in Isrel, propterea ueni ego in aqua baptizans. Quod est aperte dicere: Non ideo ueni in aqua baptizans, quia peccata mundi baptizando tollere possim, sed ut eum baptizando ac  predicando manifestarem populo Isrel, qui, in Spiritu sancto baptizans, ad tollenda peccata non solum Isrel, sed et totius mundi, si ei credere uoluerint, idoneus est. Propterea ueni ego in penitentiam baptizans, ut sic baptizando illi uiam pararem qui baptizaret in remissionem peccatorum.

Et testimonium perhibuit Ioannes, dicens: Quia uidi Spiritum descendentem quasi columbam de celo, et mansit super eum. Bene in columbe specie descendit super Dominum Spiritus, ut discant fideles non aliter se membra eius fieri, non aliter eius Spiritu posse repleri, nisi simplices fuerint, nisi ueram cum fratribus habuerint pacem, quam significant oscula columbarum. Habent autem oscula et corui, sed laniant, quod columba omnino non facit, significantes eos qui loquuntur  pacem cum proximo suo, mala autem in cordibus eorum . Columbe autem natura, que laniatu innocens est, illis aptissime congruit, qui pacem sequuntur cum omnibus et sanctimoniam, solliciti seruare unitatem Spiritus in uinculo pacis . Atque ideo Spiritus in columba descendendo, non suam tantummodo uel eius super quem descendit innocentiam simplicitatemque designat, sed eorum eque qui sentiunt de illo in bonitate, et in simplicitate cordis querunt illum .

Et ego, inquit, nesciebam eum. Subaudi, tam subtiliter, quam in Spiritu in eum descendente cognoui.

 Sed qui misit me baptizare in aqua, ille mihi dixit: Super quem uideris Spiritum descendentem, et manentem super eum, hic est, qui baptizat in Spiritu sancto. Baptizat Dominus in Spiritu sancto, per Spiritus sancti gratiam peccata dimittendo. Siue enim ipse aqua aliquos discipulorum suorum primus baptizauerit, per quos ad ceteros fideles baptismi riuus proflueret, eosdem etiam Spiritu baptizabat, peccata illis relaxando, et Spiritus sancti dona ministrando. Siue fideles eius, inuocato nomine ipsius, aqua baptizent electos, et chrismate sancto perungant, eosdem nichilominus ipse Spiritu sancto baptizat, quia nemo preter ipsum peccatorum nexus soluere, et Spiritus sancti ualet dona tribuere. Sed diligentius intuendum est, quia cum dixisset, super  quem uideris Spiritum descendentem, addidit, et manentem super eum. Et in sanctos enim eius Spiritus descendit; uerum quia quandiu sunt in corpore, peccato carere nequeunt, qui celestium contemplationi semper oculum mentis intendere non sufficiunt, sed sepius hunc ad terrene curam conuersationis inflectunt, in eorum procul dubio cordibus Spiritus aliquando uenit, aliquando recedit. Unde dictum est: Spiritus ubi uult spirat, et uocem eius audis, sed nescis unde ueniat, et quo uadat . uenit quippe ad sanctos, et ab eis uadit Spiritus sanctus, ut quem semper habere idonei non sunt, eius per tempora redeuntis crebra luce reficiantur. In solo autem mediatore Dei et hominum, homine Iesu Christo, Spiritus perpetuo ueraciter  manet, in quo nec sordide cogitationis maculam, quam refugeret, ullam inuenit. Mansit autem totus in illo, non ex eo solum tempore quo hunc Ioannes super eum uidit descendentem, sed ex quo homo fieri incipiens, eius ministerio et opere conceptus est. Idcirco autem super eum, in quo semper manebat, baptizatum descendere ostenditur, ut et Baptista ipse celsius iam quem predicaret agnosceret, et credentibus daretur indicium, nequaquam se, nisi baptizatos aqua, Spiritus eiusdem posse baptisma mereri. Querendum est interea quomodo speciale Filium Dei agnoscendi signum fuerit, quod super eum descenderit et manserit Spiritus, cum etiam discipulis ipse promittat eum, dicens: Ego rogabo Patrem, et alium Paracletum dabit uobis, ut maneat  uobiscum in eternum, Spiritum ueritatis . Et paulo post: Quia apud uos manebit, et in uobis erit . Si enim apud seruos Dei electos manet, et in illis erit Spiritus, quid magni est filio Dei, quod in ipso manere Spiritus astruatur? Notandum ergo quod semper in Domino manserit Spiritus sanctus; in sanctis autem hominibus, quandiu mortale corpus gestauerint, partim maneat in eternum, partim rediturus recedat. Manet quippe apud eos, ut bonis insistant actibus, uoluntariam paupertatem diligant, mansuetudinem sequantur, pro eternorum desiderio lugeant, esuriant et sitiant iustitiam, misericordiam, munditiam cordis, et tranquillitatem pacis amplectantur; sed et pro obseruatione iustitie  persecutionem pati non uereantur: eleemosynis, orationibus, ieiuniis, ceterisque Spiritus fructibus insistere desiderent. Recedit autem ad tempus, ne semper infirmos curandi, et demones eiiciendi, uel etiam prophetandi possint habere uirtutem. Manet semper, ut mirabiliter ipsi uiuant. uenit ad tempus, ut etiam aliis per miraculorum signa, quales sint intus, effulgeant.

Et ego, inquit, uidi, et testimonium perhibui, quia hic est Filius Dei. Supra dixerat: Post me uenit uir, qui ante me factus est; nunc testimonium perhibet, quia hic est Filius Dei, utriusque nature ueritatem, et humane uidelicet et diuine, in una eademque Christi persona manifeste designans. Erubescat Manicheus audiens: uenit uir. Conticescat Photinus  audiens: Hic est Filius Dei. Audiant mansueti, et letentur, quia uenit uir post Ioannem fortior Ioanne, qui baptizat Spiritu sancto, et quia hic est Filius Dei. Quia enim per superbiam recessimus a Deo, Filius per misericordiam factus est homo, ut idem ipse et per diuinitatem Patri, et per humanitatem congrueret nobis; ac per humanitatem nostre similem, pro nobis cum hoste confligere, per diuinitatem Patri consubstantialem, ad imaginem nos Dei, et similitudinem, quam peccando amisimus, posset digne recitare, per nostre mortem fragilitatis destrueret eum qui habebat mortis imperium, et per impassibilem sue diuinitatis potentiam, reconciliaret nos Deo Patri.

Stabant Ioannes, et ex discipulis eius duo. Stabat  Ioannes, quia credebat in Domino, et duo de discipulis eius. Statim enim crediderunt, et secuti ambulantem. Debemus singula Scripturarum uerba tractare, quare Ioannes stans, et Dominus ambulans dicitur.

Et aspiciens Iesum ambulantem, dicit: Ecce Agnus Dei. Agnus immaculatus, agnus anniculus, Agnus qui tollit peccata mundi, Agnus qui exterminatorem Aegypti populum Isrel percutere non sinit. Ecce agnus Dei; et audierunt eum discipuli; quare uoluit dicere, ecce. Quando dicitur ecce, quodammodo ille qui ostenditur digito demonstratur. Dicit ad discipulos suos: Quid me sequimini? quid me putatis magistrum habere? Ecce Agnus Dei; illum sequimini: illum oportet crescere, me autem minui.  Nemo prudentum eum qui minuitur sequitur, et relinquit eum qui crescit.

Et audierunt eum duo discipuli loquentem. Magistri imperium sunt secuti. Testimonium Ioannis fides est discipulorum.

Et secuti sunt Iesum. Sequentes Iesum, reliquerunt Ioannem; sequentes Euangelium, legem amiserunt. Sic tamen secuti sunt Euangelium, ut testimonio uterentur e lege.

Conuersus autem iehsu, et uidens eos. Discipuli Ioannis cominus et coram antecessu Iesum uidere non poterant, sed tergum illius sequebantur, ut uiderent. Ergo illi discipuli faciem Domini uidere non poterant. Conuertit se, et quodammodo de sua maiestate  descendit, ut possent discipuli contemplari faciem illius. Conuertit se, ut ex lege a discipulis cernerentur. Conuersus autem, et uidens eos sequentes se,

Dixit: Quid queritis? Non quasi ignorans interrogat, sed interrogat ut mercedem habeant respondentes. Quid queritis? Non dixit, Quem queritis? ne se uideretur ostendere; sed Quid queritis? Rem interrogat, ut illi personam significent. Quid queritis?

Qui dixerunt ei: Rabbi. Ipsa appellatio responsionis indicium est fidei. Quando enim dicunt Rabbi, quod intelligitur magister, et sequuntur eum, utique magistrum sequuntur, et dicunt:

Ubi habitas? Dicit eis: uenite, et uidete. uolunt habitaculum nosse Iesu, uolunt sibi ostendi qualem  habitationem habeat Saluator, ut cum ille ostenderit in quibus Christus habitet, tales se exhibeant, in quibus possit Dominus habitare; et dixit eis: uenite, et uidete. uultis uidere habitaculum meum? Sermone explicari non potest, opere demonstratur. uenite, et uidete. Isti quidem testimonio legis uenerant, quia statim in ipso nomine confitentur, et dicunt Rabbi, quod interpretatur magister. iehsu autem respondens eis, dixit: uos autem, qui discipuli estis Ioannis, qui ex ipso nomine confessionem uestram demonstratis, et dicitis Rabbi, uenite et uidete ubi maneo.

uenerunt, et uiderunt ubi maneret, et apud eum manserunt die illo. Quia credebant, non in nocte manserunt, sed in die. Nox illa tenebras non habebat, ubi erat fides ueri luminis, et apud eum manserunt  die illo.

Hora autem erat quasi decima. Ex lege ueniebant ad Euangelium, ad fidem Christi mittebat illos legis Decalogus.

Erat autem Andreas frater Simonis Petri, unus ex duobus, qui audierant a Ioanne, et secuti fuerant eum. In fide non est ordo. Ubicunque fidelis est anima, ibi annorum multitudo non queritur, nec paucitas. Andreas minor erat Simone Petro, et tamen non queritur etatis modo, sed fidei. Iesum primus inuenit. Erat autem Andreas frater Simonis Petri, unus ex duobus. Nisi forte et hec dignitas est Andree, quia Petri appellatur frater, super quam erat postea fundanda Ecclesia.

Qui audierant a Ioanne, et secuti fuerant eum. Inuenit  hic primum fratrem suum. O uera pietas! Statim ut inuenit Iesum, statim ut inuenit margaritam, statim ut inuenit thesaurum, fratri nuntiat, fratrem suum Simonem uocat, fratrem non tam sanguine quam spiritu. Quem fratrem habebat germanitate et sanguine, uoluit habere et fide germanum; et dicit ei:

Inuenimus Messiam. Nemo inuenit, nisi qui querit. Iste qui inuenisse dicit, ostendit quia diu quesierit.

Inuenimus Messiam, quod est interpretatum Christus. Diu quesiuimus Christum in Mose, in omnibus prophetis; et quem inuenire cupiebamus, ipse nos inuenit, et inuenti inuenimus.

 Et adduxit eum ad Iesum. Non dedignatur maior minorem sequi, quia non erat ordo etatis, ubi erat meritum fidei.

Intuitus autem eum iehsu, dixit: Tu es Simon filius Iona; tu uocaberis Cephas, quod interpretatur Petrus. Necdum aliquid Petrus fecerat, et iam nomen meruit mutare. Nunquid plus crediderat Andrea? Quid maius fecit, ut a fratre plus acciperet? Quid maius fecerat? Minorem fratrem secutus est; et quem habebat discipulum, non dedignatus est habere magistrum. Tu es Simon filius Iona. Iona, lingua nostra dicitur columba. Tu es ergo filius Iona, tu es filius Spiritus sancti. Filius ergo dicitur Spiritus, quia humilitatem de Spiritu sancto acceperat.

In crastinum uoluit exire in Galileam, et inuenit  Philippum, et dicit ei: Sequere me. Iam patet ex superioribus unde uoluerit iehsu exire in Galileam, uidelicet a Iudea, ubi erat Ioannes baptizans, et testimonium illi perhibens quod esset agnus Dei, duos ex discipulis suis ad eum sequendum prouocauit: e quibus unus Andreas ad illum etiam fratrem suum Petrum adduxit. Patet iuxta sensum spiritalem, et crebra expositione uestre fraternitati iam cognitum est qui sit qui Dominum sequitur. Sequitur namque Dominum, qui imitatur. Sequitur Dominum, qui, quantum fragilitas humana patitur, ea que in homine monstrauit, filius Dei humilitatis exempla non deserit. Qui socius passionum existendo, ac consortium resurrectionis eius et ascensionis pertingere sedulus exoptat. Sed non sine certi ratione  mysterii refertur, quod dicturus Philippo iehsu, Sequere me, uoluit exire in Galileam. Galilea namque transmigratio facta, uel reuelatio interpretatur. In eo quippe quod transmigratio facta dicitur, profectum fidelium designat, quo uel de uitiis ad uirtutum celsitudinem transmigrare, uel in ipsis uirtutibus paulo proficere, ac de minoribus ad maiora quotidie subire contendunt, quousque de hac conualle lacrymarum ad arcem letitie celestis, Domino auxiliante, perueniant. In eo autem quod reuelationem sonat, ipsam uite eterne beatitudinem, pro qua in presenti sancti laborant, insinuat. Cuius utramque interpretationem nominis Psalmista uno uersiculo comprehendit, ubi ait: Ambulabunt de uirtute in uirtutem;  uidebitur Deus Deorum in Sion . Hec est namque uisio de qua dicit Apostolus: Nos autem reuelata facie gloriam Domini speculantes, in eamdem imaginem transformamur a gloria in gloriam, tanquam a Domini Spiritu . Bene ergo uocaturus ad sequendum discipulum iehsu, uoluit exire in Galileam, id est, in transmigrationem factam, siue reuelationem, ut, uidelicet, sicut ipse, teste Euangelio, proficiebat sapientia et etate, et gratia apud Deum et homines , sicut passus est, et resurrexit, et ita intrauit in gloriam suam; sic etiam suos sequaces ostenderet proficere uirtutibus, ac per passiones transitorias ad eternorum dona gaudiorum transmigrare debere.

Erat autem Philippus a Bethsaida ciuitate Andree  et Petri. Non est putandus euangelista fortuito et absque ratione mystica nomen ciuitatis de qua esset Philippus, et quod eadem Andree quoque et Petri esset, uoluisse monstrare, sed per nomen ciuitatis, typice, qualis tunc iam animo Philippus, qualis officio esset futurus, quales etiam Petrus et Andreas ostendere curasse. Bethsaida quippe Domus uenatorum dicitur; et uenatores utique erant, qui audiebant a Domino: uenite post me, et faciam uos fieri piscatores hominum . uenator et ille, qui antequam ad predicationis officium ordinaretur a Domino, quantum capiendis ad uitam animabus esset intentus, mox sponte predicando monstrauit

Inuenit enim Nathanel, et dicit ei: Quem scripsit Moses in lege, et prophete, inuenimus, Iesum filium  Ioseph, a Nazareth. Quantum rete fidei, quam capacibus deuote predicationis uinculis intextum inuento fratri circumdat, quem ad eternam cupit prouidus captare salutem! Illum dicit inuentum quem Moses et prophete uenturum suis scriptis signauerunt, ut eo cunctis sequentibus intelligatur quod ipse sit cuius aduentui preconando uniuersa ueterum scripta seruierint. Iesum nuncupat, quod nomen Christi futurum prophetarum oracula concinebant. Filium Ioseph appellat, non ut hunc ex coniunctione maris et femine natum asseueret, quem de uirgine nasciturum, in prophetis didicerat, sed ut de domo ac familia Dauid, unde Ioseph ortum nouerat, secundum uaticinia prophetarum eum uenisse doceret. Neque enim mirandum, si Philippus eum filium Ioseph uocet,  cum et ipsa genitrix illius intemerata semper uirgo Maria, que uirum non nouerat, consuetudinem uulgi sequens sic locuta legatur: Fili, quid fecisti nobis sic? Ecce pater tuus et ego dolentes querebamus te . Addit et patriam, A Nazareth, ut ipsum esse signaret de quo legerant in prophetis: Quoniam Nazareus uocabitur . Non ergo mirum si mox ad consensum credendi ac ueniendi ad Christum captauit Philippus Nathanel, cui tantos undique ueritatis casses pretendit.

Quem scripsit Moyses in lege, et prophete, inuenimus Iesum filium Ioseph, a Nazareth. Neque immerito a Bethsaida, id est, domo uenatorum oriundus asseritur, qui tantam Deo dilecte uenationis curam pariter et gratiam accepisse monstratur. Nam sequitur:

 Et dixit ei Nathanel: A Nazareth potest aliquid boni esse. Nazareth, munditie, siue flos eius, aut separata interpretatur. Annuens ergo uerbis euangelizantis sibi Philippi Nathanel: A Nazareth, inquit, potest aliquid boni esse. Ac si aperte dicat: Potest fieri ut a ciuitate tanti nominis aliquid summe gratie nobis oriatur, uel ipse uidelicet mundi Saluator Dominus, qui singulariter sanctus est, innocens, impollutus, segregatus a peccatis, quique loquitur in Canticis canticorum: Ego flos campi, et lilium conuallium , et de quo propheta: Exiet, inquit, uirga de radice Iesse, et Nazareus, id est, flos, de radice eius ascendet . uel certe aliquis doctor eximius,  qui florem nobis uirtutum, munditiamque sanctitatis predicare sit missus. Possumus hunc locum et ita recte intelligere, quod, dicente Philippo: Quem scripsit Mosyes in lege prophete, sequitur. Dicit ei Nathanel:

Unde me nosti? Respondit iehsu, et dixit ei: Priusquam te Philippus uocaret, cum esses sub ficu, uidi te. Respondit Nathanel, et ait: Rabbi, tu es Filius Dei. Quia cognouit Nathanel uidisse et nosse Dominum, que alio in loco gererentur, id est, quomodo et ubi uocatus sit a Philippo, cum ipse ibi corporaliter non esset, diuine hic maiestatis intuitum considerans, protinus eum non solum Rabbi, id est, magistrum, sed et Filium Dei, ac regem Isrel, id est, Christum, confessus est. Et libet intueri quam prudens laudanti  Domino confessio respondeat serui. Ille hunc uerum Isrelitam, id est, uirum qui Deum uidere posset, eo quod dolum minime haberet, astruxit. Iste eum non magistrum tantummodo, qui utilia preciperet, uerum etiam Filium Dei, qui celestia dona tribueret, et regem Isrel, id est, populi Deum uidentis, religiosa deuotione fatetur, ut hac confessione suum quoque hunc regem, et se eius regni militem significet. Potest autem hec Domini sententia, qua dixit se Nathanel, priusquam uocaretur a Philippo, cum esset sub ficu, uidisse, super electione spiritalis Isrel, id est, populi Christiani mystice intelligi: quem Dominus necdum per apostolos eius ad fidei gratiam uocatum, sed sub tegmine adhuc peccati prementis abditum, misericorditer uidere dignatus est, Paulo  attestante, qui ait: Qui benedixit nos in omni benedictione spiritali in celestibus in Christo, sicut elegit nos in ipso ante mundi constitutionem, ut essemus sancti et immaculati in conspectu eius in caritate . Et quidem fici arbor aliquando in Scripturis dulcedinem dilectionis superne insinuat; unde scriptum est: Qui seruat ficum, comedit fructum eius: et qui custos est domini sui, glorificabitur . Sed quia primi parentes nostri reatu preuaricationis confusi, de fici sibi foliis succinctoria fecerunt , potest hec arbor fici non incongrue male dulcorata generi humano consuetudinem peccandi signare: sub qua positos adhuc electos suos, sed necdum electionis sue gratiam cognoscentes, quasi  sub ficu constitutum, nec se iam uidentem Dominus uidet Nathanel. Nouit enim Dominus, qui sunt eius . Quorum saluationi ipsum quoque nomen Nathanel aptissime conuenit. Nathanel namque donum Dei interpretatur; et nisi dono Dei quisque uocatus, nunquam reatum prime transgressionis, nunquam male blandientia augescentium quotidie peccatorum umbracula euadit, nunquam saluandus uenire meretur ad Christum. Unde dicit Apostolus: Gratia enim estis saluati per fidem; et hoc non ex uobis, donum Dei est, non ex operibus, ut ne quis glorietur. Sequitur:

Respondit iehsu, et dixit ei: Quia dixi tibi, uidi te sub ficu, credis; maius his uidebis. De quo dicat, ipse subsequenter aperit, futuram credentibus spondendo  apertionem regni celestis, et predicandam mundo utramque unius sue naturam persone, quod reuera multo excellentius est arcanum, quam quod nos in peccati adhuc umbra positos, a se illuminandos preuidit. Maius est enim quod nos Saluator gratie sue cognitionis imbuit, quod celi nobis gaudia pandit, quod predicatores sue fidei in mundum dispersit, quam quod nos saluandos potentia sue maiestatis ante secula presciuit.

Amen amen dico uobis, uidebitis celum apertum, et angelos Dei ascendentes et descendentes supra Filium hominis. Iam completum cernimus promissi huius effectum. uidemus etenim celum apertum, quia postquam celum Deus homo penetrauit, etiam nobis in eum credentibus superne patrie patefactum  cognoscimus ingressum. uidemus angelos Dei ascendentes et descendentes supra Filium hominis, quia predicatores suos nouimus sublimitatem diuinitatis Christi, simul et humanitatis eius infirma nuntiare. Ascendunt super Filium hominis angeli, cum docent predicatores quia in principio erat uerbum, et uerbum erat apud Deum, et Deus erat uerbum. Descendunt super Filium hominis angeli, cum adiungunt iidem, quia uerbum caro factum est, et habitauit in nobis. Neque immerito predicatores sancti typice angeli uocantur, quibus consuete deriuatum ab angelis nomen euangelistarum conceditur, ut sicut hi nuntii, ita et illi propter idem summe predicationis officium boni nuntii cognominentur. Et notandum quod Dominus seipsum filium hominis nuncupat,  Nathanel eumdem Filium Dei predicat. Cui simile est quod apud alios euangelistas ipse discipulos interroget: Quem dicunt filium hominis esse? Responditque Petrus: Tu es Christus Filius Dei uiui . Et quidem iuste dispensationis moderamine actum est, cum utraque eiusdem Mediatoris Dei et Domini nostri uel ab ipso Domino, uel ab homine puro esset commemoranda substantia, Deus homo fragilitatem assumpte a se humanitatis, purus homo uirtutem eterne in eo diuinitatis astrueret, ipse suam humilitatem, ille eius fateretur altitudinem. Notandum quippe quod Dominus, qui beatum Nathanel uere Isrelitam nuncupat, in hoc uerbo, quod ait: uidebitis celum apertum, et angelos Dei  ascendentes super Filium hominis, uisionem Iacob patriarche, qui per benedictionem uocatus est Isrel, ad memoriam reducit. Is namque, cum uolens in quodam loco requiescere, lapidem capiti suo supposuisset, uidit in somnis scalam stantem super terram, et cacumen illius tangens celum; angelos quoque Domini ascendentes et descendentes super eam, et Dominum innixum scale, dicentem sibi: Ego sum Deus Abraham patris tui, et Deus Isaac . Surgensque mane, et debito cum pauore laudes Deo reddens, tulit ipsum lapidem, et erexit in titulum, fundens oleum desuper. Huius ergo loci Dominus facit mentionem, et de se ac suis fidelibus figuratum manifestissime testatur.



CAPUT II.


Et die tertia nuptie facte sunt in Cana Galilee; et erat mater Iesu ibi. Nec uacat mysterio, quod die tertio post ea, que superior Euangelii sermo descripserat, nuptie facte referuntur, sed tertio tempore seculi Dominum ad adoptandam sibi Ecclesiam uenisse designat. Primum quippe seculi tempus ad legem, patriarcharum exemplis; secundum sub lege, prophetarum scriptis; tertium sub gratia, preconiis euangelistarum, quasi tertie diei luce mundo refulsit; in quo Dominus et Saluator noster pro redemptione generis humani in carne natus apparuit. Sed et hoc, quod in Cana Galilee, id est, in celo transmigrationis perpetrate, eedem nuptie facte perhibentur, typice denuntiat eos maxime gratia  Christi dignos existere, qui zelo feruere pie deuotionis, et emulari carismata meliora, ac de uitiis ad uirtutes progredi bona operando, de terrenis ad eterna norunt sperando et amando transmigrare. Discumbente autem ad nuptias Domino, uinum defecit, ut uino meliore per ipsum mirabili ordine facto, manifestaretur gloria latentis in homine Dei, et credentium in eum fides aucta proficeret. Quod si mysterium querimus, apparente in carne Domino, meraca illa legalis sensus suauitas paulatim ceperat ob carnalem Phariseorum interpretationem a prisca sua uirtute desidere; qui mox tanquam littere legalis superficiem euangelica celestis gratie uirtute mutauit, quod est uinum fecisse in aqua. Sed primo uideamus quid sit.

 Quod, deficiente uino, dicente matre iehsu ad eum: uinum non habent, respondit: Quid mihi et tibi est, mulier? nondum uenit hora mea. Neque enim matrem suam inhonoraret, qui nos iubet honorare patrem et matrem ; aut sibi esse matrem negaret, ex cuius carne uirginea carnem suscipere non despexit, etiam Apostolo testante, qui ait: Qui factus est ei ex semine Dauid secundum carnem . Quomodo enim ex semine Dauid secundum carnem, si non ex corpore Marie secundum carnem, que ex Dauid semine descendit? Sed in eo, quod miraculum facturus ait: Quid mihi et tibi est, mulier? significat se diuinitatem, quam miraculum erat patrandum, non temporaliter accepisse de matre, sed per eternitatem semper habuisse de Patre. Quid mihi, inquit,  et tibi est, mulier? nondum uenit hora mea. Qui diuinitatem, quam ex Patre semper habui, cum tua carne, ex qua carnem suscepi, non habeo communem, nondum uenit hora ut fragilitatem sumpte ex te humanitatis moriendo demonstrem. Prius est ut potentiam eterne Deitatis, uirtutes operando, patefaciam. uenit autem hora ut quid sibi et matri commune esset ostenderet, cum eam, moriturus in cruce, discipulo uirgini uirginem commendare curauit . Carnis namque infirma perpessus, matrem, de qua hec susceperat, pie cognitam, ei quam maxime diligebat discipulo commendauit: quam diuina facturus, quasi incognitam se nosse dissimulat, quia hanc diuine natiuitatis auctorem non esse cognoscit.  Huius uero hore Dominus in cruce pendens, commemorans, dixit matri: Mater, ecce filius tuus; quasi dixisset: Ecce quod ex te sumpsi modo ostenditur moriendo quid est, que tamen natura postmodum clarificanda erat in resurrectionis gloria.

Dixit mater eius ministris: Quodcunque dixerit uobis, facite. Sciebat quidem mater eius humanitatem filii sui, licet hoc modo uidetur negare, quod poscebatur; mater tamen sciens pietatem filii, quod negare nollet, quod petebatur, fiducialiter mandauit ministris, ut mandata implerent iubentis filii.

Erant autem ibi lapidee hydrie sex posite secundum purificationem Iudeorum, capientes singule metretas binas uel ternas. Hydrie uocantur uasa aquarum receptui parata. Grece enim aqua dicitur.  Aqua autem Scripture sacre scientiam designat, que suos auditores et a peccatorum sorde abluere, et diuine cognitionis solet fonte potare. uasa sex quibus tenebatur, corda sunt deuota sanctorum, quorum perfectio uite et fidei ad exemplum recte credendi ac uiuendi proposita est generi humano per sex seculi habentis etates, id est, usque ad tempus dominice predicationis. Et bene lapidea sunt uasa, quia fortia sunt precordia iustorum, ut pote illius fide et dilectione solidata lapidis, quem uidit Daniel precisum de monte sine manibus, factumque in montem magnum, et implesse omnem terram ; et de quo dicit Zacarias: In lapide uno septem oculi sunt, id est, in Christo uniuersitas scientie spiritualis habitat. Cuius et apostolus Petrus meminit,  ita dicens: Ad quem accedentes lapidem uiuum, et ipsi tanquam lapides uiui, superedificamini . Bene secundum purificationem Iudeorum posite erant hydrie, quia Iudeorum tantum populo lex per Moysen data est. Nam gratia et ueritas Euangelii, non minus gentibus quam Iudeis per Iesum Christum facta est. Capientes, inquit, singule metretas binas, uel ternas, quia Scripture sancte auctores et ministri, prophete modo de Patre tantum loquuntur et Filio, ut est illud: Omnia in sapientia fecisti . uirtus enim Dei et sapientia Christus est. Modo etiam Spiritus sancti faciunt mentionem, iuxta illud Psalmographi: uerbo Domini celi firmati sunt, et spiritu oris eius omnis uirtus eorum . uerbum, Dominum, et Spiritum, totam, que unus  Deus est, intellige Trinitatem. Sed quantum inter aquam et uinum, tantum distat inter sensum illum, quo Scripture ante aduentum Saluatoris intelligebantur, et eum quem ueniens ipse reuelauit apostolis, eorumque discipulis perpetuo sequendum reliquit. Et quidem potuit Dominus uacuas implere hydrias aque, uino, qui in exordio mundane creationis cuncta creauit ex nichilo: sed maluit de aqua facere uinum, quo typice doceret se non ad soluendam improbandamque, sed implendam potius legem prophetasque uenisse ; neque alia se per euangelicam gratiam facere, et docere, quam que legalis et prophetica Scriptura eum facturum docturumque signaret. uidemus ergo sex hydrias Scripturarum  aqua salutari repletas. uideamus eamdem aquam in suauissimum uini odorem gustumque conuersam. In prima etate seculi, Abel iustum frater inuidens occidit ; et ob hoc ipse perpetua martyrii gloria beatus, etiam in euangelicis et apostolicis litteris iustitie laudem accepit, fratricida impius eterne maledictionis penas luit. Quicunque, his auditis, metuentes cum impiis damnari, cupientes benedici cum piis, omnem odiorum et inuidie fomitem abiiciunt, Deo placere per sacrificium iustitie, modestiam innocentie, uirtutem patientie curant: uas profecto aque in Scriptura inuenerunt, unde salubriter abluti potatique gauderent. Sed si intellexerint Cain homicidium Iudeorum esse perfidiam, occisionem Abel passionem Domini Saluatoris,  terram que aperuit os suum, et suscepit eius sanguinem de manu Cain, Ecclesiam esse, que effusum a Iudeis Christi sanguinem, in mysterium sue renouationis accipiat, nimirum aquam in uinum mutatam reperiunt, quia sacre dicta legis sacratius intelligunt. Secunda seculi etate inchoante, deletus est aquis diluuii mundus ob peccatorum magnitudinem ; sed solus Ne propter iustitiam cum domo sua liberatus in arca. Huius plage audita uastatione horribili, paucorumque liberatione mirabili, quisquis emendatius uiuere ceperit, liberari desiderans cum electis, exterminari timens cum reprobis, hydriam profecto aque, qua mundaretur, uel reficeretur, accepit. At dum altius sapere ceperit, et in arca Ecclesiam, in Ne Christum, in aqua delente  peccatores, aquam baptismi, que peccata diluit, in hominibus et in animalibus que arca continebat multifariam baptizatorum differentiam, in columba, que post diluuium ramum oliue intulit in arcam , unctionem Spiritus sancti, qua baptizati imbuuntur, intellexerit, uinum profecto de aqua factum miratur, quia in ueteris historia facti, suam ablutionem, sanctificationem, iustificationem prophetari contemplatur. Tertia seculi etate Deus tentans obedientiam Abrahe, filium unicum, eum quem diligebat, in holocaustum sibi offerre precepit . Non differt Abraham facere que iubetur, sed pro filio immolatur aries. Ipse tamen pro obedientie uirtute, eximia perpetua benedictionis hereditate donatur. Ecce habes Hydriam tertiam.  Audiens namque quanta uirtus obedientie, quanta mercede muneratur, et ipse obedientiam discere atque habere satagis. Quod si in immolatione filii unici dilecti passionem eius intelligis, de quo dicit pater; Hic est Filius meus dilectus, in quo mihi complacui . In qua, quia diuinitate impassibili permanente, sola humanitas mortem passa est et dolorem, quasi filius offertur, sed aries mactatur: si intelligis benedictionis, que promissa est Abrahe , in te, qui de gentibus credis munus esse completum nimirum de aqua uinum fecit tibi, qui spiritalem sensum, cuius fragrantia adinebriaris, aperuit. Quarte etatis initiis Dauid pro Saule regnum Isrelitice gentis sortitur, humilis, innocens,  et mitis exsul . Porro ille cuius iniusta persecutione cruciabatur abiectus est. Ecce hydria quarta fonte salutari repleta. Quisquis enim hec audiens humilitati atque innocentie studere et superbiam ceperit atque inuidiam suo de corde repellere, quasi haustum aque limpidissime, quo reficiatur, inuenit. At si in Saule Iudeos persequentes, in Dauid Christum et Ecclesiam significari cognouerit, illorumque perfidiam, et carnale simul imperium destructum, Christi autem Ecclesie regnum semper esse mansurum, non solum utique uinum de aqua factum sentiat, quia se, suamque uitam et regnum, sed et ipsum regem sibi scriptum legere nouit, ubi prius quasi de aliis ueterem legebat historiam. Quinta etate seculi populus peccans, captiuante  Nabuchodonosor, in Babylonem transmigratur ; sed post septuaginta annos penitens, et correctus, in patriam per Iesum sacerdotem magnum reducitur; ubi domum Dei, que incensa erat, et ciuitatem sanctam, que destructa, reedificat . Hec legens siue audiens quisquis peccandi metum corripit, et ad penitendi remedium confugit, aqua hydrie purificantis ablutus est. Si uero intelligere didicerit, Ierusalem et templum Dei, Ecclesiam Christi; Babylonem, confusionem peccatorum; Nabuchodonosor, diabolum; Iesum sacerdotem magnum, uerum eternumque Pontificem esse Iesum Christum; septuaginta annos, bonorum plenitudinem operum, que per Spiritus sancti dona largiuntur, uidelicet, propter Decalogum, et septiformem  eiusdem Spiritus gratiam; uideritque hoc quotidie fieri, aliis nimirum a diabolo de Ecclesia peccando raptis, aliis gratia Spiritus sancti per Iesum resipiscendo ac penitendo reconciliatis, uinum de aqua factum habet, qui ad se pertinere que scripta sunt intelligens, magno mox compunctionis quasi musto incalescens; quidquid sibi peccati captiuantis inesse deprehenderit, per Christi gratiam liberari deposcit. Sexta inchoante seculi etate, Dominus in carne apparens, octaua die natiuitatis, iuxta legem, circumcisus est ; tricesima et tertia post hec ad templum delatus, et legalia pro eo sunt munera oblata . Hec intuentes ad litteram, aperte discimus quanta nobis diligentia sunt euangelice fidei subeunda mysteria, quando ipse benedictionem  gratie afferens, qui legem littere dedit, prius eam ceremoniarum ritu consecrauit, qui cuncta diuinitus constituit; et sic noue gratie sacramenta suscipere simul et tradere curauit. Ecce hydria sexta ad abluenda contagia peccati, ad portanda uite gaudia mundiorem ceteris astruens undam. uerum si in octaui diei circumcisione, baptisma, quod in mysterium diuine resurrectionis a peccatorum nos morte redemit, intelligis, in inductione in templum, et oblatione hostie purificantis, figuratum cognoscis, fideles quoque de baptisterio ad altare sanctum ingredi, ac dominici corporis et sanguinis uictima singulari debere consecrari; uino quidem de aqua facto, et quidem meracissimo, donatus est  Porro si circumcisionis diem ad generalem humani generis resurrectionem, quando mortalis propago cessabit, mortalitas tota immortalitate mutabitur, interpretaris, et circumcisos induci in templum cum hostis intellexeris, quando post resurrectionem, uniuersali expleto iudicio, sancti iam incorruptibiles facti, ad contemplandam perpetuo speciem diuine maiestatis, cum bonorum operum muneribus intrabunt, tantum profecto uinum de aqua fieri uidebis, cuius conditori recte protesteris, et dicas: Poculum tuum inebrians, quam preclarum est ! Ergo Dominus uinum in gaudia nuptiarum non de nichilo facere uoluit, sed hydrias sex impleri aqua precipiens, hanc mirabiliter conuertit in uinum, quia sex mundi etates sapientie salutaris largitate  donauit. Quam tamen ipse ueniens sublimioris sensus uirtute fecundauit. Namque carnales carnaliter tantum sapiebant, ipse spiritalibus spiritaliter sentienda reserauit. uultis scire qualiter de aqua fecerit uinum? Apparuit post resurrectionem suam duobus discipulis ambulantibus in uia, ibatque cum illis; et incipiens a Moyse et omnibus prophetis, interpretabatur illis in omnibus Scripturis, que de ipso erant . uultis iterum audire, quomodo eodem sunt uino inebriati? Postmodum cognoscentes quis esset, qui eis uerbum uite propinabat, dicebant ad inuicem: Nonne cor nostrum ardens erat in nobis, cum loqueretur in uia, et aperiret nobis Scripturas ?

Dicit ergo iehsu: Implete hydrias aqua; et impleuerunt  eas usque ad summum. Quid per ministros, qui hoc fecere, nisi Christi signantur discipuli? qui impleuerunt hydrias aqua: non quidem ipsi preteritas mundi etates legalibus ac propheticis scriptis implentes, sed ipsa intelligendo prudenter, et aperiendo fideliter, quia Scripture, que a prophetis ministrata est, et salubris est ad haustum sapientie celestis, et ad operum castigationem utilis. Impleuerunt autem eas usque ad summum, quia recte intellexerunt nullum fuisse tempus seculi a sanctis alienum doctoribus, qui siue uerbis, siue exemplis, siue etiam scriptis, uiam uite mortalibus panderent.

Et dicit eis, inquit: Haurite nunc, et ferte architriclino, et tulerunt. Architriclinus enim legisperitus illius temporis est, fortasse Nicodemus, uel Gamaliel,  uel discipulus tunc eius Saulus, nunc autem magister totius Ecclesie Paulus apostolus; et dum talibus uerbum Euangelii creditur, quod in littera legis et prophetie latebat occultum, uinum utique architriclino de aqua factum propinatur. Et bene in domo harum nuptiarum, que Christi et Ecclesie sacramenta figurarent, triclinium, id est, tres ordines discumbentium altitudine distantes inesse describuntur, quia nimirum tres ordines fidelium sunt, quibus Ecclesia constat, coniugatorum, uidelicet, continentium, et doctorum. Primus ordo discumbentium ad nuptias sponsi celestis, id est, in Ecclesia fide et operatione gaudentium, gradus est coniugatorum fidelium; secundus continentium; supremus  predicatorum. Unde conuenienter perhibetur quod architriclinus uocato sponso dixerit:

Omnis homo primum bonum uinum ponit, et cum inebriati fuerint, tunc id quod deterius est. Tu seruasti bonum uinum usque adhuc. Quia doctorum est cognoscere distantiam legis et Euangelii, ueritatis et umbre, cunctisque ueteribus institutis, cunctis terreni regni promissis nouam euangelice fidei gratiam, et perpetue celestis patrie dona preferre.

Hoc fecit initium signorum iehsu in Cana Galilee, et manifestauit gloriam suam. Hoc signo, quia ipse esset rex glorie, et ideo sponsus Ecclesie, qui ut homo communis ueniret ad nuptias, sed, quasi Dominus celi et terre, elementa prout uoluisset, conuerteret. Pulchra autem rerum conuenientia, qui,  initio signorum, que, immortalis iam per resurrectionem effectus, immortalis uite studia sola sectantibus ostenderet, carnalem prius et quasi insipidam mentem eorum sapore scientie celestis imbuit, post uero refectionis gloriam, maiore eos spiritalis gratie munere completurus. Sequitur namque huius prefati signi mirabile sacramentum, quomodo ipse iehsu cum matre et fratribus ascendisset Ierosolymam, et ibi inuenisset uendentes et ementes in templo, eosque qualiter inde eiecerit, dicente euangelista:

Descendit iehsu Capharnaum, ipse et mater eius, et fratres eius, et discipuli eius, ibique manserunt non multis diebus; et prope erat pascha Iudeorum, et ascendit iehsu Ierosolymam. Bene enim euangelista  ait descendisse Iesum in Capharnaum. Capharnaum uero uilla pulcherrima interpretatur, significans hunc mundum, quo Dominus noster iehsu Christus pro salute humani generis, a paterna sede nunquam recedens, descendisse dicitur. Sed solet mouere quosdam quod in exordio lectionis huius euangelice lectum est, quia, descendente Capharnaum Domino, non solum mater et discipuli, sed et fratres eius secuti sunt eum. Nec defuere heretici qui Ioseph uirum semper beate uirginis Marie putarent ex alia uxore genuisse eos quos fratres Domini Scriptura appellat. Alii maiore perfidia alios eum ex ipsa Maria post natum Dominum generasse putarunt. Sed nos, fratres karissimi, absque ullius scrupulo questionis scire et confiteri oportet, non tantum beatam  Dei genitricem, sed et beatissimum castitatis eius testem atque custodem Ioseph, ab omni prorsus actione coniugali permansisse immunem; nec natos, sed cognatos eorum more Scripture usitato, fratres sororesue Saluatoris uocari. Denique Abraham hoc modo loquitur ad Lot: Ne, queso, sit iurgium inter me et te, et pastores meos, et pastores tuos, fratres enim sumus . Et Laban ad Iacob: Num quia frater meus es, gratis seruies mihi ? Et quidem constat quia Loth, filius Aran, fratris Abraham, et Iacob sit filius Rebecce sororis Laban, sed propter cognationem sunt fratres nuncupati. Hac ergo regula in Scripturis sanctis, ut dixi, frequentissima, etiam cognatos Marie uel Ioseph, fratres  Domini appellatos oportet intelligi. Quod autem appropinquante Pascha iehsu ascendit Ierosolymam, nobis profecto dat exemplum quanta animi uigilantia dominicis subiici debeamus imperiis, cum ipse in hominis infirmitate apparens eadem que ex diuinitatis auctoritate statuit decreta custodiat. Ne enim putarent serui absque crebris orationum bonorumque actuum uictimis uel flagella euadere, uel premia se posse percipere, et ipse inter seruos ad orandum immolandumque Dei Filius ascendit. Qui ueniens Ierosolymam, quid ibi gerentes inuenerit, quid ibidem ipse gesserit, uideamus.

Et inuenit, inquit, in templo uendentes oues et boues et columbas, et nummularios sedentes; et cum fecisset quasi flagellum de funiculis, omnes eiecit de  templo, oues quoque et boues; et nummulariorum effudit es, et mensas subuertit. Boues, oues, et columbe ad hoc emebantur, ut offerrentur in templo. Nummularii ad hoc sedebant ad mensas, ut inter emptores uenditoresque hostiarum prompta esset pecunie taxatio. uidebantur ergo licite uendi in templo, que ad hoc emebantur, ut in eodem templo offerrentur Domino. Sed nolens ipse Dominus aliquid in domo sua terrene negotiationis, ne eius quidem, que honesta putaretur, exhiberi, dispulit negotiatores iniustos, et foras omnes simul cum iis, que negotiabantur, eiecit. Quid ergo, fratres mei, quid putamus faceret Dominus, si, rixis dissidentes, si fabulis uacantes, si risu dissolutos, uel alio quolibet scelere reperiret irretitos, qui hostias, que sibi immolarentur,  ementes in templo uidit, et eliminare festinauit? Hec propter illos diximus, qui, ecclesiam ingressi, non solum intentionem orandi negligunt, uerum etiam ea, pro quibus orare debuerant, augent; insuper et arguentes se pro huiusmodi stultitia conuiciis odiisque uel etiam detractionibus insequuntur, addentes uidelicet peccata peccatis, et quasi finem sibi longissimum incaute eorum augmentatione texentes, nec timentes ex eo districti iudicis examinatione damnari. Nam bis quidem in sancto Euangelio legimus quod ueniens in templum Dominus huiusmodi negotiatores eiecerit, nunc, uidelicet, id est, tertio ante passionem suam anno, sicut ex huius euangeliste sequentibus scriptis  agnoscimus, et ipso quo passus est anno, cum ante dies quinque Pasche sedens in asino, Ierosolymam uenisset . Sed hoc idem eum in templo sancte Ecclesie, et examine quotidiane uisitationis agere omnis qui recte sapit intelligit. Unde multum tremenda sunt hec dilectissimi, et digno expauescenda timore, sedulaque precauendum industria, ne ueniens improuisus peruersum quid in nobis, unde merito flagellari ac de Ecclesia eiici debeamus inueniat; et maxime in illa que specialiter domus orationis uocatur, obseruandum, ne quid ineptum geramus, ne cum Corinthiis audiamus ab Apostolo: Nunquid domos non habetis ad agenda uel loquenda temporalia? aut Ecclesiam Dei contemnitis ? Et a propheta cum Iudeis: Dilectus meus in domo  mea fecit scelera multa . Et quidem gaudendum est, quia ipsi sumus in baptismo templum Dei facti, teste Apostolo, qui ait: Templum Dei sanctum est, quod estis ipsi . Ciuitas regis magni, de qua canitur: Fundamenta eius in montibus sanctis , id est, fundamentum Ecclesie, in soliditate fidei apostolorum et prophetarum. Sed nimis tremendum, quia premisit Apostolus, dicens: Si quis autem templum Dei uiolauerit, disperdet illum Deus ; et ipse Iudex iustus: Disperdam, inquit, de ciuitate Domini omnes qui operantur iniquitatem . Gaudendum, quia in nobis Pasche solemnitas agitur, cum de uitiis ad uirtutes transire satagimus. Pascha quippe transitus dicitur. Gaudendum, quia Dominus nostra  pectora, ciuitatem, uidelicet, suam uisitare, quia idem Pascha nostre bone actionis presentia sue pietatis illustrare dignatur. Sed timendum satis, ne nos in ciuitate sua aliud quam ipse diligit agentes inueniat, et ipse se nobis, qualem non diligimus, districtus redditor ostendat. Ne nos in templo nummularios, ne uenditores boum, ouium, columbarumue, reperiens, damnet. Boues quippe doctrinam uite celestis, oues opera munditie et pietatis, columbe sancti Spiritus dona designant, quia in marium boum iuuamine solet ager exerceri. Ager autem est cor celesti excultum doctrina, et suscipiendis uerbi Dei preparatum rite seminibus. Oues innocentes sua uestimenta uestiendis hominibus prestant, Spiritus super Dominum in columbe specie descendit.  uendunt autem boues, qui uerbum Euangelii non diuino amore, sed terreni questus intuitu impendunt, quales reprehendit Apostolus, quia Christum non annuntient sincere . uendunt oues, qui humane gratia laudis opera pietatis exercent, de quibus Dominus ait: Quia receperunt mercedem suam . uendunt columbas, qui acceptam Spiritus gratiam, non gratis, ut preceptum est , sed ad premium dant; qui impositionem manuum, qua Spiritus accipitur, etsi non ad questum pecunie, ad uulgi tamen fauorem tribuunt. Qui sacros ordines non ad uite meritum, sed ad gratiam largiuntur. Nummos mutuo dant in templo, qui non simulate celestibus, sed aperte terrenis rebus in Ecclesia deseruiunt, sua querentes, non que Iesu  Christi. uerum huiusmodi operarios fraudulentos, que merces maneat, ostendit Dominus, cum facto de funiculis flagello omnes eiecit de templo. Eiiciuntur enim de parte sortis sanctorum, qui inter sanctos positi, uel ficte bona, uel aperte faciunt mala. Oues quoque et boues eiecit, quia talium uitam ostendit esse reprobam. Funiculi, quibus flagellando impios de templo expulit, crementa sunt actionum malarum, de quibus materia damnandi reprobos iudici datur. Hinc etenim Isaias dicit: ue qui trahitis iniquitatem in funiculis uanitatis ; et in Prouerbiis Salomon: Iniquitates, inquit, sue capiunt impium, et funibus peccatorum suorum constringitur . Qui enim peccata peccatis, pro quibus  Arius damnetur, accumulat, prolongat, nummulariorum quoque, quos expulerat, effudit es, et mensas subuertit, quia, damnatis in fine reprobis, etiam ipsarum, quas dilexere rerum, tollet figuram, iuxta hoc quod scriptum est: Et mundus transibit, et concupiscentia eius .

Et eis, qui columbas uendebant, dixit: Auferte ista hinc, nolite facere domum Patris mei domum negotiationis. uenditionem columbarum de templo auferri precipit, quia gratia Spiritus gratis accipi, gratis debet dari. Unde Simon ille Magus, qui hanc emere pecunia uoluit, ut maiore pretio uenderet, audiuit: Pecunia tua tecum sit in perditionem. Non est tibi pars neque sors in sermone hoc . Notandum autem quia non soli uenditores sunt columbarum,  et domum Dei faciunt domum negotiationis, qui sacros ordines largiendo, pretium pecunie uel laudis uel etiam honoris inquirunt, uerum hi quoque qui gradum uel gratiam in Ecclesia spiritalem, quam Domino largiente percepere, non simplici intentione, sed cuiuslibet humane causa retributionis exercent, contra illud apostoli Petri: Qui loquitur, quasi sermones Dei; qui ministrat, tanquam ex uirtute, quam administrat Deus, ut in omnibus honorificetur Deus per Iesum Christum. Quicunque ergo tales sunt, si nolunt, ueniente Domino, de Ecclesia auferri, auferent ista de suis actibus, ne faciant domum Dei domum negotiationis. Nec pretereundum quia sollicite nobis Scriptura utramque Saluatoris nostri naturam, et humanam, uidelicet, commendat, et diuinam.  Ut enim uerus Dei Filius intelligeretur, audiamus quid ipse dicit:

Nolite facere domum Patris mei domum negotiationis. Aperte namque se Filium Dei Patris ostendit, qui templum Dei domum sui patris cognominat. Ut rursum uerus hominis Filius sentiatur, recolamus quod in eius capite lectionis descendens in Capharnaum, matrem comitem habuisse perhibetur. Sequitur:

Recordati uero sunt discipuli eius quia scriptum est: Zelus domus tue comedit me. Zelo domus Patris Saluator eiecit impios de templo: Zelemus et nos, fratres karissimi, domum Dei, et, quantum possumus, ne quid in ea prauum geratur insistamus. Si uiderimus fratrem qui ad domum Dei pertinet superbia tumidum,  si detractionibus assuetum, si ebrietati seruientem, si luxuria eneruatum, si iracundia turbidum, si alio cuiquam uitio substratum, studeamus, in quantum facultas suppetit, castigare, polluta ac peruersa corrigere; et si quid de talibus emendare nequimus, non sine acerrimo mentis sustinere dolore, et maxime in ipsa domo orationis, ubi corpus Dei consecratur, ubi angelorum presentia semper adesse non dubitatur, ne quid ineptum fiat, ne quid nostram fraternamue orationem impediat, totis uiribus agamus. Sequitur:

Responderunt ergo Iudei, et dixerunt ei: Quod signum ostendis nobis, quia hec facis? Respondit iehsu, et dixit eis: Soluite templum hoc, et in tribus  diebus excitabo illud. De quo templo diceret, euangelista post aperuit, uidelicet, de templo corporis sui, quod ab illis in passione solutum, ipse post triduum excitauit de morte. Quia ergo signum querebant a Domino, quare solita commercia proiicere debuerit e templo, respondit ideo se rectissime impios exterminare de templo, quia ipsum templum significauerit templum corporis sui, in quo nulla prorsus esset alicuius macula peccati. Neque immerito typicum purgauit a sceleribus templum, qui uerum Dei templum ab hominibus morte solutum diuine potentia maiestatis excitare posset a mortuis.

Dixerunt ergo Iudei: Quadraginta et sex annis edificatum est templum hoc, et tu tribus diebus excitabis  illud? Quomodo intellexerunt, ita responderunt. Sed ne nos quoque spiritalem Domini sermonem carnaliter sentiremus, euangelista subsequenter de quo templo loqueretur exposuit. Quod autem aiunt, templum quadraginta et sex annis edificatum, non primam, sed secundam edificationem illius significant. Primus enim Salomon templum in maxima regni sui pace decentissimo septem annorum opere perfecit ; quod destructum a Chaldeis post LXX annos, iussione Cyri Perse, laxata captiuitate, reedificari ceptum est , sed filii transmigrationis opus, quod principibus Zorobabel et Iesu faciebant, propter impugnationem gentium uicinarum ante quadraginta et sex annos implere nequiuerunt , qui etiam numerus annorum  perfectioni dominici corporis aptissime congruit. Tradunt etenim naturalium scriptores rerum, formam corporis humani tot dierum spatio perfici, quia, uidelicet, primis sex a conceptione diebus lactis habeat similitudinem; sequentibus nouem conuertatur in sanguinem; deinde duodecim solidetur; reliquis decem et octo firmetur usque ad perfecta lineamenta omnium membrorum; et hinc iam reliquo tempore usque ad tempus partus magnitudine augeatur. Sex autem et nouem, et duodecim, et decem, et octo, quadraginta quinque faciunt; quibus si unum adiecerimus, id est, ipsum diem, quo discretum per membra corpus, crementum sumere incipit, tot nimirum dies in edificatione corporis Domini, quot in fabrica templi annos inuenimus,  quia templum illud manu factum sacrosanctam Domini carnem, quam ex uirgine sumpsit, ut ex hoc loco discimus, figurabat, quia eque corpus eius, quod est Ecclesia, quia uniuscuiusque fidelium corpus animamque designabat, ut in plerisque Scripturarum locis inuenimus. Adam uero primus post peccatum audiuit: Terra es, et in terram ibis . Secundus uero Adam de se ipso ait: Soluite templum hoc, et in tribus diebus excitabo illud. Sparsus uero fuit primus Adam per uniuersum mundum, qui in secundo collectus est: quod significat nomen Adam, quod quatuor litteris scribitur, id est , , iterum , et , que quatuor littere quatuor partes orbis designant, in quas sparsus est Adam in filiis suis: ideo  in principiis nominum partium mundi he quatuor littere leguntur. Nam , quod est Septentrio, ab incipit; et , quod est Occidens, a incipit, et , quod est Oriens, ab incipit; , quod est meridies, ab incipit. Que sunt quatuor partes orbis, ab his quatuor litteris incipientes, que littere, si in computo Greco considerentur, quadraginta sex faciunt; nam unum, quatuor, et iterum unum, quadraginta, qui simul ducti quadraginta sex, mystice designant quadraginta sex diebus quibus templum corporis Christi in utero uirginali edificatum est. Caro autem Christi, que de eadem sumpta est, destructa est a Iudeis, et a seipso iterum edificata secundum Scripturas prophetarum, et ideo dicit euangelista:

 Hoc enim dicebat de templo corporis sui. Cum ergo resurrexisset a mortuis, recordati sunt discipuli eius, quia hoc dicebat, et crediderunt Scripture. Scilicet Prophetarum, qui predixerant, Christum tertia die resurgere.

Et sermoni quem dixit iehsu, id est, quod ait: Soluite templum hoc, et in tribus diebus excitabo illud, hoc est, tertia die resuscitabo, quod uos soluitis in cruce. Sequitur:

Cum autem esset iehsu Ierosolymis in pascha die festo, multi crediderunt in eum, ipse autem iehsu non credebat semetipsum in eis, quia ipse sciebat quid esset in homine. Non enim sic credebant in eum, ut digni essent Christum habitare in eis, quorum fides catechumenis comparari potest, qui credunt in Christum,  sed Christus non credit seipsum eis, quia nisi quis renatus fuerit ex aqua et Spiritu, non potest introire in regnum Dei . Nemini uero se credit Christus, nisi qui dignus est introire in regnum Dei. Nullus uero dignus est introire in regnum Dei, nisi qui renatus est ex aqua et Spiritu. Inde ecclesiastica consuetudo catechumenis corporis et sanguinis Christi communionem non tradit, quia non sunt renati ex aqua et Spiritu, quibus tantum creditur participatio corporis et sanguinis Christi. Ex his autem multis, qui credebant in Iesum, unus erat Nicodemus iste; et ideo nocte uenit, et non die, quia necdum illuminatus erat celestis gratie luce.



CAPUT III.

Erat homo ex Phariseis, Nicodemus nomine, princeps  Iudeorum, hic uenit ad Iesum nocte. Princeps scilicet Iudeorum uenit ad Iesum nocte, cupiens secreta eius allocutione plenius discere mysteria fidei, cuius aperta ostensione signorum aliquatenus iam rudimenta perceperat; qui quoniam prudenter ea que ignorabat ab illo querebat, inuestigare promeruit.

Rabbi, inquit, scimus quia a Deo uenisti magister; nemo enim potest hec signa facere que tu facis, nisi fuerit Deus cum eo. A Deo igitur Iesum ad magisterium celeste mundo adhibendum uenisse confessus est, Dominum cum illo fuisse, e miraculis prudenter intellexit; cum Deo tamen ipsum Deum esse non nouit; sed quia quem magistrum nouerat, ueritatis  studiose docendum adhuc obtulit, merito ad agnitionem diuinitatis eius perfecte doctus subiit; merito utriusque natiuitatis eius, diuine, scilicet, et humane, sed et Passionis atque ascensionis ipsius arcana percepit, nec non etiam modum secunde generationis, ingressum regni celestis, aliaque complura doctrine sacramenta Domino reuelante didicit.

Respondit iehsu, et dixit ei: Amen amen dico tibi: Nisi quis renatus fuerit denuo, non potest uidere regnum Dei. Que sententia tanto apertius cunctis fidelibus lucet, quanto constat quia sine huius luce fideles esse nequeunt. Quis enim sine lauacro regenerationis remissionem peccatorum consequi, et regnum ualet intrare celorum? Sed Nicodemus, qui  nocte uenit ad Dominum, necdum lucis mysteria capere nouerat. Nam et nox, in qua uenit, ipsam eius qua premebatur ignorantiam designat. Necdum enim eorum numero sociatus erat quibus ait Apostolus: Fuistis aliquando tenebre, nunc autem lux in Domino , sed inter eos potius remanebat, quibus loquitur Isaias: Surge, illuminare, Ierusalem, quia uenit lumen tuum, et gloria Domini super te orta est . Respondit ergo Domino, et ait

Quomodo potest homo nasci, cum sit senex? Nunquid potest in uentrem matris sue iterato introire, et renasci? Quia enim secunde natiuitatis adhuc nescius perseuerabat, de salute autem sua iam sollicitus exstiterat, necessario de una quam nouerat natiuitate, an posset iterari, uel quo ordine regeneratio posset  impleri, querebat, ne huius expers remanendo, uite celestis particeps esse nequiret. Notandum autem quia quod de carnali dixit, hoc etiam de spiritali est regeneratione sentiendum: nequaquam uidelicet eam, postquam semel expleta fuerit, posse repeti. Siue enim hereticus, siue schismaticus, siue facinorosus quisque in confessione sancte Trinitatis baptizet, non ualet ille, qui ita baptizatus est, a bonis catholicis rebaptizari, ne confessio uel inuocatio tanti nominis uideatur annullari. Et quia Nicodemus ad primam Domini responsionem sollicitus quomodo sit intelligenda diligenter inquirit, meretur iam planius instrui, et quia secunda natiuitas non carnalis est, sed spiritalis, audire.

 Respondit namque iehsu: Amen amen dico tibi: Nisi quis renatus fuerit ex aqua et Spiritu, non potest introire in regnum Dei. Cuius natiuitatis modum subsequenter exponens, prorsusque a carnali distinguens, ait:

Quod natum est ex carne, caro est; et quod natum est ex spiritu, spiritus est. Natura spiritus inuisibilis est, carnis uisibilis; atque ideo carnalis generatio uisibiliter administratur , spiritalis autem generatio tota inuisibiliter agitur. Nam uidetur quidem, qui baptizatur, in fontem descendere, uidetur aquis intingi, uidetur de aquis ascendere; quid autem in illo lauacrum regenerationis egerit, minime potest uideri. Sola autem fidelium  pietas nouit quia peccator in fontem descendit, sed purificatus ascendit. Filius mortis descendit, sed filius resurrectionis ascendit. Filius preuaricationis descendit, sed filius reconciliationis ascendit. Filius ire descendit, sed filius misericordie ascendit. Filius diaboli descendit, sed filius Dei ascendit. Sola hoc Ecclesia mater, que generat, nouit. Ceterum oculis insipientium uidetur talis exire de fonte, qualis intrauit, totumque ludus esse quod agitur. Unde in finem uidentes gloriam sanctorum, dicent gementes in tormentis: Hi sunt, quos aliquando habuimus in derisum, et in similitudinem improperii. Quomodo ergo computati sunt inter filios Dei ? Ait apostolus Ioannes: Charissimi, inquit, nunc filii Dei sumus, et nondum apparuit quid erimus . Quod natum  est ex Spiritu, spiritus est, quia qui ex aqua et Spiritu regeneratur, inuisibiliter in nouum mutatur hominem, et de carnali efficitur spiritalis. Qui ideo recte non solum spiritalis, sed etiam spiritus uocatur, quia sicut substantia spiritus inuisibilis est in aspectibus, ita is, qui per gratiam Dei innouatur, inuisibiliter fit spiritalis, et Dei Filius, cum uisibiliter omnibus caro et filius hominis appareat. Sequitur:

Non mireris quia dixi tibi: Oportet uos nasci denuo. Spiritus ubi uult spirat, et uocem eius audis; sed nescis unde ueniat, et quo uadat. Sic est omnis, qui natus est ex spiritu. Spiritus ubi uult spirat, quia ipse habet in potestate, cuius cor gratia sue uisitationis illustret. Et uocem eius audis, cum te presente loquitur is, qui Spiritu sancto repletus est. Sed nescis  unde ueniat, et quo uadat, quia etiam, si te presente quempiam spiritus ad horam impleuerit, non potes uidere quomodo intrauerit, uel quomodo redierit, quia natura est inuisibilis. Sic est omnis qui natus est ex Spiritu. Et ipse enim inuisibiliter agente spiritu incipit esse quod non erat; ita ut infideles nesciant unde ueniat, et quo uadat; id est, quia per gratiam regenerationis uenit in adoptionem filiorum Dei, et uadit in perceptionem regni celestis. Querente autem adhuc Nicodemo quomodo possint hec fieri, subiungit Dominus, dicens:

Tu es magister in Isrel, et hec ignoras? Non quasi insultare uolens ei qui magister uocetur, cum sit ignarus sacramentorum celestium, sed ad humilitatis  illum uiam prouocans, sine qua ianua celestis non potest inueniri.

Si terrena dixi uobis, et non creditis, quomodo, si dixero uobis celestia, credetis? Terrena illis dixit, ut in superiore lectione inuenimus, cum de passione ac de resurrectione sui corporis, quod de terra assumpserat, loqueretur, dicens: Soluite templum hoc, et in tribus diebus excitabo illud; non tamen credebant uerbo quod dixit; sed ne hoc quidem intelligere ualebant, quia non de alio, quam de templo corporis sui diceret. Qui ergo terrena audientes non capiebant, quanto minus ad celestia, id est diuine generationis capienda mysteria sufficiunt? Addit autem adhuc Dominus et de celestibus sacramentis, et de terrenis instruere eum quem uidit sapienter ac diligenter  his que audiret intendere. Celestis namque est ascensio eius ad uitam sempiternam; terrena uero eius exaltatio ad mortem temporalem. Dicit ergo de celestibus:

Et nemo ascendit in celum, nisi qui descendit de celo, Filius hominis, qui est in celo.  Et sicut Moyses exaltauit serpentem in deserto, ita exaltari oportet filium hominis. Merito autem queritur quomodo dicatur filius hominis uel descendisse de celo, uel eo tempore quo hec in terra loquebatur, iam fuisse in celo. Nota est autem confessio fidei catholice, quia descendens de celo Filius Dei, filium hominis in utero uirginali suscepit, eumque completa dispensatione passionis sue, resuscitauit a mortuis, et assumpsit in celum. Non ergo caro  Christus descendit de celo, neque ante tempus ascensionis erat in celo, nisi quia una Christi persona est, in duabus existens naturis. Atque ideo filius hominis recte dicitur et descendisse de celo, et ante passionem fuisse in celo, quia quod in sua natura habere non potuit, hoc in Filio Dei, a quo assumptus est, habuit; sicut propter eamdem unius Christi personam, que ex duabus exstat naturis, Apostolus ait: uos Spiritus sanctus posuit episcopos regere Ecclesiam Dei, quam acquisiuit sanguine suo . Neque enim Deus in sua sententia, sed in homine assumpto sanguinem, quem pro Ecclesia funderet, habuit. Hinc etenim Psalmista dicit: Ascendit Deus in iubilatione . Quomodo enim Deus, nisi in homine, ascenderet, qui in sue nature maiestate  semper ubique presens adest? Sed et hoc querendum, quomodo dictum sit: Et nemo ascendit in celum, nisi qui descendit de celo, cum omnes electi se ueraciter confidant ascensuros in celum, promittente sibi Domino: Quia ubi sum ego, illic et minister meus erit . Cuius tamen nondum questionis apertissima ratio soluit, quia uidelicet mediator Dei et hominum homo Christus iehsu electorum omnium caput est; itemque omnes electi eiusdem capitis membra sunt, dicente Apostolo: Et ipsum dedit caput super omnem Ecclesiam ; et rursum, uos enim estis corpus Christi, et membra de membro . Nemo ergo ascendit in celum, nisi qui de celo descendit, Filius hominis, qui est in celo. Nemo ascendit in celum, nisi Christus in corpore  suo, quod est Ecclesia. Qui in seipso quidem, primum cernentibus apostolis, eminentioribus nimirum membris suis ascendit, et exinde in membris suis quotidie ascendens, se colligit in celum. Hinc est enim quod ipsum corpus eius inter aduersa huius seculi deprehensum gloriatur, et dicit: Nunc autem exaltauit caput meum super inimicos meos . Ac si aperte dicat: Qui occisum a Iudeis Christum, caput uidelicet meum suscitauit a mortuis, ac frustratis omnibus inimicorum insidiis subleuauit in celum, spero, me etiam de presentibus periculis eruens, meo capiti iunget in regno, quia nemo ascendit in celum, nisi qui descendit de celo. Quisquis in celum ascendere desiderat, ei qui de celo descendit,  et est in celo, se uera fidei et dilectionis unitate coniungat. Aperte intelligens quia nullo alio ordine, nisi per eum qui descendit de celo, potest ascendere in celum. Unde alias ipse dicit: Nemo uenit ad Patrem nisi per me . Hec ideo in Nicodemo cunctis dicuntur catechumenis, ut discant eius membris renascendo incorporari, per quem possint ascendere in regnum Dei. Et quia ascensio uel ingressus regni fieri non potest absque fide et sacramentis dominice passionis, recte subinfertur:

Et sicut Moyses exaltauit serpentem in deserto, ita exaltari oportet Filium hominis, ut omnis qui credit in ipsum non pereat, sed habeat uitam eternam. Mira magisterii celestis arte dominus magistrum legis  mosaice ad spiritualem legis eiusdem sensum inducit, recordans historie ueteris, et hanc in figuram sue passionis, atque humane saluationis factam edisserens. Narrat quippe liber Numerorum quia pertesus in eremo populus Isrel itineris longi ac laboris, murmurauit contra Dominum et Mosen ; ideoque Dominus immiserit in illum ignitos serpentes, ad quorum plagas, et mortes plurimorum, cum clamarent ad Mosen, et ille oraret, iussit eum Dominus facere serpentem eneum, et ponere pro signo. Qui percussus, inquit, aspexerit eum, uiuet; et ita factum est. Plage igitur serpentum ignitorum uenena sunt et incentiua uitiorum, que animam, quam tangunt, spirituali morte perimunt. Et bene murmurans contra Dominum populus serpentum  morsibus sternebatur, ut ex ordine flagelli exterioris agnosceret quantam intus perniciem murmurando pateretur. Exaltatio autem serpentis enei, quem dum percussi aspicerent sanabantur, passionem nostri Redemptoris signat in cruce, in cuius solum fide regnum mortis et peccati superatur. Recte enim per serpentes peccata, que animam simul et corpus ad interitum trahunt, exprimuntur, non solum quia igniti, quia uirulenti, quia ad perimendum sunt astuti, uerum etiam quia per serpentem primi parentes nostri ad peccandum persuasi , ac de immortalibus sunt peccando mortales effecti. Recte per serpentem eneum Dominus ostenditur, quia uenit in similitudinem carnis peccati , quia sicut eneus serpens effigiem quidem ignitis  serpentibus similem, sed nullum prorsus in suis membris habuit ardorem ueneni nocentis, quin potius percussos a serpentibus sua exaltatione sanabat, sic nimirum, sic Redemptor humani generis non carnem peccati, sed similitudinem induit carnis peccati, in qua mortem crucis patiendo credentes in se ab omni peccato et ab ipsa etiam morte liberaret. Sicut ergo Moyses exaltauit serpentem in deserto, ita, inquit, oportet exaltari Filium hominis, quia sicut illi qui exaltatum pro signo serpentem eneum aspiciebant sanabantur ad tempus a temporaria morte, et a plaga quam serpentum morsus intulerat, ita et qui mysterium dominice passionis credendo, confitendo, sinceriter imitando aspiciunt, saluantur in  perpetuum ab omni morte, quam peccando in anima pariter et carne contraxerunt. Unde recte subiungitur: Ut omnis qui credit in ipsum non pereat, sed habeat uitam eternam. Cuius quidem uerbi patet sensus, quia qui credit in Iesum, non solum perditionem euadit penarum, sed uitam etiam percipit eternam. Et hoc inter figuram distat et ueritatem, quia per illam uita protelatur temporalis, per hanc uita donatur sine fine mansura. Sed curandum solerter est ut quod intellectus bene sentit operatio condigna perficiat, quatenus confessio recte nostre fidei sobrie conuersando, ad perfectionem promisse nobis uite mereatur attingere. uerum, quia hec de Filio hominis dicuntur, quia exaltari in cruce, id est, mortem oportuit pati, ne putaret Nicodemus, filium  tantum eum hominis esse, a quo uita esset exspectan da perpetua, curauit ei Dominus etiam diuinitatis sue patefacere sacramentum, unumque et eumdem et filium hominis et mundi ostendere Saluatorem. Nam sequitur:

Sic enim dilexit Deus mundum, ut Filium suum unigenitum daret, ut omnis qui credit in eum, non pereat, sed habeat uitam eternam. Unde notandum quod eadem de filio Dei unigenito replicat, que de Filio hominis in cruce exaltato premiserat dicens: Ut omnis qui credit in eum, non pereat, sed habeat uitam eternam. Quia profecto idem Redemptor et Conditor noster Filius Dei ante secula existens, Filius hominis factus est in fine seculorum, ut qui per diuinitatis sue potentiam nos creauerat ad perfruendam  uite beatitudinem perennis, ipse per fragilitatem humanitatis nostre nos restauraret ad recipiendam quam perdidimus uitam. Sequitur autem:

Non enim misit Deus filium suum in mundum, ut iudicet mundum, sed ut saluetur mundus per ipsum. Ergo, quantum in medico est, sanare uenit egrotum. Se interemit, qui precepta medici obseruare non uult. uenit Saluator ad mundum. Quare Saluator dictus est mundi? nisi ut saluet mundum, non ut iudicet mundum. Saluari non uis ab ipso? Ex te iudicaberis. Et quid dicam, iudicaberis? uidete quid ait:

Qui credit in eum, non iudicatur; qui autem non credit . . . . Quid dicturum sperabas, nisi iudicatus? iam,  inquit, iudicatus est. Notandum apparuit iudicium, sed iam factum est iudicium. Nouit enim Dominus, qui sunt eius . Nouit qui permaneant ad coronam, qui permaneant ad flammam. Nouit in area sua triticum suum, nouit et paleam; nouit et segetem, nouit zizaniam.

Iam iudicatus est, qui non credit. Quare iudicatus? quia non credidit in nomine unigeniti Filii Dei.

Hoc est autem iudicium, quia lux uenit in mundum, et dilexerunt homines magis tenebras quam lucem, erant enim mala opera eorum. Fratres mei, quorum opera bona inuenit Dominus? Nullorum, omnia enim mala opera inuenit. Quomodo ergo quidam fecerunt  ueritatem, et uenerunt ad lucem? Hoc enim sequitur:

Qui autem facit ueritatem, uenit ad lucem, ut manifestentur opera eius, quia in Deo facta sunt. Quomodo ergo quidam bonum opus fecerunt, ut uenirent ad lucem, id est, ad Christum; et quomodo quidam dilexerunt tenebras, si omnes peccatores inuenit, et omnes a peccato sanat? Et serpens ille, in quo figurata est mors Domini, eos sanabat qui morsi fuerant, et propter morsus serpentis erectus est serpens, id est, mors Domini propter mortales homines quos inuenit iniustos. Quomodo intelligitur hoc iudicium, quoniam lux uenit in mundum, et dilexerunt homines magis tenebras quam lucem: erant enim mala opera eorum? Quid est enim hoc? Quorum  enim erant bona opera? Nonne uenisti ut iustifices impios? Sed dilexerunt, inquit, magis tenebras quam lucem; ibi posuit uim. Multi enim dilexerunt peccata sua, quia qui confitetur peccata sua, et accusat peccata sua, iam cum Deo facit. Accusat Deus peccata tua; si et tu accuses, coniungeris Deo. Quasi due res sunt, homo, et peccator. Quod audis homo, Deus fecit; quod audis, peccator, ipse homo fecit. Dele quod fecisti, ut Deus saluet quod fecit. Oportet ut oderis in te opus unum, et ames in te opus Dei. Cum autem ceperit tibi displicere quod fecisti, inde incipiunt bona opera tua, quia accusas mala opera tua. Initium bonorum operum confessio est operum malorum. Facis ueritatem, et uenis ad lucem. Quid est,  facis ueritatem? Non te palpas, non tibi blandiris, non te adulas. Non dicis, Iustus sum, cum sis iniquus, et incipis facere ueritatem. uenis autem ad lucem, ut manifestentur opera tua, quia in Deo facta sunt: quia et hoc ipsum, quod tibi displicuit peccatum tuum, non tibi displiceret, nisi Deus tibi luceret, et eius ueritas te tibi ostenderet. Sed qui etiam admonitus diligit peccata sua, odit admonentem lucem, et fugit eam, ut non arguantur opera eius mala, que diligit. Qui autem facit ueritatem, accusat in se mala sua; non sibi parcit, non sibi ignoscit, ut Deus ignoscat; ipse agnoscit, et uenit ad lucem: cui gratias agit, quod ille, quid in se odisset ostenderet; dicit Domino:  Auerte faciem tuam a peccatis meis . Et qua fronte dicit, nisi iterum dicat: quoniam facinus meum ego agnosco, et peccatum meum contra me est semper . Si autem post te feceris peccatum tuum, retorquet tibi illud Deus ante oculos tuos; et tunc retorquet, quando iam penitentie fructus nullus erit. Currite, ne tenebre uos comprehendant. Sequitur autem:

Post hec uenit iehsu et discipuli eius in Iudeam terram; et illic demorabatur cum eis, et illic baptizabat. Baptizatus baptizat, non eo baptismate baptizat quo est baptizatus: dat baptismum Dominus baptizatus a seruo, ostendens humilitatis uiam, et perducens ad baptismum Domini, hoc est, baptisma suum, re prebendo humilitatis exemplum, quia ipse  non respuit baptisma serui; et baptismate serui uia preparabatur Domino, et baptizatus est Dominus, uiam se fecit ad se uenientibus, ipsum audiamus. Ego sum uia, ueritas et uita . Si ueritatem queris, uiam tene; nam ipse est ueritas, qui est uia. Audiamus Ioannem: Baptizabat iehsu: Diximus quia baptizat iehsu, quomodo iehsu, quomodo Dominus, quomodo Dei Filius, quomodo uerbum. Sed uerbum caro factum est.

Erat autem Ioannes baptizans in Enon iuxta Salim. Locus quid est, ex nomine intelligitur, quia aque multe erant ibi. Enon iuxta Salim locus est, ubi baptizabat Ioannes; et ostenditur nunc usque locus in octauo lapide Scythopoleos ad meridiem iuxta Salim et Iordanem.

 Nondum enim missus fuerat Ioannes in carcerem. Quare baptizat Ioannes? quia oportebat ut baptizaretur Dominus. Quare oportebat ut Dominus baptizaretur? Ne aliquis, magna licet preditus gratia, uel potestate, contemneret baptizari. Ipse Dominus non contempsit baptismi sacramentum, quamuis in illo non esset quod mundaretur in baptismo, qui nullum habuit peccatum, quod dimitteretur in baptismi lauacro. Baptizatus est Dominus a seruo, ne seruus Domini baptismum contemneret. Nondum enim missus fuerat in carcerem Ioannes. Ideo hoc dicit euangelista, ut intelligeretur hec miracula, que ante posuit, primo anno doctrine Domini nostri Iesu Christi, que incipiebat a baptismo suo, acta esse: cuius anni gesta maxime alios intellexerit  euangelista facere.

Facta est autem questio ex discipulis Ioannis cum Iudeis de purificatione. Celantes enim discipuli Ioannis magistrum, quia plures audiebant concurrere ad baptismum Christi, et preferre Iudeos baptismo Ioannis baptismum Christi, nouissime uenerunt ad ipsum Ioannem ut solueret questionem quam habuerant cum Iudeis de discretione inter baptismum Christi et baptismum illius.

Et dixerunt ei: Rabbi, qui erat tecum trans Iordanem, ecce hic baptizat, et omnes ueniunt ad eum. Quasi indignantes quod plures uenissent ad batismum Christi, dixerunt: Omnes ueniunt ad eum, et te dimittunt. Tuo baptismo baptizatus  est ille, ad cuius baptismum omnes modo concurrunt.

Respondit, et dixit: Non potest homo accipere quidquam, nisi fuerit illi datum de celo. uos mihi testimonium perhibetis quod dixerim: Non sum ego Christus. Si meo testimonio creditis, scitote me non esse Christum, sed illum illius baptismum esse, in quo remissio est peccatorum, et Spiritus sanctus datur, non meum: in quo tantummodo penitentia dabatur, et fides in eum, de quo querimoniam nunc habetis. Non potest homo aliquid accipere, nisi fuerit illi datum de celo. Preco sum, ille iudex. Ergo seruus, ille Dominus. Ille sponsus, ego amicus sponsi. Illum oportet crescere, me autem minui. ueniebam illi uiam parare, non me exaltare. Ego uox clamantis,  ille uerbum Patris. Qui post me uenit, ante me factus est, id est, dignitate mihi prelatus est. Cuius ego non sum dignus corrigiam calceamenti eius soluere. Id est, natiuitatis illius qua ex uirgine natus uenit in mundum, enarrare mysterium. Audistis testimonium meum, credite testimonio meo, concurrite ad illum, in cuius baptismo est remissio peccatorum. Iste Ioannes tante auctoritatis habebatur, ut a populo Christus putaretur; sed ille falsum respuit honorem, ut solidam posset habere ueritatem. Noluit de se iactare quod non fuit, ne sine eo esset qui semper fuit. Qui habet sponsam, sponsus est. Ego non sum sponsus. Sed quid sum? Amicus sponsi, gaudens in uocem illius qui est sponsus, de quo dicitur: Rex omnis terre Deus: et adorabunt eum omnes reges terre;  omnes gentes seruient ei . Ille est sponsus uerus; sponsa uero sancta Ecclesia, ex omnibus congregata gentibus, de qua Apostolus ait: Despondi uos uni uiro uirginem castam exhibere Christo . uirgo est, et sponsum habet, que quotidie generat, et uirgo perpetua manet. uirginitas hec integritas est mentis, caritatis perfectio, unitas catholice fidei, pacis concordia, castitas in corpore et anima, quia nichil ualet corporis castitas sine catholice fidei integritate. Cuius uirginis, id est, uniuersalis Ecclesie amici sunt predicatores euangelice ueritatis. Et ideo dicit iste Ioannes: Amicus sponsi, qui stat et audit, et gaudio gaudet propter uocem sponsi. Stat enim, qui in fide recta permanet, et quod credit predicat. Quare stat? quia non cadit. Quare  non cadit? quia humilis est. Iste precursor Domini in solida petra stabat, dum ait: Non sum ego Christus, non sum ego sponsus, sed amicus sponsi. Qui gloriam illius querit, qui misit eum, merito non cadit, merito stat, merito audit uocem sponsi, et gaudio gaudet propter uocem sponsi. uox ergo sponsi est: Ite, docete omnes gentes, baptizantes eos in nomine Patris, et Filii, et Spiritus sancti . Confessus est ergo Ioannes, sicut superius audistis, quia non sum ego Christus. Quia cum discipulos multos faceret iehsu, et perferretur ad eum, ueluti ut instigaretur , ille confessus est quid esset, et inde meruit ad eum pertinere, quia non est ausus dicere quod est ille. Hoc ergo  dixit Ioannes: Non potest homo accipere quidquam, nisi fuerit ei datum de celo. Ergo Christus dat, et homo accipit. Ipsi uos mihi testimonium perhibetis quod dixerim: Non sum ego Christus, sed quia missus sum ante illum. Qui habet sponsam, sponsus est; amicus autem sponsi, qui stat et audit eum, et gaudio gaudet propter uocem sponsi, non sibi gaudium facit de se. Qui enim uult gaudere de se, tristis erit. Qui autem de Deo uult gaudere, semper gaudebit, quia Deus sempiternus est. Talem se dixit Ioannes, propter uocem sponsi gaudet amicus sponsi, ait, non propter suam uocem, et stat, et audit eum. Si ergo cadit, non audit eum. De illo enim quondam qui cecidit, dictum est: Et in ueritate non stetit ;  de diabolo dictum est. Ergo stare debet amicus sponsi et audire. Quid est stare? permanere in gratia eius quam accepit. Et audit uocem ad quam gaudeat. Sic erat Ioannes: nouerat unde gaudebat, non sibi arrogabat quod ipse non erat. Sciebat illuminatum se, non illuminatorem. Erat enim lumen uerum, ait euangelista, quod illuminat omnem hominem uenientem in hunc mundum . Si omnem, ergo et ipsum Ioannem, quia ipse de hominibus erat. Sequitur. Et dicit Ioannes:

Hoc ergo gaudium meum impletum est. Quod est gaudium ipsius? Ut gaudeat ad uocem sponsi. Multi enim ideo facti sunt insipientes, quia dixerunt se esse sapientes: quos arguit Apostolus in Epistola ad Romanos dicens: Existimantes se esse sapientes,  stulti facti sunt . Ergo Deus quod dat gratias agentibus, tollit non agentibus. Noluit esse hoc Ioannes, gratus esse uoluit: confessus est accepisse se, et gaudere se dixit propter uocem sponsi, et ait: Hoc ergo gaudium meum impletum est.

Illum oportet crescere, me autem minui. Quid est hoc, Illum oportet exaltari, me autem humiliari? Magnum hoc Sacramentum est, antequam ueniret Dominus iehsu, homines gloriabantur de se: uenit ille homo, ut minueretur hominis gloria, et augeretur gloria Dei. uenit ille sine peccato, et inuenit omnes cum peccato. Si sic uenit ille, ut dimitteret peccata: Deus largiatur, homo confiteatur. Etenim confessio hominis, humilitas hominis; miseratio Dei, altitudo. Si ergo uenit ille dimittere peccata,  agnoscat homo humilitatem suam, et Deus faciet misericordiam suam. Illum oportet crescere, me autem minui. Hoc est, illum oportet dare, me autem accipere. Illum oportet glorificari, me autem confiteri. Intelligat homo gradum suum, et confiteatur Deo, et audiat Apostolum dicentem homini superbienti et elato, et extollere se uolenti: Quid enim habes quod non accepisti? Si autem accepisti, quid gloriaris quasi non acceperis? Intelligat ergo homo qui accepit, qui uolebat suum dicere quod non est eius, et minuatur. Bonum est enim illi ut Deus in illo glorificetur, ipse in se minuatur, ut in Deo augeatur . Hec testimonia, hanc ueritatem etiam passionibus suis significauerunt Christus et Ioannes. Nam Ioannes capite minutus est, ut et ibi appareret quid  est Illum oportet crescere, me autem minui. Hoc est, illum oportet exaltari, me autem humiliari; hoc enim significat et ipsa creatura lucis. Nam Christus natus est diebus crescentibus, Ioannes uero decrescentibus, ut ostenderetur quid est Christus, hoc est lumen uerum; et quid est Ioannes, hoc est illuminatus ab eo. Crescamus nos in illo, et per illum, ut ille crescat in nobis, donec perueniamus ad perfectum diem. Audiamus adhuc quid Ioannes de Christo dixerit, uel quid de seipso. Dicit enim:

Qui de sursum uenit, super omnes est; et qui de terra est, de terra loquitur. Qui de sursum uenit, super omnes est, id est Christus. Qui autem est de terra, terra est, et de terra loquitur, id est Ioannes. Cum ergo  de terra loquitur omnis homo, terrenus est; et dum terrena loquitur, de terra loquitur. Qui uero illuminatus est ab eo qui est lumen uerum, de diuinis loquitur. Ergo sursum est gratia Dei, deorsum natura hominis. Carnalis carnaliter estimat, carnaliter suspicatur. Dum uenit gratia Dei illuminans hominem, celestia loquitur, sicut dictum est: Qui illuminas lucernam meam, Domine Deus meus, illumina tenebras meas , hoc est, Illum oportet crescere, me autem minui. Ergo Ioannes, quod ad Ioannem pertinet, de terra est, et de terra loquitur. Si quid diuinum a Ioanne audisti, illuminantis est, non recipientis. Qui de celo uenit, super omnes est; et quod uidit et audiuit, hoc testatur.

Et testimonium eius nemo accipit. Quod de celo  uenit, super omnes est, Dominus noster iehsu Christus, de quo superius dictum est: Nemo ascendit in celum, nisi qui descendit de celo, Filius hominis, qui est in celo. Est autem super omnes; et quod uidit, et audiuit, hoc loquitur. Habet enim et Patrem ipse filius Dei, et audiuit a Patre. Et quod audiuit a Patre, quid est? quis hoc explicat? Quando lingua mea, quando cor meum sufficere potest, uel cor ad intelligendum, uel lingua ad proferendum? Quid est quod Filius audiuit a Patre? Forte Filius est, uerbum Patris audiuit. Imo Filius uerbum Patris est. Cum ergo uerbum Dei filius sit, Filius autem locutus est nobis, non uerbum suum, sed uerbum Patris se nobis loqui uoluit, qui uerbum Patris loquebatur. Hoc ergo quomodo decuit et oportuit, dixit  Ioannes: Qui de celo uenit, super omnes est; et quod uidit et audiuit, illud testatur, et testimonium eius nemo accipit. Si nemo, inquit, accipit, cur ergo Christus uenit? Quoniam est quidam populus preparatus ad iram Dei, damnandus cum diabolo. Horum nemo accipit testimonium Christi. Nam si omnino nemo, nullus homo, quid est quod sequitur:

Qui accipit testimonium eius, signauit quia Deus uerax est? Certe ergo nemo, nisi, ut ipse dicis, qui accipit testimonium eius, signauit, quia Deus uerax est. Respondit ergo fortasse interrogatus Ioannes, quasi diceret nobis quid dixerit nemo, est enim quidam populus natus ad iram Dei, et ad hoc precognitus. Qui sint enim credituri, et qui non  sint credituri, nouit Dominus; qui sint perseueraturi in eo quod crediderunt, et qui sint lapsuri, nouit Deus; et numerati sunt Deo omnes futuri in uitam eternam. Testimonium eius qui uenit de celo, nemo accipit. Qui autem accipit testimonium eius, signauit quia Deus uerax est. Signauit dixit, hoc est signum ponit in corde suo, quasi singulare et speciale aliquid, hunc esse uerum Deum, qui missus est ob salutem humani generis. Quid est, signauit quia Deus uerax est, nisi quia homo mendax est, Deus uerax est, quia nemo hominum potest dicere quod ueritatis est, nisi illuminetur ab eo qui mentiri non potest? Deus ergo uerax, Christus autem Deus. uis probare? Accipe testimonium eius, et inuenis: Qui enim accipit testimonium eius, signauit quia Deus uerax  est. Quis? Ipse qui de celo uenit, et descendit, super omnes est, Deus uerax est.

Quem enim misit Deus, uerba Dei loquitur. Ipse est Deus uerax; ipse est Deus et Dominus noster iehsu Christus, de quo Apostolus ait: Postquam uenit plenitudo temporis, misit Deus Filium suum factum ex muliere, factum sub lege .

Quem enim misit Deus, uerba Dei loquitur. Hoc utique de Christo dicebat, ut se ab illo distingueret. Quid enim? Ioannem nonne Deus misit? An non ipse dixit: Missus sum ante eum? et: Qui me misit baptizare in aqua . Et de illo dictum est: Ecce mitto angelum meum ante te, et preparabit uiam tuam . Nonne et ipse uerba Dei loquitur, de quo etiam dictum est quod sit amplius quam propheta  ? Si ergo et ipsum Dominus misit, et uerba Dei loquitur, quomodo ad distinctionem de Christo eum dixisse accipimus: Quem enim misit Deus, uerba Dei loquitur? Sed uide quid adiungat.

Non enim ad mensuram dat Deus Spiritum. Audi Apostolum dicentem: Secundum mensuram donationis Christi . Hominibus ad mensuram dat, unico filio non dat ad mensuram. Quomodo hominibus ad mensuram? Alii quidem datur per Spiritum sermo sapientie, alii sermo scientie secundum eumdem Spiritum, alii fides in eodem Spiritu, alii prophetia, alii iudicatio spirituum, alii genera linguarum, alii dona curationum . Nunquid omnes prophete? Nunquid omnes doctores? Nunquid omnes uirtutes? Nunquid omnes dona habent sanitatum?  Nunquid omnes linguis loquuntur? Nunquid omnes interpretantur? Aliud habet ille, aliud iste; et quod habet iste, non habet ille. Mensura est, diuisio quedam donorum est. Ergo hominibus mensura datur et concordia, ubi unum corpus facit. Quomodo aliud accipit manus ut operetur, aliud oculus ut uideat, aliud auris ut audiat, aliud pes ut ambulet: anima tamen una est, que agit omnia; in manu ut operetur, in pede ut ambulet, in aure ut audiat, in oculo ut uideat; sic sunt etiam diuersa dona fidelium, tanquam membris ad mensuram cuique propria distributa. Sed Christus, qui dat, non ad mensuram accepit. Audi enim adhuc quod sequitur, quia de Filio dixerat.

Non enim ad mensuram dat Deus Spiritum. Pater  diligit Filium, et omnia dedit in manu eius. Ut nosses et hic quam distincte dictum est Pater diligit Filium. Quare enim? Pater non diligit Ioannem? et tamen non omnia dedit in manu eius. Pater non diligit Paulum? et tamen non omnia dedit in manu eius. Pater diligit Filium, sed quomodo Pater Filium, non quomodo dominus seruum; quomodo unicum, non quomodo adoptatum. Itaque omnia dedit in manu eius, Quid est omnia. Ut tantum sit Filius, quantus est Pater.



CAPUT Iu.

Cum ergo audisset iehsu quia audierunt Pharisei, etc. Utique Dominus si sciret Phariseos ita de se cognouisse, quod plures discipulos faceret, et quod  plures discipulos baptizaret, ut hoc eis ad salutem pertineret sequendo eum ut et ipsi essent discipuli, et ipsi uellent ab eo baptizari magis, non relinqueret Iudeam terram, sed propter illos maneret ibi. Quia uero cognouit eorum scientiam, simul cognouit et inuidentiam, quia non hoc propterea didicerant, ut sequerentur: abiit inde. Poterat quidem ille et presens ab his non teneri, si nollet; sed quia in omni re quam gessit ut homo hominibus in se credituris prebebat exemplum, quia unusquisque seruus Dei non peccat si secesserit in alium locum, uidens furorem fortem persequentium se, aut queri in malum animam suam; uideretur autem ibi seruus Dei peccare si faceret, nisi in faciendo Dominus precessisset: fecit hoc ille Magister bonus, ut doceret, non quod  timeret. Fortassis etiam hoc moueat, cur dictum sit: Baptizabat iehsu plures quam Ioannes, et posteaquam dictum est baptizabat, subiectum est, quanquam iehsu non baptizaret, sed discipuli eius. Quid ergo? Falsum dictum erat, et correctum est? an utrumque uerum? quia iehsu et baptizabat, et non baptizabat. Baptizabat enim, quia ipse mundabat; non baptizabat, quia non ipse tingebat. Prebebant discipuli miniterium corporis, prebebat ille adiutorium maiestatis. Quando enim cessaret a baptizando, qui non cessat a mundando? de quo dictum est ab eodem Ioanne, per Ioannis Baptiste personam dicentis: Hic est qui baptizat . Ergo iehsu adhuc baptizat. Et quousque baptizandi sunt, qui baptizandi sunt, iehsu baptizat. Securus homo accedat ad inferiorem ministrum,  habet etenim superiorem magistrum. Sed forte dicat aliquis: Baptizat Christus quidem in spiritu, non in corpore. Quasi uero alterius dono quam illius quisquam etiam sacramento corporalis et uisibilis baptismatis imbuatur. uis nosse quia ipse baptizat non solum spiritu, sed etiam aqua? Audi Apostolum: Sicut Christus, inquit, dilexit Ecclesiam suam, et seipsum tradidit pro ea, mundans eam lauacro aque in uerbo, ut exhiberet sibi ipse gloriosam Ecclesiam, non habentem maculam neque rugam, aut aliquid eiusmodi. Mundans eam, unde? lauacro aque in uerbo . Tolle aquam, non est baptisma. Tolle uerbum, non est baptisma. Queri enim solet si in hoc baptismo discipulorum Christi Spiritus sanctus daretur, propter uerba que in sequenti huius euangelii loco  leguntur, ubi dicitur: Spiritus sanctus nondum fuerat datus, quia iehsu non fuerat glorificatus . Profecto dabatur Spiritus sanctus in hoc discipulorum Christi baptismo, licet non ea manifestatione, qua post ascensionem Christi decima die in igneis linguis datus est. Nam quod quedam latenter, quedam uero per uisibilem creaturam uisibiliter Deus operatur, pertinet ad gubernationem prudentie, qua omnes diuine actiones, locorum, temporumque ordinis distinctione pulcherrima aguntur. Quomodo autem ipse Dominus secum habebat utique Spiritum sanctum in ipso homine quem gerebat, quando ut baptizaretur uenit ad Ioannem, et tamen posteaquam baptizatus est, descendere in eum columbe specie  Spiritus sanctus uisus est, sic intelligendum est, ante manifestum est uisibilem aduentum Spiritus sancti quoscunque sanctos eum latenter habere potuisse. Ita sane hoc dicimus, ut intelligamus etiam per ipsam uisibilem demonstrationem Spiritus sancti  ineffabili uel etiam incogitabili modo largius in hominum corda plenitudinem eius infusam. Sequitur:

Reliquit Iudeam, et abiit iterum in Galileam. Quid est, reliquit Iudeam, nisi, reliquit infidelitate illorum qui eum recipere noluerunt, et lapidem quem edificare debuerant reprobauerunt? et abiit per apostolos in Galileam, id est, in uolubilitatem huius mundi, precipiens apostolis: Ite, docete omnes gentes, baptizantes eos in nomine Patris, et Filii, et Spiritus  sancti . Oportebat enim eum transire per Samariam. In lectione uero Euangelii, infirmitatem humani generis suscepisse Dominum Iesum Christum, plenissime nobis sanctus euangelista monstrauit. Siquidem cum dixisset uenisse Dominum in ciuitatem Samarie, que dicitur Sichar, iuxta predium quod dedit Iacob filio suo Ioseph, in quo predio erat fons Iacob, addidit:

iehsu, inquit, fatigatus ex itinere, sedebat sic supra puteum. Quod predium sanctus Iacob Ioseph filio suo dereliquerat, quod non tam Ioseph quam Christo arbitror derelictum, cuius figuram sanctus Ioseph patriarcha portabat, quem uere sol adorat, et luna, omnes stelle, benedicunt. Ad hoc predium ideo uenit Dominus, ut Samaritani, qui hereditatem  sibi patriarche Isrel uendicare cupiebant, agnoscerent possessorem suum, et conuerterentur ad Christum, quia legitimus patriarche heres sit factus. Dicit enim euangelista: iehsu autem fatigatus ex itinere sedebat sic supra puteum. Euangelica Sacramenta in Domini nostri Iesu Christi dictis factisque signata, non hominibus patent, et ea nonnulli minus diligenter minusque sobrie interpretando, asserunt plerumque pro salute perniciem, et pro cognitione ueritatis errorem. Hincque illud est sacramentum, quod scriptum est, Dominum hora diei sexta uenisse ad puteum Iacob, fessumque ab itinere resedisse, a muliere Samaritana potum petisse, et cetera que in eodem loco scripta discutienda et pertractanda dicuntur. De qua re id primum tenendum, quod in  omnibus Scripturis summa uigilantia custodire oportet, ut secundum fidem sit sacramenti diuini expositio. Hora igitur diei sexta uenit ad puteum Dominus noster. uideo in puteo tenebrosam profunditatem, admoneor ergo intelligere mundi huius infimas partes , id est, terrenas, quo uenit iehsu hora sexta, id est, sexta etate generis humani, tanquam in senectute ueteris hominis, quo iubemur exui ut induamur nouo, qui secundum Deum creatus est. Nam sexta etas senectus est, quia prima infantia, secunda pueritia, tertia adolescentia, quarta iuuentus, quinta grauitas. ueteris itaque hominis uita, que secundum carnem temporali conditione peragitur, sexta etate, id est, senectute, concluditur, quia in  senectute  humani generis, Dominus noster Creator nobis et Reparator aduenit, ut moriente, scilicet, uetere homine, nouum in se constitueret, quem exutum luto terreno, in celestia regna transferret. Ergo nunc puteus, ut dictum est, mundi huius terrenum laborem et errorem tenebrosa profunditate significat. Dictum est ab Apostolo: Et si exterior homo noster corrumpitur, sed interior autem renouatur de die in diem . Rectissime omnino, quoniam omnia uisibilia ad exteriorem hominem pertinent, quibus Christiana disciplina renuntiat, hora sexta uenit Dominus, id est, medio die, unde iam incipit sol iste uisibilis declinare in occasum, quoniam et nobis uocatis a Christo ad inuisibilium amorem, homo interior recreatus ad interiorem lucem, que nunquam  occidit, reuertitur, secundum apostolicam disciplinam non querens que uidentur, sed que non uidentur. Que enim uidentur temporalia sunt; que autem non uidentur eterna sunt . Quod autem fatigatus uenit ad puteum, infirmitatem carnis significat; quod dedit humilitatem, quia et imbecillitatem carnis pro nobis suscepit, et homo hominibus tam humiliter apparere dignatus est. De hac infirmitate carnis propheta dicit: Homo in plaga positus, et sciens ferre imbecillitatem . De humilitate uero loquitur Apostolus, dicens: Humiliauit se, factus subditus usque ad mortem . Quanquam illud quod sedit, quoniam solent sedere doctores, possit alio intellectu non humilitatis modestiam, sed magistri demonstrare personam. Sed  queri potest quare a muliere Samaritana, que implenda gratie uenerat, bibere postulauerit, cum ipse postea spiritalis fontis affluentiam se petentibus dare posse predicauerit? Sed scilicet sciebat Deus mulieris illius fidem, que quoniam Samaritana erat, solet Samarie idololatrie imaginem sustinere. Ipsi enim separati a populo Iudeorum, simulacris mutorum animalium, id est, uaccis aureis animarum suarum decus addixerant. uenerat autem iehsu Dominus noster, ut gentium multitudinem, que simulacris seruierat, ad unitatem fidei Christiane et incorrupte religionis adduceret. Non enim est, inquit, sanis opus medicus, sed male habentibus . Ergo eorum fidem sitit, pro quibus sanguinem fudit.

Dixit ergo ad eam iehsu: Mulier, da mihi bibere.  Et ut nouerat que sitiebat Dominus noster, post paululum ueniebant discipuli eius, qui perrexerant in ciuitatem ut cibos emerent; qui dicunt ei:

Rabbi, manduca. Ille autem dixit eis: Ego habeo escam manducare quam uos nescitis. Dicunt discipuli eius ad alterutrum: Nunquid aliquis attulit ei manducare? Dicit eis iehsu: Cibus meus est ut faciam uoluntatem eius qui me misit, ut perficiam opus eius. Nunquid hic intelligitur aliud uoluntas Patris qui eum misit, et opus eius quod perficere uelle respondit, nisi ut nos ad fidem suam a pernicioso mundi errore conuerteret? Qualis est ergo cibus eius, talis et potus, quia propter hoc in illa muliere sitiebat, ut faceret in ea uoluntatem Patris  et perficeret opus eius. Sed carnaliter intelligens respondit

Tu cum sis Iudeus, quomodo a me bibere poscis, cum sim mulier Samaritana? Non enim coutuntur Iudei Samaritanis. Cui Dominus noster dixit: Si scires donum Dei, et quis est qui dicit tibi: Da mihi bibere, tu magis petisses ab eo, et dedisset tibi aquam uiuam. Ut hinc ei ostenderet non se talem aquam petisse qualem intellexerat. Sed quia ipse sitiebat fidem eius, eidem sciendi Spiritum sanctum dare cupiebat. Hanc enim recte intelligimus aquam uiuam, quod est donum Dei, sicut ipse ait: si scires donum Dei; et sicut idem Ioannes testatur alio loco dicens, quod stabat iehsu, et clamabat: Si quis sitit, ueniat, et bibat , consequenter omnino: Qui credit in me,  sicut dixit Scriptura, flumina de uentre eius fluent aque uiue . Quia primo credimus ut hec dona mereamur. Hoc ergo flumen aque uiue, quod illi mulieri uolebat dare, merces est fidei, quam prius in illa sitiebat. De cuius aque uiue interpretatione ita subiicit: Hoc autem dicebat, inquit, de Spiritu quem accepturi erant hi qui in eum credituri erant. Nondum enim erat Spiritus datus, quia iehsu nondum fuerat clarificatus . Hoc itaque donum Spiritus sancti est, quod post suam clarificationem dedit Ecclesie, sicut alia Scriptura dicit: Ascendens in altum, captiuam duxit captiuitatem, dedit dona hominibus . Sed adhuc illa mulier carnaliter sapit, sic enim respondit:

Domine, neque hauritorium habes, et puteus altus  est, unde ergo habes aquam uiuam? Nunquid tu maior es patre nostro Iacob qui dedit hunc puteum, et ipse ex eo bibit, et filii eius, et pecora eius? Nunc uero iam Dominus exponit quid dixerit:

Omnis, inquit, qui biberit ex aqua ista, sitiet iterum; qui autem biberit de aqua quam ego dedero, non sitiet in sempiternum; sed aqua illa quam dedero fiet in eo fons aque salientis in uitam eternam. Sed mulier prudentiam carnis amplectitur. Quid enim respondit?

Domine, da mihi hanc aquam, ut neque sitiam, neque ueniam huc haurire. Dicit ei iehsu: uade, uoca uirum tuum, et ueni huc. Cum sciret eam uirum non habere, cur hoc dixerit, queritur, namque cum mulier dixit:

 Non habeo uirum, dicit ei iehsu: Bene dixisti non habere te uirum, quinque enim uiros habuisti; et nunc quem habes, non est tuus uir, hoc uere dixisti. Sed non sunt hec carnaliter accipienda, ne huic ipsi adhuc mulieri Samaritane similes esse uideamur, sed de illo dono Dei, si aliquid iam gustauimus, spiritualiter istud tractemus. Quinque uiros, quinque libros qui per Moysen ministrati sunt nonnulli accipiunt. Quod autem dictum est: Et nunc quem habes, non est tuus uir, de seipso Dominum dixisse intelligunt, ut iste sit sensus: Primo quinque libris Moysi quinque uiris seruisti; nunc autem quem habes, id est, quem audis, non est tuus uir, quia nondum in eum credidisti. Sed quoniam nondum  credens Christo, adhuc utique illorum quinque uirorum, id est, quinque librorum, copulatione tenebatur, potest mouere quomodo dici potuerit: Quinque uiros habuisti, quasi nunc eos iam non haberet, cum adhuc utique ipsis subdita uiueret. Deinde cum quinque libri Moysi nichil aliud quam Christum predicent, sicut ipse ait: Si crederetis Moysi, crederetis forsitan et mihi, ille enim de me scripsit , quomodo potest intelligi a quinque illis libris recedere hominem, ut ad Christum transeat, cum ille qui credit in Christum, non relinquendos quinque illos libros, sed spiritualiter intelligendos multo beatius amplectatur? Est ergo alius intellectus, ut quinque uiri intelligantur quinque corporis sensus: unus qui ad oculos pertinet,  quo lucem istam uisibilem, et quoslibet colores, formasque corporum, cernimus. Alter est aurium, quo uocum et omnium sonorum monumenta sentimus. Tertius narium, quo uaria odorum suauitate delectamur. Quartus in ore gustus dulcia et amara sentit, et omnium saporum habet examen. Quintus per totum corpus tangendo diiudicat calida et frigida, et dura et mollia, et leuia et aspera; et quidquid aliud est, tangendo sentimus. Istis itaque carnalibus quinque sensibus prima hominis etas imbuitur, necessitate nature mortalis, quia ita post peccatum primi hominis nati sumus, ut nondum reddita luce mentis, carnalibus sensibus subditi, carnalem uitam sine ulla ueritatis intelligentia transeamus. Tales necesse est esse infantes, et paruulos pueros, qui nondum  possunt accipere rationem. Et quia naturales sunt isti sensus, qui primam etatem regunt, et Deo artifice nobis tributi sunt, recte dicuntur uiri, id est mariti, tanquam legitimi, quoniam non eos error uitio proprio, sed Deo artifice natura contribuit. Cum aut quisque ad eam uenerit etatem in qua possit capax esse rationis, si ueritatem statim comprehendere potuerit, non illis sensibus rectoribus uteretur, sed habebit uirum spiritum rationalem, cui sensus illos in famulatum redigat, seruituti subiiciens corpus suum, cum anima non iam uiris quinque, id est quinque corporeis sensibus subdita est, sed uerbum diuinum habet legitimum uirum, cui copulata et inherens, cum et ipse Spiritus hominis heserit Christo, quia caput uiri Christus est  , amplexa spiritalia, eterna uita sine ullo separationis timore perfruitur. Quinis enim separe tenebatur, que significabat multitudinem seculi uanis superstitionibus subiugari, post tempora illa quinque carnalium sensuum, quibus prima etas, ut diximus, regitur: non eam uerbum Dei acceperat in coniugium, sed complexu adulterino diabolus obtinebat. Itaque illi Dominus dicit, uidens eam esse carnalem, id est, carnaliter sapere: uade, uoca uirum tuum, et ueni huc, id est: Remouere ab affectione carnali in qua nunc constituta es, unde non potes intelligere que loquor; et uoca uirum tuum, id est, In spiritu intelligentie presens esto. Est enim anime quasi maritus quodammodo Spiritus  hominis, qui animalem affectionem tanquam coniugem regit: non ille Spiritus sanctus, qui cum Patre et Filio incommutabiliter datur; sed spiritus hominis, de quo Apostolus dicit: Nemo scit quid est in homine, nisi spiritus hominis , nam et ille Spiritus sanctus, spiritus Dei est; de quo iterum dicit: Sic et que Dei sunt nemo scit, nisi Spiritus Dei . Hic ergo spiritus hominis cum presens est, id est, intentus est, et se pietate subiicit Deo, intelligit homo que spiritaliter dicuntur. Cum autem diaboli error tanquam absente intellectu in anima dominatur, adulter est. uoca ergo, inquit, uirum tuum, id est, spiritum qui est in te, quo potest homo intelligere spiritalia. Si enim lux ueritatis illustret uir, adesse intelligitur. uoca igitur  uirum tuum, ut ipse adsit cum loquor tibi, ut spiritalem aquam accipias. Cui uirum se habere neganti. Bene, inquit, dixisti. Quinque enim uiros habuisti, id est, quinque sensus carnales te in prima etate rexerunt; et nunc quem habes, non est tuus uir, quia non est in te spiritus qui intelligat Deum, cum quo legitimum potes habere coniugium: sed error diaboli potius dominatur, qui te adulterina contaminatione corrumpit. Et fortasse ut intelligentibus indicaret quinque memoratos corporis sensus, quinque uirorum nomine significari, post quinque carnales responsiones ista mulier sexta responsione nominat Christum. Nam prima eius responsio est: Tu cum sis Iudeus, quomodo a me bibere petis? secunda: Domine, neque in quo haurias habes, et puteus altus  est; tertia: Domine, da mihi hanc aquam, ut non sitiam, neque ueniam huc haurire; quarta: Non habeo uirum; quinta: uideo quia propheta es: patres nostri in monte hoc adorauerunt. Nam ista responsio carnalis est, carnalibus enim datus fuerat locus terrenus ubi orarent, spiritales autem in spiritu et ueritate adoraruros Dominus dixit. Quod posteaquam locutus est, sexta mulier responsione Christum fatetur omnium historiam esse docturum.

Dicit enim: Scio quoniam Messias uenit, qui dicitur Christus; cum ergo uenerit, ipse nobis annuntiabit omnia. Sed adhuc errat, quia eum quem uenturum sperat uenisse non uidet. uerumtamen, misericordia Domini, nunc error iste tanquam adulter expellitur.

Dicit enim ei iehsu: Ego sum, qui tecum loquor.  Quo audito, illa nichil respondit, sed statim, relicta hydria sua, abiit in ciuitatem festinans, ut Euangelium et Domini aduentum non tantum crederet, sed etiam predicaret. Nec hoc, quod relicta hydria discessit, negligenter pretereundum est: hydria enim fortasse amorem seculi huius significat, id est, cupiditatem: quia sibi homines de tenebrosa profunditate, cuius imaginem puteus gerit, hoc est de terrena, conuersatione hauriunt uoluptatem: qua percepta, iterum in eius appetitum inardescunt, sicut de aqua illa qui biberit sitiet iterum. Oportebat autem ut Christo credens, seculo renuntiaret, et relicta hydria, cupiditatem secularem se reliquisse monstraret, non solum corde credens ad iustitiam, sed  etiam ad salutem professura, predicatura credidit.

Dicit ei mulier: Domine, uideo quia propheta es tu. Cepit uenire uir, nondum plene uenit; prophetam Dominum putabat: erat quidem propheta, nam de seipso ait: Non est propheta sine honore, nisi in patria sua . Item de illo dictum est ad Moysen: Prophetam eis suscitabo de fratribus eorum similem tui : similem scilicet ad formam carnis, non ad eminentiam maiestatis. Ergo inuenimus Dominum Iesum dictum prophetam, proinde iam non multum errat mulier ista. uideo, inquit, quia propheta es tu, incipit adulterum excludere: uideo quia propheta es, et incipit querere quod illam solebat mouere. Contentio quippe fuerat inter Samaritanos et Iudeos, quia Iudei in templo a Salomone  fabricato adorabant Deum; Samaritani longe inde positi, non in eo adorabant; et ideo Iudei meliores se esse uolebant, qui in templo adorabant Deum. Non enim coutuntur Iudei Samaritanis, quia dicebant eis: Quoniam uos in templo adoratis, et ideo uos nobis meliores esse perhibetis, quod nos non habemus: nunquid patres nostri, qui Deo placuerunt, in illo templo adorauerunt? Nonne in isto monte adorauerunt, ubi nunc sum? Melius ergo nos, inquiunt, in hoc monte Deum rogamus, ubi patres nostri rogauerunt. Contendebant utrique ignari, quia uirum non habentes, illi pro templo, isti pro monte inflammabantur aduersus inuicem. Dominus tamen modo quid docet mulierem, tanquam cuius uir ceperit presens esse? Dicit ei mulier: Domine, uideo quia  propheta es tu, patres nostri in monte hoc adorauerunt, et uos dicitis quia Ierosolymis adorare oportet. Dicit ei iehsu:

Mulier, crede mihi. Credit enim Ecclesia sponso, sicut scriptum est in Canticis canticorum: En dilectus meus loquitur mihi: Surge, propera, amica mea, et ueni. Iam enim hiems transiit, imber abiit, flores apparuerunt in terra, tempus putationis aduenit, uox turturis audita est in terra nostra . Merito iam presente uiro audit mulier: Crede mihi, iam enim est in te qui credat, quia presens est uir tuus. Cepisti adesse intellectu, quando me prophetam appellasti. Mulier, crede mihi, quia nisi credideritis, non intelligetis. Ergo, mulier, crede mihi:

Quia ueniet hora, quando neque in monte hoc, neque  in Ierosolymis adorabitis Patrem. uos adoratis quod nescitis; nos adoramus quod scimus, quia salus ex Iudeis est. Sed ueniet hora, et nunc est, quando. Que ergo hora?

Quando ueri adoratores adorabunt non in monte isto, non in templo, sed in spiritu et ueritate. Spiritus est Deus. Si corpus esset Deus, oportebat eum adorari in monte, quia et corporeus mons; oportebat eum adorari in templo, quia corporeum est templum.

Spiritus est Deus, et eos qui adorant eum, in spiritu oportet adorare. Nos adoramus quod scimus; uos adoratis quod nescitis, quoniam salus ex Iudeis est. Multum dedit Iudeis, sed noli istos reprobos accipere. Parietem illum accipe, cui adiunctus est altus  paries, ut pariter in lapide angulari, qui est Christus, copularentur. Unus enim paries a Iudeis, unus a gentibus. Longe a se isti parietes, sed donec in angulo coniungantur. Alienigene autem hospites erant, et peregrini a testamentis Dei. Secundum hoc ergo dictum est: Nos adoramus quod scimus. Ex persona siquidem Iudeorum sic dictum est, sed de qualibus fuerunt apostoli, quales fuerunt prophete, quales fuerunt illi omnes sancti qui omnia sua uendiderunt, et pretia rerum suarum ad pedes apostolorum posuerunt . Non repulit enim Deus plebem suam quam presciit . Audiuit hoc mulier ista, et addidit. Iamdudum prophetam dixerat. uidit alia dicere eum cum quo loquebatur, qui iam plus esset quam propheta; et quid  responderit, uidete. Dicit ei mulier:

Scio quia Messias ueniet, qui dicitur Christus. Cum ergo uenerit, ille nobis omnia demonstrabit. Quid est hoc? Modo, inquit, de templo contendunt Iudei, et nos de monte contendimus. Cum ille uenerit, montem spernet, et templum euertet, docebit iste omnia, ut in spiritu et ueritate nouerimus adorare. Sciebat quis eam posset docere, sed iam docentem nondum agnoscebat. Iam ergo digna erat cui manifestaretur. Messias autem unctus est, unctus Grece Christus est, Hebraice Messias. Ergo dicit ei mulier: Scio quia Messias ueniet, qui dicitur Christus. Cum ergo uenerit, ille nobis annuntiabit omnia.

Dicit ei iehsu: Ego sum, qui loquor tecum. uocauit uirum suum; factus est uir eius caput mulieris; factus  est Christus caput uiri. Iam mulier ordinatur in fide, et regitur bene uictura. Posteaquam audiuit hoc: Ego sum, qui loquor tecum; iam ultra quid diceret, quando Christus Dominus manifestare se uoluit mulieri, cui dixerat: Crede mihi?

Et continuo uenerunt discipuli, et mirabantur quia cum muliere loquebatur. Quia querebat perditam, qui uenerat querere quod perierat , hoc illi mirabantur. Bonum enim mirabantur, non malum suspicabantur.

Nemo tamen dixit: Quia queris, aut quia loqueris cum illa? Reliquit ergo hydriam suam mulier, audito: Ego sum, qui loquor tecum. Et recepto in corde Christo Domino, quid faceret, nisi iam hydriam dimitteret, et euangelizare curreret? Proiecit cupiditatem,  et properauit annuntiare ueritatem. Discant qui uolunt euangelizare, proiiciant hydriam ad puteum. Recordamini quid superius dixerim de hydria. uas erat quo aqua hauriebatur. Greco nomine appellatur , quoniam Grece aqua dicitur; tanquam si aquarium diceretur. Proiicit ergo hydriam, que non iam usui, sed oneri fuit. Auida quippe desiderabat aqua illa satiari, ut nuntiaret Christum. Onere abiecto, cucurrit ad ciuitatem.

Et dicit illis hominibus: uenite et uidete hominem qui dixit mihi omnia que feci, nunquid ipse est Christus? Exierunt de ciuitate, et ueniebant ad eum, et rogabant eum discipuli dicentes: Rabbi, manduca. Ierant enim emere cibos, et uenerant. Ille autem dixit:  Ego cibum habeo manducare, quem uos nescitis. Dicebant ergo discipuli ad inuicem: Nunquid aliquis attulit ei manducare? Quid mirum si mulier illa non intelligebat aquam? Ecce discipuli nondum intelligunt escam. Audiuit autem cogitationes eorum, et iam instruit ut magister, non per circuitum, sicut illam, cuius adhuc uirum requirebat, sed iam aperte.

Meus, inquit, cibus est ut faciam uoluntatem eius qui me misit. Ergo et potus ipse erat in illa muliere ut faceret uoluntatem eius qui eum misit. Ideo dicebat: Sitio, da mihi bibere, scilicet, ut fidem in ea operaretur, et fidem eius biberet, et eam in corpus suum traiiceret. Corpus enim eius est Ecclesia. Ergo, inquit, ipse est cibus meus ut faciam  uoluntatem eius qui me misit.

Nonne uos dicitis quod adhuc quatuor menses sunt, et messis uenit? In opus feruebat, et operarios mittere disponebat. uos quatuor menses computatis ad messem, ego uobis aliam messem albam et paratam ostendo.

Ecce dico uobis: Leuate oculos uestros, et uidete, quia iam albe sunt regiones ad messem. Ergo messores missurus est. In hoc enim est uerbum uerum, quia alius est qui metit, alius est qui seminat, ut qui seminat simul gaudeat, et qui metit. Ego uos misi metere quod uos non laborastis. Alii laborauerunt, et uos in eorum laborem introistis. Quid ergo messores misit, non seminatores? Quo messores? ubi iam alii laborauerunt. Nam ubi iam laboratum erat, et seminatum  erat, iam maturum factum, falcem et trituram desiderabat. Quo ergo erant messores mittendi? Ubi iam prophete predicauerant, ipsi enim seminatores. Nam si ipsi non seminatores, unde ad illa mulier peruenerat: Scio quia Messias ueniet? Iam ista mulier fructus maturus erat, et erant albe messes, et falcem querebant. Misi uos. Quo? metere quod non seminastis; alii laborauerunt, et uos in labores eorum introistis. Qui laborauerunt? Ipse Abraham, Isaac et Iacob. Legite labores illorum: in omnibus laboribus eorum prophetia est Christi. Et ideo seminatores Moyses, et ceteri patriarche, et omnes prophete, quanta pertulerunt in illo frigore quando seminabant? Ergo iam Iudea messis parata erat: merito ibi tanquam matura seges fuit,  quando tot millia hominum pretia rerum suarum afferebant, et ad pedes apostolorum ponentes , perditis humeri sarcinis secularibus, Christum Dominum sequebantur. uere matura messis. Quid inde factum est de ipsa messe? Eiecta sunt pauca grana, et seminauerunt orbem terrarum? et surgit alia messis, que in fine seculi metenda est. De ipsa messe dicitur: Qui seminant in lacrymis, in gaudio metent . Ad istam ergo messem non apostoli, sed angeli, mittuntur. Messores, inquit, angeli sunt. Ista ergo messis crescit inter zizania, et exspectat purgari in finem. Illa uero messis iam matura erat, quod prius missi sunt discipuli, ubi et prophete laborauerunt. Sed tamen, fratres, uidete  quid dictum sit: Simul gaudeat, et qui seminat, et qui metit. Dispares temporales labores habuerunt, sed gaudio pariter perfruentur, mercedem simul accepturi suam, uitam eternam.

Ex ciuitate autem illa multi crediderunt in eum propter sermonem eius, propter uerbum mulieris testimonium perhibentis, Quia dixit mihi omnia quecunque feci. Cum uenissent autem ad illum Samaritani, rogauerunt ut apud eos maneret; et mansit ibi duos dies; et multo plures crediderunt propter sermonem eius; et mulieri dicebant: Quia iam non propter tuam loquelam credimus. Ipsi enim audiuimus, et scimus quia hic est uere Saluator mundi. Et hoc paululum animaduertendum est, quia lectio terminata est: mulier prima nuntiauit, et ad mulieris testimonium  crediderunt Samaritani, et rogauerunt eum ut apud eos maneret; et mansit ibi duos dies; et plures crediderunt; et cum credidissent, dicebant mulieri: Non iam propter uerbum tuum credimus, sed ipsi cognouimus et scimus quia hic est uere Saluator mundi. Primo per famam, postea per presentiam. Sic agitur hodie cum iis qui foris sunt, et nondum Christiani sunt, Christus nuntiatur per Christianos amicos, tantum illa muliere, hoc est Ecclesia, annuntiante ut ad Christum ueniant. Credunt per istam famam; manet apud eos biduo; hoc est, dat illis duo precepta caritatis; et multo plures in eum credunt firmius, quoniam uere ipse est Saluator mundi.

Post duos autem dies exiit inde. Ipse enim iehsu testimonium perhibuit quia propheta in sua patria honorem  non habet. Confirmatis uero Samaritanis in fide et caritate, id est, gentibus, reuertitur nouissimis diebus huius seculi in patriam, in qua necdum honorem habuit; de qua ipse in hoc loco testatur quia propheta in sua patria honorem non habet. In patria uero miracula fecit, et non crediderunt in eum; in Samaria non fecit, tamen crediderunt unius femine testimonio. In Filium enim Dei credidit Ecclesia apostolica predicatione, que a Synagoga reiecta est; unde in patria sua terrena ipso Christo predicante non nisi pauci crediderunt. Et hoc est quod in alio loco unus euangelista ait: Qui credit in me, opera que ego facio et ipse faciet, et maiora horum faciet . Maiora opera fuerunt, totius mundi fides per apostolicam predicationem, quam  Christi, qui in Iudea paucos admodum saluauit, in tantum paucos, ut discipuli sui, preter duodecim, dimiserint eum, sicut dictum est: Multi discipulorum eius abierunt retro, et iam non cum illo ambulabant .

Exceperunt eum Galilei, cum omnia uidissent que fecerat Ierosolymis in die festo; et ipsi ascenderunt ad diem festum. Forte miraculorum curiositate incitati, non uoluntate predicationis eius audiende

uenit ergo iehsu iterum in Cana Galilee, ubi aquam uinum fecit. Quasi diceret: Quamuis plena domus esset discumbentium, ubi miraculum in conspectu illorum fecit Christus, tamen pauci crediderunt in eum, dicente euangelista: Et crediderunt in eum discipuli  eius. Et forsitan ad uerecundiam dictum est ciuium suorum, et ad laudem alienigenarum. Nam Galilei ciues fuerunt Christi, et Samaritani alienigene fuerunt. In sacra legitur historia:

Erat autem quidam regulus, cuius filius infirmabatur Capharnaum. Regulus diminutiuum nomen est a rege; et ideo forsitan regulus dicitur iste, quia salutem poposcit filio suo, qui plenam non habuit fidem, habuit et non habuit. Ideo audiuit: Nisi signa et prodigia uideritis, non creditis. Qui enim salutem querebat pro filio, procul dubio credebat. Neque enim ab eo quereret salutem, quem non crederet Saluatorem. Quare ergo dicitur: Nisi signa et prodigia uideritis, non creditis, qui ante crederet quam signum uideret? Sed mementote qui petit,  aperte cognoscetis quia in fide dubitauit. Poposcit namque ut descenderet et sanaret filium eius. Corporalem ergo presentiam Domini querebat, qui per spiritum nusquam deerat. Minus itaque in illum credidit, quem non putabat posse salutem dare, nisi presens esset et corpore. Si enim perfecte credidisset, procul dubio sciret quia non est locus ubi non est Deus. Ex magna ergo parte diuisus est, quia honorem non dedit maiestati, sed presentie carnali. Et salutem itaque filio petiit, et tamen in fide dubitauit, quia eum ad quem uenerat, et potentem ad curandum credidit, et tamen morienti filio esse absentem putauit Deum. Sed Dominus qui rogatur ut uadat, quia non desit ubi inuitatur indicat, solo iussu salutem reddidit, qui uoluntate omnia  creauit. Qua in re hoc nobis solerter intuendum, quod, sicut alio Euangelista testante didicimus: Centurio ad Dominum dixit: Domine, puer meus iacet paralyticus in domo, et male torquetur . Cui iehsu protinus respondit: Ego ueniam, et curabo eum. Quid est quod regulus rogat ut ad eius filium ueniat, et tamen corporaliter ire recusat; ad seruum uero centurionis non inuitatur, et tamen se corporaliter ire pollicetur? Reguli filio per corporalem presentiam non dignatur adesse, centurionis seruo non dedignatur occurrere. Quid est hoc? nisi quod superbia nostra retunditur, qui in hominibus non naturam, qui ad imaginem Dei facti sunt, sed honores et diuitias ueneramur; cumque pensamus que circa eos sunt, profecto interiora minime peruidemus.  Dum ea consideramus que in corporibus despecta sunt, negligimus pensare quid sunt. Redemptor uero noster, ut ostenderet quia que alta sunt hominum sanctis despicienda sunt, et que despecta sunt hominum despicienda non sunt, ad filium reguli ire noluit, ad seruum centurionis ire paratus fuit. Increpata est ergo superbia nostra, que nescit pensare homines propter homines, sola, ut diximus, que circumstant hominibus pensat. Naturam non aspicit, honorem Dei in hominibus non agnoscit. Ecce ire non uult Filius Dei ad filium reguli, et tamen uenire paratus est ad salutem serui. Hoc est quod Apostolus ait: Infirma mundi elegit Deus, ut confundat fortia .

 Credidit homo sermoni quem dixit ei iehsu, et ibat. Incipiebat enim fidem habere in sermone Iesu, et ideo sanitatem meruit filii; et qui ex parte dubius uenit, fidelis recessit; et ideo sanitatem meruit filii.

Iam serui occurrerunt ei nuntiantes quod filius eius uiueret. Interrogauit ergo horam in qua melius habuerat; et dixerunt ei: Heri, hora septima reliquit eum febris. Septenarius numerus sanctificatus est in donis sancti Spiritus, in quo sanitas hominibus credentibus constat, quia in sancto Spiritu, qui est donum Dei, remissio est omnium peccatorum credentibus. Septenarius quoque numerus, si diuiditur in tria et quatuor, sanctam Trinitatem significat in ternario numero, et omnium creaturarum uniuersitatem  in quaternario, propter quatuor elementa, quatuor animalia, et quatuor plagas mundi, et quatuor anni tempora, que omnia ex ipso, et per ipsum, et in ipso creata sunt , constant, et gubernantur; quoniam in ipso uiuimus, mouemur et sumus .

Credidit ipse, et domus eius tota. Quia nuntiatus est ei filius sanus. Ad solum ergo sermonem crediderunt plures Samaritani; ad illud autem miraculum sola domus illa credidit. Que res portendit in multitudine fidem gentium, et in paucitate fidem Iudeorum: gentes uero solo sermone, id est, predicatione apostolica crediderunt; Iudei uero signa uiderunt, et ipsum Dei Filium facientem, et tamen pauci crediderunt ex eis.



CAPUT u.

 Dilectio diuinorum eloquiorum, et dulcedo intelligentie sancte Scripture, et maxime humilis euangelice ueritatis, in qua uerborum honesta simplicitas patet, et sensuum alta profunditas latet, adiuuante ipso Domino qui dat suauitatem, ut terra nostra det fructum suum, et nos ad loquendum, et uos ad audiendum exhortatur. Atque utinam tam efficax nobis esset loquendi sensus, quam uobis studiose audiendi data est intelligentia, dum uideo sine fastidio uos audire, et gaudio placato cordis uestri, a quo id quod salubre est, non respuitur, sed cum auiditate percipitur, et utiliter continetur. Loquamur ergo uobis et nunc de euangelica lectione. Duo pariter miracula humane sanitatis leguntur,  unum inuisibiliter per angelicam administrationem, alterum per dominicam presentiam uisibiliter exhibitum. Sed utriusque nobis sunt breuiter exponenda mysteria, ne prolixe lectionis prolixa quoque explanatio cuiquam forte grauis existat. Probatica piscina, que quinque porticibus cingebatur, populus est Iudeorum, undique legis custodia, ne peccare debeat, munitus. Recte etenim lex, que quinque libris Moysi descripta est, quinario numero figuratur. Recte populus qui in quibusdam munditiam uite seruare, in quibusdam uero solebat immundorum spirituum tentamentis agitari, per aquam signatur piscina, que nunc placida uentis stare, nunc eis irruentibus turbari consueuerat. Et bene piscina eadem probatica uocatur: quippe  Grece oues dicuntur, quia erant nimirum in illo populo qui dicere Domino possent: Nos autem populus tuus, et oues gregis tui, confitebimur tibi in secula . uulgo autem probatica, id est, pecuaria piscina fertur appellata, quod in ea sacerdotes hostias lauare consueuerant. Multitudo languentium que in commemoratis porticibus iacebat, aque motum exspectans, significat eorum cateruas qui, legis uerba audientes, suis se hanc uiribus implere non posse dolebant, atque ideo dominice auxilium gratie totis animi affectibus implorabant. Ceci erant, qui necdum perfectam fidem habebant; claudi, qui bona que nouerant operandi gressibus implere nequibant; aridi, qui quemlibet oculum scientie habentes, pinguedine tamen spei, et dilectionis  egebant. Tales in quinque porticibus iacebant, sed non nisi in piscinam angelo ueniente sanabantur, quia per legem cognitio peccati, gratia autem remissionis non nisi per Iesum Christum facta est . Hunc designat angelus qui inuisibiliter descendens in piscinam, et suggerens uim sanandi, mouebat aquam. Descendit enim carne indutus magni consilii angelus, id est, paterne uoluntatis nuntius in populo Iudeorum, et mouebat peccatores doctrina sua, factus ut occideretur ipse, qui sua morte corporali non solum spiritualiter languentem sanare, sed et mortuos uiuificare sufficeret. Motus ergo aque passionem Domini, que mota turbataque Iudeorum gente facta est, insinuat; et quia per eamdem passionem redempti sunt credentes a maledicto  legis, quasi descendentes in aquam piscina turbata sanantur, qui eatenus iacuerunt in porticibus egroti. Legis siquidem littera, que nescientes quid agendum, quid uitandum esset, edocuit, nec tamen edoctos ut sua decreta complerentur adiuuit, quasi eductos de sedibus ignorantie prioris, in porticibus suis continebat, nec sanabat languidos. Gratia autem euangelica per fidem ac mysterium dominice passionis sanat omnes languores iniquitatum nostrarum, a quibus in lege Moysi non potuimus iustificari. Quasi eiectos de porticibus legis egrotos in aquam piscine turbidam ut sanari possint immittit, qui a peccatis que lex ostenderat, per aquam baptismatis abluit, testante Apostolo, quia  quicunque baptizati sumus in Christo Iesu, in morte ipsius baptizati sumus, consepulti cum illo per baptismum in mortem, ut quomodo surrexit Christus a mortuis per gloriam Patris, ita et nos in nouitate uite ambulemus . Bene autem dicitur quia qui primus descendisset post motum aque, sanus fiebat a quocunque languore tenebatur, quia unus Dominus, una fides, unum baptisma, unus Deus , et qui in unitate catholica Christi mysteriis imbuitur, sanus fit a quocunque peccatorum languore detineatur. Quisquis autem ab unitate discrepat, salutem, que ab uno est, consequi non ualet. Hec de primo euangelice lectionis miraculo, que Spiritus dedit, locuti sumus. Nunc de secundo quod ipse dederit, fraternitati uestre loquamur. In quo etiam  ipso unus commendatur sanator, non quia omnipotentis pietas Saluatoris omnes quos ibi languentes inuenit, sanare nequeat, sed ut doceret preter unitatem catholice fidei nullum cuilibet locum patere salutis.

Erat autem quidam homo, inquit, ibi, triginta et octo annos habens in infirmitate sua. Homo iste, multorum infirmitate detentus annorum, significat peccatorem quemlibet enormi scelerum magnitudine uel numerositate depressum: cuius significando reatui etiam ortus temporis quo iste languebat congruit, nam duodequadraginta annos habebat in infirmitate. Quadragenarius autem numerus, qui denario quater ducto conficitur, pro perfectione recte conuersationis solet in Scripturis accipi, quia quisquis perfecta  conuersatione se gerit, legis profecto dialogum per quatuor sancti Euangelii libros implet. A qua nimirum perfectione duo minus habet, qui Dei et proximi dilectione, quam legis pariter et Euangelii Scriptura commendat, uacuus incedit. Quod etiam mystice Dominus sanans infirmum docuit, cum ait:

Surge, tolle grabatum tuum et ambula. SURGE enim dicitur, id est, uitiorum torporem, in quibus diu languebas, excute, et ad exercitium uirtutum, quibus perpetuo salueris, erigere. Tolle grabatum tuum; porta, id est, dilige proximum tuum, patienter eius infirma tolerando, qui te adhuc tentationum fasce depressum diu patienterque sustinuit. Alter enim alterius onera portate, et sic adimplebitis legem Christi . Et sicut alibi dicit: Supportantes inuicem  in caritate, solliciti seruare unitatem in uinculo pacis . Ambula autem, toto corde, tota anima, tota uirtute Deum dilige; et ut ad eius uisionem pertingere merearis, quotidianis bonorum operum passibus de uirtute in uirtutem progredere; nec fratrem quem sufferendo ducas, ob amorem eius ad quem pergis, deserens, nec ob fratris amorem, ab illo querendo, cum quo manere desideras, intentionem recti incessus auertens. Sed ut perfecte possis saluari, surge, tolle grabatum tuum, et ambula. Id est, relinque peccata pristina, necessitatibus fratrum succurre, et in uniuersis que agis uide ne in hoc seculo mentem figas, sed ad uidendam faciem tui festines Redemptoris. Surge, bona operando; porta  grabatum, diligendo proximum; et ambula, exspectancto beatam spem, et aduentum glorie magni Dei . Sed mira perfidorum dementia, qui ad tam inopinatam diu lauguentis sanationem credere ac spiritualiter sanari debuerant, e contra scandalizatur, et saluato pariter ac Saluatori calumnias struunt: saluato quidem, quia Sabbato grabatum tulerit; Saluatori autem, quia Sabbato et illum saluari, et grabatum tolli precepit. Quis melius de Sabbato, quam tanta diuinitatis potentia nosset?

Dicebant, inquit, Iudei, illi qui sanatus fuerat. Sabbatum est, non licet tibi tollere grabatum tuum. Litteram legis stulte defendebant, ignorando dispensationem eius qui legis quondam edicta per seruum decernens, nunc ipse adueniens, eamdem legem  gratia mutaret, ut quod iuxta litteram diu carnales carnaliter obseruauerant, deinceps spirituales spiritualiter obseruandum cognoscerent. Sabbato quippe carnali, quod iuxta Decalogum custodiebant, populus ab omni opere seruili die septima uacare preceptus est. Spirituale autem Sabbatum est in luce gratie spiritualis, que septiformis accipitur, non una, sed omni die nos ab inquietudine uitiorum manere feriatos. Si enim iuxta uocem dominicam, omnis qui facit peccatum seruus est peccati , patet liquido quia peccata recte opera seruilia intelliguntur: a quibus quasi in die septimo in perceptione gratie spiritualis immunes incedere iubemur, nec solum a prauis continere, sed et bonis insistere factis, quod in hac quoque lectione Dominus typice ostendit, cum  eum qui duodequadraginta annos languebat in die Sabbati non solum surgere, uerum etiam grabatum tollere et ambulare precepit: uidelicet insinuans eos qui longo uitiorum languore tabescunt, et, Dei ac proximi dilectionis inanes, quasi a perfecta uirtutum summa duo minus habent, iam per donum sancti Spiritus a uiis posse resurgere, eorumque discusso torpore, cum fraterne dilectionis honore ad uisionem debere sui properare Conditoris. Quod autem is qui sanatus Iesum non in turba adhuc, sed post in templo cognoscit, mystice nos instituit, ut si uere Conditoris nostri gratiam cognoscere, si eius amore confirmari, si ad eius uisionem peruenire desideramus, fugiamus sollicite turbam, non solum turbantium nos cogitationum, affectuumque prauorum, uerum  etiam hominum nequam, qui nostre sinceritatis possint impedire propositum, uel mala uidelicet exemplo suo monstrando, uel bona nostra opera deridendo aut etiam prohibendo. Confugiamus seduli ad domum orationis, ubi secreta libertate Dominum inuocantes, et de perceptis ab eo beneficiis gratias agamus, et de percipiendis humili deuotione precemur. Imo etiam ipsi templum Dei sanctum, in quod uenire et mansionem facere dignetur, existere curemus, audientes ab Apostolo: Quia corpora uestra templum est Spiritus sancti, qui in uobis est . Inter que diligentius intuendum, fratres mei, quod inueniens in templo quem sanauerat Dominus, ait illi:

 Ecce sanus factus es, iam noli peccare, ne deterius tibi aliquid contingat. Quibus uerbis aperte monstratur quia propter peccata languebat, nec nisi dimissis eisdem poterat sanari. Sed qui foris ab infirmitate, ipse etiam intus saluauit a scelere, unde et caute premonuit, ne amplius peccando grauioris sibi sententiam damnationis contraheret. Quod non ita sentiendum est, quasi omnis qui infirmatur ob peccata infirmetur. Sepe infirmatur homo, ne extollatur in donis Dei, sicut de Paulo apostolo legitur . Sepe etiam ut probetur, tribulatur, sicut beati Iob patientia tribulatur; et probata est sepe infirmitas pro castigatione dare: Flagellat Deus omnem filium quem recipit . Quibusdam uero infirmitas pro gloria Dei datur, ut de ceco nato et  de Lazaro legitur . Nouit Dominus pro quo quemlibet iubeat infirmari, sepe occulto hominibus iudicio, sed nunquam iniusto. Sed discamus flagellis piissimis Redemptoris nostri humiliter substerni, arbitrantes nos minus pati quam meremus, semper illius sententie memores, quia beatus homo qui corripitur a Domino . Et ipse in Apocalypsi: Ego, inquit, quos amo, arguo et castigo . Longeuo autem languente interius exteriusque sanato, id est et a flagellis aperte castigationis, et a peccatis quibus hec merebatur, erepto, Iudei, e contra male intus languentes, iam deterius egrotare incipiunt, persequendo, uidelicet, Iesum, qui hec faceret in Sabbato. Persequebantur autem eum quasi legis auctoritatem simul et diuine operationis  exempla secuti, quia et Dominus sex diebus mundi perfecta creatione, septimo requieuit ab omnibus operibus suis ; et populum sex diebus operari, septimo uacare precepit . Non intelligentes quia carnalia legis decreta paulatim erant spirituali interpretatione mutanda, apparente illo qui non tantum legislator, sed et finis legis est Christus, ad iustitiam omni credenti . Neque animaduertentes quia Conditor in die septimo non ab opere mundane gubernationis, et annue, imo quotidiane rerum creatarum substitutionis, sed a noua creaturarum institutione cessauit. Quod enim dicitur: Requieuit Deus die septimo ab omnibus operibus suis , intelligendum est cessasse Deum a nouarum conditione creaturarum. Quod uero hic ipsa ueritas ait:

 Pater meus usque modo operatur et ego operor. Operatur Pater et Filius, ut naturarum diuersitas permaneat, que in prima conditione mundi condite sunt. Idem dictum est in Psalmis: Qui finxit singillatim corda eorum ; non incognita animarum genera, sed eiusdem substantie animas que in primo homine condita est reformat. Quapropter Psalmista cum non solum primordialem mundi creationem, sed et quotidianam creature gubernationem ad laudem Creatoris referret, ait inter cetera: Omnia in sapientia fecisti . Si autem Christum Dei uirtutem, et Dei sapientiam recte confitemur, et omnia in sapientia fecit ac regit Deus, constat nimirum quia Pater usque modo operatur, et Filius. Ergo Pater meus, inquit, non sex solum, ut  putatis, diebus primis operatus est, uerum usque modo operatur, non nouum creature genus instituendo, sed que in principio creauerat, ne deficiant, propagando. Et ego operor, subauditur, usque modo, cum eo cuncta disponens, regens, accumulans. Ac si aperte dicat: Quid mihi inuidetis? cur me uituperatis, celi legis doctores, quod in forma hominis Sabbato salutem unius hominis operatus sim, qui in natura diuinitatis una cum Deo Patre totum genus humanum, imo totam mundi machinam, et cuncta uisibilia et inuisibilia, quietus semper operor? Sed ipsi talis ac tanti mysterii minus capaces, propterea magis querebant eum interficere, quia non solum soluebat Sabbatum, sed et Patrem suum  dicebat Deum, equalem se faciens Deo. In eo maxime dolebant, quia is quem uerum per infirmitatem carnis hominem cognouerant, uerum se Dei Filium credi uoluisset, id est, non gratia adoptatum, ut ceteros sanctos quibus loquitur Propheta: Ego dixi: Dii estis, et filii Excelsi omnes , sed natura Patri per omnia equalem; non substantia, sed persona distantem: qui putabant Iesum Christum predicando se facere quod non esset, non ueraciter intimare quod esset. Commoti sunt ergo Iudei, et indignati sunt: merito quidem, quod audebat homo equalem se facere Deo; sed ideo immerito, quia in homine non intelligebant Deum. Carnem uidebant, Deum nesciebant. Habitaculum cernebant, habitatorem ignorabant. Caro enim illa templum erat, Deus  inhabitabat intus. Non ergo iehsu carnem equabat Patri, non formam serui Domino comparabat; non quod factum est propter nos, sed quod erat quando fecit nos. Quis namque sit Christus, Catholicis loquor. Nostis qui bene credidistis, quia non uerbum tantum, sed uerbum caro factum est et habitauit in nobis ; hac carne maior est Pater. Ita Pater equalis, et maior. Aequalis uerbo, maior carne; equalis ei per quem fecit nos, maior eo qui factus est propter nos. Commotis uero et turbatis Iudeis, quia se equalem Christus Patri fecit, qui hominem tantum intellexerunt, non Deum, carnem uiderunt, diuinitatem non crediderunt, dixit eis: Non potest a se Filius facere quidquam nisi quod uiderit Patrem facientem. Non alia opera facit Pater que uideat Filius,  et alia Filius cum uiderit Patrem facientem, sed eadem opera ipse Pater et Filius. Sequitur enim: Quecunque enim ille fecerit, hec et Filius similiter facit. Non cum ille fecerit alia, Filius similiter facit. Si hec facit Filius que facit Pater, non alia Pater, alia Filius facit, sed eadem opera sunt Patris et Filii; quomodo ea facit et Filius? Et eadem, et similiter, ne forte eadem, sed dissimiliter. Eadem, inquit, et similiter; nam omnia que Pater facit, per Filium facit, sicut dictum est: Omnia per ipsum facta sunt, et sine ipso factum est nichil . Ideo similiter dixit, quia eadem facit Filius que facit et Pater; quia una Patris et Filii in diuinitate substantia et operatio, una uoluntas et potestas, una uita et  essentia; et equalia omnia sunt in Patre et Filio, nisi quod Pater pater est, et Filius filius est: separatio est in personis, sed unitas in natura. Non enim potest Filius a se facere quidquam, nisi quod uiderit Patrem facientem. Non debemus carnaliter intelligere hanc sententiam, quasi duorum hominum patris et filii, unius ostendentis, alterius uidentis, unius loquentis, alterius audientis, que omnia phantasmata cordis sunt. Talis cogitatio procul pectoribus Christianis expellenda est. Ergo de Filio et Patre presentis docet lectionis exemplum, quia nec Patri nec Filio ulla distantia diuinitatis sit, sed una maiestas. Quod enim ait Filium nichil facere, nisi quod uiderit Patrem facientem, non id corporaliter intelligendum est, quia non corporalibus modis Deus uidet, sed uisus  ei omnis in uirtute nature est. Neque enim partitio esse potest in simplici natura diuinitatis, sed idem est Filio uidere, et esse. Ideo subiecit:

Omnia enim quecunque facit Pater, eadem et Filius facit similiter. Significationem unius nature ostendens, et unius operationis, quia communis est operatio Patris et Filii, quorum est una natura, una etiam operatio. Ideo consequenter subiunxit:

Pater diligit Filium, et omnia demonstrat ei que ipse facit. Ut ostenderet omnem hanc Patris demonstrationem, fidei nostre esse doctrinam, ne scilicet Pater nobis in confusione esset, et Filius; et ne qua hic ignoratio in Filio possit intelligi aut Patre  continuo ait:

 Et maior horum opera demonstrabit ei, ut uos admiremini. Sicut enim Pater suscitat mortuos, et uiuificat, sic et Filius quos uult uiuificat. Ea enim Patrem demonstraturum Filio dicit que mirentur. Et que eadem essent illa, mox docuit: Sicut enim Pater suscitat mortuos, sic et Filius quos uult uiuificat. Exequata uirtus est per nature indissimilis unitatem; demonstratio operum, non ignorationis habet instructionem, sed nostre fidei, que non Filio scientiam ignoratorum, sed nobis confessionem unitatis inuexit. Demonstrare enim Patrem, est per Filium facere que facturus est. Nam maiora opera sunt resurrectio mortuorum, que erit in nouissimo die, quam istius languentis sanitas, qui Christi uerbo sanatus est, ex quo nata est huius occasio tota sermonis. Dicit  enim ut uos miremini; et hoc difficile est uidere, quomodo tanquam temporaliter Filio ceterno aliqua demonstraret eternus Pater, omnia scienti que sunt apud Patrem. Que sint tamen illo maiora, hoc enim facile est intelligere. Sicut enim Pater, inquit, suscitat mortuos, et uiuificat, sic et Filius quos uult uiuificat. Maiora ergo sunt opera mortuos suscitare quam languidos sanare. Sed sicut suscitat Pater mortuos et uiuificat, sic et Filius quos uult uiuificat. Alios ergo Pater, alios Filius? Non, sed omnia per ipsum. Ipsos itaque Filius quos et Pater, quia non alia, nec aliter, sed hec et Filius similiter facit. Ita plane intelligendum est, et ita tenendum. Sed mementote quia Filius quos uult uiuificat. Tenete ergo hic non  solum potestatem Filii, uerum et uoluntatem. Filius quos uult uiuificat, et Pater quos uult uiuificat, et ipsos Filius quos et Pater; ac per hoc eadem Patris et Filii et potestas est et uoluntas. Eadem quoque uita et uiuificatio mortuorum. Et ideo dicit: Sicut Pater susciuat mortuos et uiuificat quos uult, sic et Filius quos uult uiuificat. Non enim alios Filius uiuificat, alios Pater, sed una potestas unam uiuificationem facit: que etiam potestas uno ore honoranda est. Et ideo consequenter subiunxit:

Pater enim non iudicat quemquam, sed omne iudicium dedit Filio, ut omnes honorificent Filium, sicut honorificant Patrem. Pater non iudicat quemquam, quia Patris persona hominem non suscepit, nec in iudicio uidebitur, sed sola Filii persona in ea forma  qua iudicata est iniuste, iuste iudicabit uiuos ac mortuos. Nec enim Filius uidebitur in iudicio in ea natura qua consubstantialis est Deo Patri, sed in ea qua substantialis est matri, et homo factus est. Ita intelligendum est: Pater non iudicat quemquam, sed omne iudicium dedit Filio, ac si diceretur: Patrem nemo uidebit in iudicio uiuorum et mortuorum, sed omnes Filium, quia Filius hominis est, ut possit et ab impiis uideri, cum et illi uidebunt in quem pupugerunt . Quod ne coniicere potius, quam aperte demonstrare uideamur, proferamus eiusdem Domini certam manifestamque sententiam, qua ostendamus ipsam fuisse causam ut diceret: Pater non iudicat quemquam, sed omne iudicium dedit Filio, quia iudex in forma Filii hominis apparebit: que forma  non est Patris, sed Filii: nec ea Filii in qua equalis est Patri, sed in qua minor est Patre, ut sit in iudicio conspicuus bonis et malis, ut omnes honorificent Filium, sicut honorificant Patrem, quia nemo honorificat Patrem, nisi quod habeat Filium. Quid est enim honorificare Patrem, nisi quod habeat Filium? Aliud est enim cum tibi commendatur Deus quia Deus est, et aliud cum tibi commendatur Deus quia Pater est. Cum tibi quia Deus est commendatur, creator tibi commendatur, omnipotens tibi commendatur, spiritus quidam summus, eternus, inuisibilis, incommutabilis tibi commendatur. Cum uero tibi quia Pater est commendatur, nichil tibi aliud quam et Filius commendatur, quia Pater dici non potest si Filium non habet; sicut nec Filius, si Patrem  non habet. Sed ne forte Patrem quidem honorifices tanquam maiorem, Filium uero tanquam minorem, ut dicas mihi: Honorifico Patrem, scio enim quod habeat Filium et non erro in Patris nomine, non enim Patrem intelligo sine Filio, honorifico tamen et Filium tanquam minorem, corrigit te ipse Filius, et reuocat te, dicens: Ut omnes honorificent Filium, non inferius, sed sicut honorificant Patrem. Qui ergo non honorificat Filium, nec Patrem honorificat qui misit illum. Ego, inquis, maiorem honorem uolo dare Patri, minorem Filio. Ibi tollis honorem Patri, ubi minorem das Filio. Quid enim sibi aliud uult ista sententia, nisi quia Pater equalem sibi Filium generare aut noluit, aut non potuit? Si noluit,  inuidit; si non potuit, defecit. Non ergo uides quia ita sentiendum? Ubi maiorem honorem dare uis Patri, ibi es contumeliosus in Patrem. Proinde sic honorifica Filium, quomodo honorificas Patrem. Si uis, honorifica et Filium et Patrem.

Amen amen dico uobis, quia qui uerbum meum audit, et credit ei qui misit me, habet uitam eternam; et in iudicium non uenit, sed transiit. Non nunc transit, sed iam transiit a morte in uitam. Et hoc attendite: Qui uerbum meum audit, et  credit ei qui misit me. uerbum ergo Filii audiat, ut Patri credat. Quare uerbum audit tuum, et credit alteri? Nonne cum uerbum alicuius audimus, eidem uerbum proferenti credimus? loquenti nobis fidem accommodamus? Quid ergo uoluit dicere: Qui uerbum  meum audit, et credit ei qui misit me, nisi, Quia uerbum est in me? Et quis est qui audit uerbum meum, nisi qui audit me, qui credit me? Credit autem ei qui misit me, quia cum illi credit, uerbum eius credit. Cum ergo uerbo eius credit, mihi credit, quia uerbum Patris ego sum. Non enim transiret de morte ad uitam, nisi primo esset in morte, et non esset in uita. Cum ergo transierit in uitam, non erit in morte. Mortuus ergo erat, et reuixit; perierat, et inuentus est . Fit proinde iam quedam resurrectio, et transeunt homines a morte quadam ad quamdam uitam, a morte infidelitatis ad uitam fidei, a morte falsitatis ad uitam ueritatis, a morte iniquitatis ad uitam iustitie. Est ergo et ista resurrectio mortuorum. Aperiat illam plenius, et lucescat nobis,  ut cepit.

Amen amen dico uobis, quia uenit hora, et nunc est, quando mortui audient uocem Filii Dei; et qui audierint uiuent. Hoc proprium est piorum, qui sic audiunt de Incarnatione eius, ut credant quia Filius Dei est, id est, sic eum propter se factum accipiunt, minorem Patre in forma serui, ut credant quia equalis est Patri in forma Dei. Et ideo sequitur, et hoc ipsum commendans dicit:

Sicut enim Pater habet uitam in semetipso, ita dedit et Filio uitam habere in semetipso. Quod ergo ait, dedit Filio uitam habere in semetipso, breuiter dicat, Genuit Filium uitam in se habentem. Neque enim erat sine uita, et accepit uitam, sed nascendo  uita est. Pater uita est et non nascendo, Filius uita nascendo. Pater de nullo patre, Filius de Deo Patre. Pater propter Filium est, Filius uero et quod Filius est, propter Patrem est, et quod est, a Patre est. Hoc ergo dixit: uitam dedit Filio, ut habeat eam in semetipso, tanquam diceret: Pater, qui est uita in semetipso, genuit Filium, qui est et uita in semetipso. Pro eo enim quod genuit, uoluit intelligi dedit, tanquam si cuiquam diceremus, dedit tibi Deus esse. Sequitur enim et dicit:

Et dedit ei potestatem iudicium facere, quia Filius hominis est. Puto nichil esse manifestius. Nam quia Filius Dei est equalis Patri, non accipit hanc potestatem iudicium faciendi, sed habet illam cum Patre  in occulto. Accipit autem illam, ut boni et mali eum uideant iudicantem, quia Filius hominis est. uisio quippe Filii hominis exhibebitur et malis. Nam uisio forme Dei, non nisi mundis corde  id est solis piis exhibebitur, quorum dilectioni hoc ipsum promittit, quia ostendet seipsum illis. Et ideo uide quid sequitur: Nolite mirari hoc, inquit. Quid nos prohibet mirari, nisi illud quod reuera miramur? Omnis qui intelligit, ut uideo, non diceret Patrem dedisse ei potestatem iudicium facere, quoniam Filius hominis est, cum magis hoc exspectaretur ut diceretur, quoniam Filius Dei est; sed quia Filium Dei secundum id quod in forma Dei equalis est Patri uidere iniqui non possunt, oportet autem ut iudicem uiuorum et mortuorum,  cum coram iudicabuntur, et iusti uideant, et iniqui.

Nolite, inquit, hoc mirari, quoniam ueniet hora in qua omnes qui in monumentis sunt audient uocem eius; et procedent qui bona egerunt, in resurrectionem uite: qui mala gesserunt, in resurrectionem iudicii. Ad hoc ergo oportebat ut ideo acciperet illam potestatem, quia Filius hominis est, ut resurgentes omnes uiderent eum in forma in qua uideri ab omnibus potest, sed alii ad damnationem, alii ad uitam eternam. Que est autem uita eterna, nisi illa uisio que non conceditur impiis? Ut cognoscant te, inquit, unum uerum Deum, et quem misisti Iesum Christum . Nisi quemadmodum unum uerum Deum, qui ostendit seipsum illis, non quomodo se ostendet  etiam puniendis. In forma Filii hominis, secundum illam uisionem bonus est, quam uisionem Deus apparens exhibet mundis corde, quoniam quam bonus Deus Isrel rectis corde . Quando autem iudicem uidebunt mali, non eis uidebitur bonus, quia non ad eum gaudebunt corde, sed tunc se plangent omnes tribus terre , in numero utique malorum hominum et infidelium. Propter hoc etiam illi qui eum dixerat magistrum bonum, querens ab eo consilium consequende uite eterne, respondit: Quid interrogas de bono? Nemo bonus nisi unus Deus . Cum et hominem alio loco dicat bonum ipse Dominus. Bonus homo, inquit, de bono thesauro cordis sui profert bona, et malus homo de malo thesauro cordis sui profert mala  . Sed quia ille uitam eternam querebat, uita autem eterna est in illa contemplatione, qua non ad penam uidetur Deus, sed ad gaudium sempiternum, duas hic resurrectiones ipse Dominus Christus in his uerbis nobis demonstrat. Primam, que in fide est, resurgendo a peccatis, de qua ait:

Amen amen dico uobis quia ueniet hora, et nunc est, in qua mortui audient uocem Filii Dei; alteram, ubi ait: Amen amen dico uobis quia ueniet hora, in qua omnes qui in monumentis sunt audient uocem Filii Dei. Illa prior est resurrectio animarum, ista sequens resurrectio erit corporum. Qui uero in hac prima resurgit, in secunda resurget ad gloriam. Qui uero in hac prima non resurgit, in secunda tamen resurget,  sed ad penam. Utrumque facit Deus per Christum. Qui hic resurgit per eum, ibi resurget ad eum; qui hic per eum non resurgit, nec ibi ad eum resurget. Hora autem nunc est, ut resurgant mortui. Hora erit in fine seculi, ut resurgant mortui; sed resurgant nunc in mente, tunc in carne. Resurgant nunc in mente per uerbum Dei Filium, resurgant tunc in carne per uerbum Dei carne factum Filium hominis. Neque enim ad iudicium uiuorum et mortuorum Pater ipse uenturus est, nec tamen recedit a Filio Pater. Quomodo ergo non ipse uenturus est? Quia non ipse uidebitur in iudicio. uidebunt in quem compunxerunt . Forma illa erit iudex, que stetit sub iudice. Illa iudicabit, que iudicata est. Iudicata est enim inique, iudicabit iuste. Talis  apparebit iudex, qualis uideri possit et ab eis quos coronaturus est, et ab eis quos damnaturus est. Distinctio est inter illud uerbum, quod superius dixit, quod mortui audient uocem Filii Dei, et inter illud quod hic ait: uenit hora quod omnes qui in monumentis sunt, audient uocem Filii Dei. Ibi enim adiicit et qui audierint, uiuent; hic uero simpliciter ait, audient uocem Filii Dei. Ideo illa resurrectio est ad uitam, ista uero que futura est, de qua dicit: Audient uocem Filii Dei, audient, inquam, ut resurgant ad iudicium, non addidit hic ad uitam, quia non omnes ad gloriam resurgent, sed multi ad penam; ideo addidit de futura resurrectione: Procedent qui bona fecerunt in resurrectionem uite; qui mala egerunt, in resurrectionem iudicii; id est, damnationis,  quia hic iudicium pro pena posuit. Tunc erit ultima palea, et separabit bonos a malis, triticum a paleis. Tunc ibunt impii in ignem eternum, iusti autem in uitam eternam. Sequitur autem:

Non possum a meipso facere quidquam; sed sicut audio, iudico. Fortassis ideo dixit, Non possum a meipso facere quidquam, quasi dixisset: A meipso non sum, sed a Patre. Pater enim a nullo alio est, Filius a Patre est. Ideo dixit: Sicut audio, iudico, quia unum opus est Patris, et Filii, et Spiritus sancti. Sicut audit, iudicat; audit, uidelicet, per unitatem substantie, et proprietatem scientie. Non iudicat a semetipso, quia non est a semetipso. Pater quippe solus de alio non est, Filius a Patre genitus est, ut diximus. Ab ipso enim audit Filius a quo genitus  est, quia non est a seipso, sed ab illo a quo genitus est. A quo illi est intelligentia, ab illo utique et scientia. Ab illo igitur audientia, nichil est aliud quam scientia. Potest quoque hoc ipsum quod dixit, sicut audio, iudico, de humanitatis natura intelligi, quam Dei Filius ex uirgine sumpsit. Cum ageretur de resurrectione animarum, non dicebat uideo, sed audio. Audio enim tanquam precipientis Patris imperium. Iam ergo sicut homo, sicut quo maior est Pater, iam ex forma serui, non ex forma Dei sicut audio iudico.

Et iudicium meum iustum est. Unde est iudicium iustum hominis? Sequitur: Quia non quero uoluntatem meam, sed uoluntatem eius qui misit me. Ista  missio incarnatio est Christi, que ad hoc facta est, ut paterna uoluntas in salutem humani generis per eum efficeretur. uidetur enim in hoc loco ex his uerbis Saluatoris nostri, uelle eum insinuare nobis duas naturas in se esse, et ueram habere animam, in qua solet uoluntas esse: que sane tanta coniunctione commista est diuinitati, ut tota uoluntas in ea spiritalis fiat, non animalis, id est, carnalis. Nam consequitur:

Si ergo testimonium perhibeo de meipso, testimonium meum non est uerum,  Qui me misit Pater, ipse testimonium perhibet de me. Nunc in se naturam hominis demonstrans, nunc in Dei maiestate equalem se significans Patri. Nunc unitatem sibi diuinitatis cum Deo Patre uindicans, nunc fragilitatem  humane carnis ostendens. Nunc doctrinam suam se non docere, nunc uoluntatem suam non querere. Nunc testimonium suum uerum non esse, nunc uerum esse significans. Nam hic ait: Si ego testimonium perhibeo de meipso, testimonium meum non est uerum ; et paulo post: Si ego testimonium perhibeo de me, uerum est testimonium meum . Quomodo ergo non est uerum testimonium tuum, Domine, nisi secundum fragilitatem carnis? Nam et illud quod dixit: Non ueni facere uoluntatem meam ; et: Filius a se nichil potest facere ; et alia multa huiusmodi; hec omnia non infirmant Filium, neque depretiant, nec a Patre disiungunt. Siquidem et hec ideo posita sunt, ut uera eius incarnatio noscatur. Nam quod dicit: Ego  de Patre exiui; ego in Patre, et Pater in me; ego et Pater unum sumus; et, Qui me uidet, uidet et Patrem; et, Sicut Pater suscitat mortuos et uiuificat, ita et Filius quos uult uiuificat: uera eius diuinitas approbatur, quia uoluntas Patris et Filii una operatio, una denique gratia, eademque gubernatio est, sicut magister gentium docet ita scribens: Gratia uobis et pax a Deo Patre nostro, et Domino Iesu Christo .

Alius est qui testimonium perhibet de me. In sequentibus ostendit quis sit ille alius qui testimonium perhibet de se, ubi ait: Qui misit me Pater, ipse testimonium perhibet de me . Testimonium Patris est de Filio in baptismo, ubi uox facta est de celo: Hic est Filius meus dilectus, in quo mihi bene complacui. Simile quoque testimonium in monte sancto  perhibuit Pater audientibus tribus discipulis de Filio suo.

Et scio quia testimonium eius uerum est . Omne uerum a ueritate uerum est. Deus enim ueritas est; et quidquid uerum est a Deo uerum est. Atque id testimonium dixit quid sit.

Opera, inquit, que ego facio, testimonium perhibent de me : Et testimonium perhibet de me, qui misit me Pater. Ipsa quoque opera que fecit, a Patre se accepisse dicit. Testimonium ergo perhibent opera; testimonium perhibet Pater qui misit eum. Perhibuit Ioannes testimonium de Christo tanquam lucerna, non ad sanandos amicos, sed ad confundendos inimicos. Id enim antea predictum erat a persona Patris:  Paraui lucernam Christo meo; inimicos eius induam confusione ; super ipsum autem efflorebit sanctificatio mea. Esto tanquam in nocte positus, attendisti in lucernam, et miratus es lucernam, et exsultasti ad lumen lucerne; sed illa lucerna dicit esse Solem in quo exsultare debeas; et quamuis ardeat in nocte, diem te iubet exspectare. Non ergo quia illius hominis testimonium non erat opus  sed ne in lucerna remaneat homo, et lumen lucerne sibi sufficere arbitretur, ideo nec Dominus lucernam illam superfluam dicit fuisse, nec tamen edicit in lucerna manere debere. Dicit aliud testimonium Scriptura Dei, ubi utique Deus perhibuit testimonium Filio suo, et in illa Scriptura Iudei spem posuerant, in lege,  scilicet, Dei ministrata sibi per Moysen famulum Dei.

Scrutamini, inquit, Scripturam, in qua uos putatis uitam eternam habere; ipsa testimonium perhibet de me; et non uultis uenire ad me, ut uitam eternam habeatis. Qui uos putatis habere in Scriptura uitam eternam, ipsam interrogate cui perhibet testimonium, et intelligite que sit uita eterna. Et quia propter Moysen uidebantur repudiare Christum, tanquam aduersarium institutis et preceptis que Moyses tradidit, rursus eosdem ipse conuincit tanquam de alia lucerna. Omnes enim homines lucerne, quia et incendi possunt, et exstingui. Et lucerne quidem cum sapiunt, lucent, et spiritu feruent. Nam si ardebant, et exstincte sunt, iam et putent.  Permanserunt enim serui Dei lucerne bone ex oleo misericordie illius, non ex uiribus suis. Gratia quippe Dei gratuita, illa oleum lucernarum est. Plus enim illis omnibus laboraui, ait quedam lucerna; et ne uiribus suis ardere uideretur, adiunxit: Non autem ego, sed gratia Dei mecum . Omnis ergo propheta ante Domini aduentum lucerna est, de quo dicit Petrus apostolus: Habemus certiorem propheticum sermonem, cui benefacitis, intendentes quemadmodum lucerne lucenti in obscuro loco, donec dies lucescat, et lucifer oriatur in cordibus uestris . Lucerne itaque prophete, et omnis prophetia una magna lucerna. Quid apostoli? non lucerne etiam ipsi? Lucerne plane. Solus enim ille non lucerna. Non enim accenditur et exstinguitur,  sed est lux uera, que illuminat omnem hominem uenientem in hunc mundum . De Ioanne dicitur: Non erat ille lumen, sed ut testimonium perhiberet de lumine . De Christo autem: Erat lux uera, que illuminat omnem hominem uenientem in hunc mundum. Quid est quod de apostolis ipsa ueritas ait, uos estis lux mundi ? Et de Ioanne Euangelista: Non erat ille lumen ? Nec Ioannes per se erat lucerna, nec apostoli per se lumen; sed a lumine Christo ille lucerna, et illi illuminati, qui est Sol uerus oriens in cordibus credentium.

Ego autem habeo testimonium maius Ioanne. Opera enim que dedit mihi Pater, ipsa opera que ego facio,  testimonium perhibent de me, quia Pater me misit; et qui misit me Pater, ipse testimonium perhibet de me. Superius dixit: Testimonium non accipio ab homine. Hic causam reddit cur ab homine testimonium non accepisset, quia habet testimonium Patris, et operum testimonia, sed habet maius quam sunt hominum. Ergo hec missio incarnatio est Christi, redemptio est nostra. Redemptio uero nostra est in ipsa ueritate, qui ait: Ego ueni ut uitam habeant, et abundantius habeant . Subiunxit uero huic testimonio Patris, de ipso Patre, quod Iudei, uel magis omnes infideles, excecatis mentibus, ueritatem diuinitatis non possunt accipere, dicens:

Neque enim uocem eius audistis unquam, neque speciem eius uidistis, et uerbum eius non habetis in uobis  manens. Dicit Apostolus: Non enim auditores legis iustificati sunt, sed factores uerbi Dei . Id est, Filius Dei non manet in illorum cordibus qui non seruant que audiunt. Quod uero ait: Neque uocem eius audistis, neque speciem eius uidistis, in hoc ostendit substantiam diuinitatis incomprehensibilem esse, et inuisibilem, et uocem eius non carnalibus audiri potuisse auribus, sed spirituali intelligentia per gratiam sancti Spiritus intelligi uel amari, secundum quod unicuique datum erat.

Scrutamini Scripturas, quia uos putatis in ipsis uitam eternam habere; et ille sunt que testimonium perhibent de me; et non uultis uenire ad me, ut uitam habeatis. Non uultis uenire, id est, non uultis credere, quia impossibile est sine fide placere Deo  . uenire nostrum ad Christum, id est credere uerum illum Filium Dei, et ueram nos per illum habere salutem. Omnis enim Scriptura sancta testimonium perhibuit Christo, siue per figuras, siue per prophetias, siue per angelorum ministeria. Ergo et Moyses perhibuit testimonium Christo, et Ioannes perhibuit testimonium Christo, et ceteri prophete et apostoli perhibuerunt testimonium Christo. His omnibus testimoniis preponit testimonium operum suorum, quia per illos non nisi Deus perhibuit testimonium Filio suo.

Claritatem ab hominibus non recipio. Id est, laudem humanam non quero, quia non ueni ministrari, sed ministrare ; id est, non ueni ut honorem ab hominibus acciperem carnalem, sed ut  honorem omnibus darem spiritualem.

Sed cognoui uos, quia dilectionem Dei non habetis in uobis. Ideo dilectionem Dei non habuerunt, quia non crediderunt in eum qui non uenit facere uoluntatem suam, sed uoluntatem eius qui misit illum . Ideo subiunxit;

Ego ueni in nomine Patris mei, et non accepistis me. Id est, non credidistis in me, qui ideo ueniebam in mundum, ut glorificaretur nomen Patris.

Si alius uenerit in nomine suo, illum accipietis. Quis est iste qui uenit in nomine suo, nisi ille qui propriam gloriam querit, et non illius qui misit illum? Quis est quem accepturi erant Iudei, nisi Antichristus, qui uenturus est propriam gloriam  querere? Et hoc erit illis peona peccati, quia noluerunt ueritati credere, et credent mendacium.

Quomodo potestis uos credere, qui gloriam ad inuicem accipitis; et gloriam que a solo Deo est non queritis? Considerandum est intentius quantum sit iactantie et humane laudis ambitio malum, pro quo ipsa ueritas, aut credere non posse quosdam [Supple declarat], quia secularis glorie erant. Quid est humane laudis cupiditas, nisi superbe mentis elatio? uult de se estimari, quod in se habere non studet. Alter est interius, alter foris uideri desiderat. Humilitas uero gloriam querit a solo Deo, superbia ab hominibus. Unde Ioannes Baptista ab ipsa ueritate excellenter laudatus est, quod non esset arundo uento agitata ; quia non humane laudis, nec  odiose uituperationis aura flante flexibilis fuit, ideo gloriam habuit a Deo Christo, quia gloriam non quesiuit humanam.

Nolite putare quia ego accusaturus sim uos apud Patrem. Est qui accusat uos Moyses, de quo uos maxime speratis. Ideo non accuso, quia non ueni damnare, sed saluare. Moyses uero accusat, quia increduli estis uoci illius. De me scripsit, dum ait: Prophetam uobis suscitabit Dominus Deus de fratribus uestris, tanquam meipsum audietis eum . Quid uero sequatur attendite: Erit, omnis anima que non obedierit prophete illi, exterminabitur de populo Dei.---Si illius litteris non creditis, quomodo meis credetis uerbis? Quidquid enim lex uel prophete scripserunt, omnia Christum uenturum esse designabant. Si enim  Iudei legi uel prophetis credidissent, credidissent utique et Christum. Post hec uerba mystica, et profundissime intelligentie Domini nostri Iesu Christi, quibus partim sue diuinitatis, partim et humanitatis arcana mysteria, uel tunc audientibus, uel nunc legentibus demonstrare uoluit, quinque panum miraculo seipsum ostendere qui esset uoluit. Idcirco sequenter euangelista adiunxit.



CAPUT uI.

Post hec abiit iehsu trans mare Galilee, etc. Abiit iehsu trans mare Galilee, quod multis pro diuersitate circumiacentium regionum uocabulis distinguitur; illis tantum locis mare Tiberiadis uocatur, ubi Tiberiadem ciuitatem aquis  calidis salubrem habitationem premonstrat. Siquidem interfluente  Iordane, duodeuiginti passuum millibus in longum, et quinque extenditur in latum. Mystice autem mare turbida ac tumentia seculi huius uolumina significat, in quibus praui quilibet iniuste delectati, quasi profundis dediti pisces, mentem ad superna gaudia non intendunt. Unde bene idem mare Galilee, id est rota, cognominatur, quia nimirum amor labentis seculi in uertiginem corda mittit, que ad perennis uite desideria non permittit erigi; de qualibus Psalmista, In circuitu, inquit, impii ambulant . Sed abeuntem trans mare Galilee Iesum multitudo maxima sequebatur, que doctrine, sanationis et refectionis ab eo celestis munera summa perciperet. Sola illum gens Iudea  sequebatur credendo: postquam uero per incarnationis sue dispensationem fluctus uite corruptibilis adiit, calcauit, transiit, maxima mox eum multitudo credentium secuta est nationum, spiritualiter instrui, sanari ac satiari desiderans, et cum Psalmista dicens: Domine, ad te confugi, doce me facere uoluntatem tuam ; et iterum: Miserere mei, Domine, quoniam infirmus sum; sana me, Domine, quoniam conturbata sunt omnia ossa mea ; et iterum de percipiendis ab eo uite perpetue alimoniis confisa: Dominus, inquit, pascit me, et nichil mihi deerit; in loco pascue ibi me collocauit . Quod autem subiens in montem iehsu, ibi sedebat cum discipulis suis, sed ueniente ad eum multitudine, descendit, atque hanc  in inferioribus refecit, quam in inferioribus paulo ante curauerat, nequaquam frustra factum credamus, sed ad significandum mystice quia doctrinam et carismata sua Dominus iuxta percipientium capacitatem distribuit, infirmis quidem adhuc mentibus paruulis spiritu simpliciora monita committens, et apertiora credens sacramenta: celsioribus autem quibusque, et perfectioribus sensu secretiora sue maiestatis arcana reserans, altiora deuote conuersationis itinera suggerens, et altiora premiorum celestium dona promittens. Denique cuidam sciscitanti quid faciens uitam eternam possideret, quasi inferius adhuc posito, communia sue dona largitatis impendit, dicens: Non occides, non mechaberis, non furtum facies, non falsum testimonium dices. Honora  patrem tuum et matrem . Cui postmodum maiora querenti, et uelut ad montem uirtutum ascendere cupienti; Si uis, inquit, perfectus esse, uade et uende que habes, et da pauperibus, et habebis thesaurum in celo: et ueni, sequere, me . Cuius discretionem moderaminis non per se solum Dominus in carne docens exhibuit, uerum nunc quoque per uerbi sui ministros exhibere non cessat. Unde iisdem sub unius boni serui persona testatur, quia dare debeant conseruis in tempore tritici mensuram, id est, pro captu audientium opportune et mensurate uerbi dapes suggerere. Quod uero appropinquante Pascha Dominus turbas docet, sanat, et reficit, possumus ita mystice interpretari, quia Pascha nostrum transitus dicitur; et quoscunque  Dominus in eterna munerum suorum suauitate recuperat, ad salubrem profecto transitum preparat: ut carnales uidelicet concupiscentias mentis sublimitate transcendant, infirma mundi desideria pariter et aduersa celestis regni spe et amore conculcent, et si necdum anima uel carne ad superna ualeant pertingere, quia hoc nimirum in futuro promittitur. Quidquid tamen carnales quasi altum amplecti conspiciunt, comparatione eternorum quasi nichil despiciant, iuxta exemplum illius qui uidens impium superexaltatum et eleuatum sicut cedros Libani , transiit temporalia contemplando, et quasi iam non esse uidebat, quem cito tollendum preuidebat.

Cum subleuasset oculos iehsu. Et uenientem ad se  multitudinem uidisse perhibetur, diuine pietatis indicium est: quia uidelicet cunctis ad se uenire querentibus, gratia misericordie celestis occurrere consueuit, et ne querendo errare possint, lucem sui Spiritus aperire currentibus. Nam quod oculi iehsu dona Spiritus eius mystice designent, testatur in Apocalypsi Ioannes, qui figurate loquens de illo: Et uidi, inquit, agnum stantem tanquam occisum, habentem cornua septem, et oculos septem : qui sunt septem spiritus Dei missi in omnem terram.

Quod tentans Philippum Dominus, Unde, inquit, ememus panes, ut manducent hi? Prouida utique dispensatione facit, non ut ipse que non nouerat discat, sed ut Philippus tarditatem sue fidei, quam  magistro sciente ipse nesciebat, tentatus agnoscat, et miraculo facto castiget. Neque enim dubitare debuerat, presente rerum creatore, qui educit panem de terra, et uino letificat cor hominis , paucorum denariorum panes sufficere turbarum millibus non paucis, ut unusquisque sufficienter acciperet, et iam saturatus abiret. Quinque autem panes quibus multitudinem populi saturauit, quinque sunt libri Moysi, quibus spirituali intellectu patefactis, et abundantiore iam sensu multiplicatis, auditorum fidelium quotidie corda reficit. Qui bene hordeacei fuisse referuntur, propter nimirum austeriora legis edicta, et integumenta littere grossiora, que interiorem spiritualis sensus quasi medullam celabant. Duo autem pisces, quos addidit, psalmistarum non inconuenienter  et prophetarum scripta significant, quoniam uni canendo, alteri colloquendo suis auditoribus futura Christi et Ecclesie sacramenta narrabant. Et bene per aquatilia animantia figurantur illius eui precones, in quo populus fidelium sine aquis baptismi uiuere nullatenus posset. Sunt qui putant duos pisces, qui saporem suauem pani dabant, duas illi personas significare, quibus populus ille regebatur, ut per eas consiliorum moderamen acciperet, regiam scilicet et sacerdotalem, ad quas etiam sacrosancta illa unctio pertinebat: quarum officium erat procellis et fluctibus popularibus nunquam frangi atque corrumpi, et uiolentas turbarum contradictiones tanquam aduersantes undas sepe disrumpere, interdum eis, custodita sua integritate, cedere: prorsus more  piscium tanquam in procelloso mari, sic in turbulenta populi administratione uersari: que tamen due persone Dominum nostrum prefigurabant. Ambas enim solus ille sustinuit, et non figurate, sed proprie solus impleuit. Puer qui quinque panes et duos pisces habuit, nec tamen hos esurientibus turbis distribuit, sed Domino distribuendos obtulit, populus est Iudeorum, litterali sensu puerilis, qui Scripturarum dicta clausa secum tenuit: que tamen Dominus in carne apparens accepit, et quid intus haberent utilitatis ac dulcedinis, ostendit, quamque multiplici spiritus gratia, que pauca ac despecta uidebantur, exuberaret, patefecit: hec per apostolos suos apostolorumque successores cunctis nationibus ministranda porrexit. Unde bene alii referunt euangeliste  quia panes et pisces Dominus discipulis suis, discipuli autem ministrauerunt turbis . Cum enim mysterium humane salutis accepisset enarrari per Dominum, ab eis qui audierunt in nos confirmatum est. Quinque siquidem panes et duos pisces fregit, et distribuit discipulis, quando aperuit illis sensum, ut intelligerent omnia que scripta essent in lege Moysi, et prophetis et psalmis de ipso . Discipuli apposuerunt turbis, quando profecti predicauerunt ubique Domino cooperante, et sermonem confirmante sequentibus signis . Fenum in quo discumbens turba reficitur, concupiscentia carnalis intelligitur, quam calcare ac premere debet omnis qui spiritualibus alimentis  satiari desiderat. Omnis enim caro fenum, et omnis gloria eius tanquam flos feni . Discumbat ergo super fenum, florem feni conterat, id est castiget corpus suum et seruituti subiiciat, uoluptates carnis edomet, luxurie fluxa restringat, quisquis panis uiui cupit suauitate refici. Quisquis superne gratie dapibus renouari cupit, ab infirma uetustate deficiat. Quinque millia uiri qui manducauerunt, refectionem uite eorum qui uerbo reficiuntur, insinuant. uirorum quippe nomine solent in Scripturis perfectiores quique figurari, quos feminea mollities nulla corrumpit: quales esse cupit eos quibus dicit Apostolus: uigilate, state in fide, uiriliter agite, et confortamini . Millenarius autem numerus, ultra quem nulla nostra computatio  succrescit, plenitudinem rerum de quibus agitur, indicare consueuit. Quinario uero quinque notissimi corporis nostri sensus exprimuntur: uisus uidelicet, auditus, gustus, olfactus, et tactus. In quibus singulis quicunque uiriliter agere et confortari satagunt, sobrie, et iuste, et pie uiuendo, ut celestis sapientie mereantur dulcedine recreari, nimirum quinque millibus uirorum, quos Dominus mysticis dapibus satiauit, figurantur. Nec pretereundum quod refecturus multitudinem, gratias egit. Egit quippe gratias, ut et nos de perceptis celitus muneribus gratias semper agere doceret, et ipse quantum de nostris profectibus gratuletur, et de nostra spirituali refectione gaudeat, intimaret. uultis etenim nosse, fratres, quantum Saluator noster nostre gaudeat saluti?  Narrat euangelista Lucas, dedisse eum discipulis potestatem calcandi super omnem uirtutem inimici; eorumque nomina scripta esse in celis indicasse; et statim infert: In ipsa hora exsultauit in Spiritu sancto, et dixit: Confiteor tibi, Pater, Domine celi et terre, quod abscondisti hec a sapientibus et prudentibus, et reuelasti ea paruulis . Claret ergo quia saluti ac uite fidelium congratuletur, qui Patrem gratias agendo collaudat, quod ea que superbientibus abscondit, humilibus spiritu secreta reuelauerat. Quod autem saturata multitudine, iussit discipulos colligere que superauerunt fragmentorum, ne perirent, hoc profecto signat quia pleraque sunt arcana diuinorum eloquiorum, que uulgi sensus non capit, nonnulla que per se quidem minus docti assequi nequeunt.  Hec ergo necesse est qui ualent, diligentius scrutando colligant, et ad eruditionem minorum suorum uel dicto, uel scripto faciant peruenire, ne alimenta uerbi, illorum desidia pereant, plebibusque tollantur, qui hec Domino donante interpretando colligere norunt.

Collegerunt ergo, inquit, et impleuerunt duodecim cophinos fragmentorum. Quia duodenario numero solet perfectionis cuiuslibet summa figurari, recte per duodecim cophinos fragmentorum plenos, omnis doctorum spiritalium chorus exprimitur, qui obscura Scripturarum, que per se turbe nequeunt, et meditando colligere, et mandata litteris, suo pariter ac turbarum usui conseruare iubentur. Hoc ipsi fecere  apostoli et euangeliste, non pauca legis et prophetarum dicta suis, interpretatione addita, inserendo opusculis, hoc sequaces eorum Ecclesie toto orbe magistri, etiam integros nonnulli utriusque Testamenti libros diligentiore explanatione discutiendo, qui quantumlibet hominibus despecti, celestis tamen gratie sunt pane fecundi. Nam seruilia cophinis solent opera fieri. Unde de populo qui in luto ac lateribus seruiebat in Aegypto dicit Psalmista, Manus eius in cophino seruierunt .

Illi ergo homines cum uidissent quod fecerat signum, dicebant, Quia hic est uere propheta qui uenturus est in mundum. Recte quidem dicebant Dominum prophetam magnum, magne salutis preconem iam mundo futurum. Nam et ipse prophetam se  uocare dignatur, ubi ait: Quia non capit prophetam perire extra Ierusalem . Sed nondum plena fide proficiebant, qui hunc etiam Deum dicere nesciebant. Ergo illi uidentes signum quod fecerat iehsu, dixerunt, Quia hic est uere propheta qui uenturus est in mundum. Nos certiori agnitione ueritatis et fidei uidentes mundum quem fecit iehsu, et signa quibus illum repleuit, dicamus: Quia hic est uere Mediator Dei et hominum, qui in mundo erat diuinitate, et mundus per ipsum factus est; qui in propria uenit humanitate querere et saluare quod perierat, ac recreare mundum quem fecerat: qui cum suis fidelibus per presentiam diuinitatis est in mundo omnibus diebus, usque ad consummationem seculi.

iehsu autem cum cognouisset quia uenturi essent ut  raperent eum, et facerent eum regem, fugit iterum in montem ipse solus. Datur ergo intelligi quod Dominus cum sederet in monte cum discipulis suis, et uideret turbas ad se uenientes, descenderat de monte, et circa inferiora loca turbas pauerat. Nam quomodo fieri posset ut rursus illuc fugeret, nisi ante de monte descendisset? Significat ergo aliquid, quod Dominus de alto descendit ad pascendas turbas: pauit, et ascendit. Quare autem ascendit cum cognouisset quod uellent eum rapere, et regem facere? Quid enim, non erat rex, qui timebat fieri rex? Erat omnino, nec talis rex qui ab hominibus fieret, sed talis qui hominibus regnum daret. Nunquid forte et hic aliquid significat nobis iehsu, cuius facta, uerba sunt? Ergo in hoc quod uoluerunt eum rapere, et regem  facere, et propter hoc fugit in montem ipse solus, hoc in illo factum, tacet, nichil loquitur, nichil significat? An forte hoc erat rapere eum, preuenire uelle tempus regni eius? Etenim uenerat modo non iam regnare, quomodo regnaturus est in eo quod dicimus, Adueniat regnum tuum . Semper quidem ille cum Patre regnat, secundum quod est Filius Dei, uerbum Dei, uerbum per quod facta sunt omnia. Predixerunt autem prophete regnum eius etiam secundum quod homo factus est Christus, et fecit fideles suos Christianos. Erit ergo regnum Christianorum, quod modo colligitur, quod modo comparatur, quod modo emitur sanguine Christi: erit aliquando manifestum regnum, quando  erit aperta claritas sanctorum eius propter iudicium ab eo factum, quod iudicium supra ipse dixit quod Filius hominis facturus sit; de quo regno etiam Apostolus dicit, Cum tradiderit regnum Deo et Patri . Unde etiam ipse dicit, uenite, benedicti Patris mei, percipite regnum quod uobis paratum est ab initio mundi . Discipuli autem et turbe credentes in eum putauerunt illum sic uenisse, ut iam regnaret. Hoc est uelle rapere, et regem facere, preuenire uelle tempus eius, quo ipse caput se occultabat, ut opportune prodiret, et opportune in fine seculi se declararet. Quare autem dictum est fugit? Neque enim si nollet, teneretur; si nollet, raperetur; qui si nollet, nec agnosceretur. Sed hoc significatiue factum est. Solus fugit, ne  carnaliter regnaret: quia solus ascendit in celum, unde spiritualiter regnaret in sanctis suis. Fugit in montem ipse solus, primogenitus a mortuis, ascendens super omnes celos, et interpellans pro nobis. Quem sacerdos significabat semel in anno sancta sanctorum ingrediens non sine sanguine, ut interpellaret pro populo, sursum posito solo in monte agno, qui intrauit in interiora ueli, foris populo constituto . Sed uideamus, illo intra uelum celestis altitudinis morante, quid discipuli in nauicula patiebantur. Quid est nauicula que a fluctibus iactatur, nisi Ecclesia, que persecutionibus fatigatur et foris, et intus? Foris a paganis aperta persecutione, intus a falsis fratribus occulta seditione. Ideo addidit:

 Ut autem sero factum est, descenderunt discipuli eius ad mare: et cum ascendissent nauiculam, uenerunt trans mare in Capharnaum. Cito dixit finitum, quod postea factum est. uenerunt trans mare in Capharnaum, et rediit ut exponat quomodo uenerunt, quia per stagnum nauigantes transierunt: et cum nauigarent ad eum locum quo eos uenisse iam dixit, recapitulando exponit quid acciderit.

Tenebre iam facte erant, et non uenerat ad illos iehsu. Quantum accedit finis mundi, crescunt errores, crescunt terrores, crescit iniquitas, crescit infidelitas; lux denique, que caritas apud Ioannem ipsum Euangelistam satis aperteque monstratur, ita ut diceret: Qui odit fratrem suum, in tenebris est  , creberrime exstinguitur. Refrigescente caritate, abundante iniquitate, ipsi sunt fluctus nauem turbantes, tempestates, et uenti clamores sunt maledictorum: inde caritas refrigescit, inde fluctus augentur, turbatur nauis. uento magno flante mare exsurgebat, tenebre crescebant, intelligentia minuebatur, iniquitas augebatur. Tamen inter hec omnia nauis ibat, ad terram properabat, portum querebat. Ita inter omnia tentamentorum genera Ecclesia proficiebat. Laborat, sed non mergitur. Christum exspectat, quando per eum ad portum perueniat tranquillitatis. Cum ergo remigassent stadia uiginti quinque aut triginta, crescunt fluctus, augentur tenebre, seuiunt tempestates; tamen nauis ambulat.  Qui perseuerauerit in finem, hic saluus erit . Nec ipse stadiorum numerus contemnendus esse uidetur; nam quare dixisset euangelista, Quasi stadiis uiginti quinque aut triginta? sufficeret dicere, uiginti quinque, aut triginta. Quos numeros, estimantis uoce, non affirmantis protulit idem euangelista. Queramus numerum uiginti quinque unde constat, unde fiat? De quinario. Quinarius ille numerus ad legem pertinet: ipsi sunt quinque libri Moysi, ipse sunt quinque porticus illos languidos continentes, ipsi quinque panes quinque millia hominum pascentes. Ergo legem significat numerus uiginti quinque, quoniam quinque per quinque, id est quinquies quinque faciunt uiginti quinque, quadratum quinarium. Sed huic legi, antequam Euangelium ueniret, deerat perfectio.  Perfectio autem in senario numero comprehenditur. Nam senarius numerus perfectus est, et partibus suis impletur, id est 1, 2, 3, nec alie partes in eo inueniri possunt, nec ille partes coniuncte aliud quid conficere possunt nisi senarium numerum; propterea sex diebus Deus mundum perfecit , et quinque ipsi per sex multiplicantur, ut lex per Euangelium adimpleatur, ut fiant sexies quini triginta. Ad eos ergo qui implent legem uenit iehsu, et uenit quomodo fluctus calcans, omnes tumores mundi sub pedibus habens, omnes celsitudines seculi premens; et tamen tante sunt tribulationes, ut etiam ipsi qui crediderunt Iesum, et qui conantur perseuerare, expauescant, ne deficiant a Christo, fluctus calcantes seculi. Cur timet Christianus,  dum Christus loquitur: Ego sum, nolite timere; confidite, ego uici mundum .

uoluerunt ergo eum accipere in nauem, agnoscentes ac gaudentes securi facti, et statim fuit nauis ad terram in quam ibant. Factus est finis ad terram, de humido ad solidum, de turbato ad firmum, de itinere ad fidem, id est ad perfectam tranquillitatem, que non erit nisi in portu eterne serenitatis; ubi tota caritas, et nulla iniquitas; tota felicitas, et nulla perturbatio, ubi sine fine regnabunt qui hic fortiter usque in finem uite sue laborant.

Altera die, turba que stabat trans mare, uidit quia alia nauicula non esset ibi nisi una, et quia non introisset iehsu cum discipulis suis in nauem, sed soli discipuli eius abissent. Alie uero superuenerunt naues a  Tiberiade iuxta locum ubi manducauerant panem, gratias agentes Domino. Cum ergo uidisset turba quia iehsu non esset ibi, neque discipuli eius, ascenderunt in nauiculas, et uenerunt Capharnaum, querentes Iesum. Insinuatum est tamen illis tam magnum miraculum. uiderunt enim quod discipuli soli ascendissent in nauem, et quia nauis non ibi erat. uenerunt autem inde et alie naues iuxta locum illum ubi manducauerant panem, in quibus eum turbe secute sunt cum discipulis: ergo non ascenderat, alia nauis illic non erat. Unde subito trans mare factus est iehsu, nisi quia super mare ambulauit, ut miraculum monstraret? Et cum inuenissent eum turbe. Ecce presentat se turbis, a quibus rapi timuerat, et in montem  confugerat. Omnino confirmat et insinuat nobis in mysterio dicta esse illa omnia et facta in magno sacramento, ut aliquid significarent. Ecce ille qui in montem fugerat turbas, nonne cum ipsis turbis loquitur? Modo teneant, modo regem faciant.

Et cum inuenissent eum trans mare, dixerunt ei, Rabbi, quando huc uenisti? Ille post miraculi sacramentum, et sermonem infert: ut si fieri potest, qui pasti sunt, pascantur: et quorum satiauit panibus uentrem, satiet sermonibus mentem, sed si capiunt; et si non capiunt, sumant quod capiunt, ne fragmenta pereant. Loquatur ergo, et audiamus.

Respondit iehsu, et dixit, Amen amen dico uobis, Queritis me, non quia uidistis signa, sed quia manducastis  ex panibus meis. Propter carnem me queritis, non propter spiritum. Quam multi non querunt Iesum, nisi ut illis faciat bene secundum tempus! Alius negotium habet, querit intercessionem clericorum; alius premitur a potentiore, fugit ad Ecclesiam; alius uult pro se interueniri apud eum apud quem parum ualet; ille sic, ille sic. Impletur quotidie talibus Ecclesia. uix queritur iehsu propter Iesum. Queritis me, non quia uidistis signa, sed quia manducastis ex panibus meis.

Operamini non cibum qui perit, sed qui permanet in uitam eternam. Queritis me propter illud? Queritis me, propter me. Ipsum enim insinuat istum cibum, quo in consequentibus illucescat.

Quem Filius hominis dat uobis. Exspectabat, credo,  iterum panes manducare, iterum discumbere, iterum saginari: sed dixit, Cibum, non qui perit, sed qui permanet in uitam eternam. Superius diximus nauem Ecclesiam Christi significare, que tempestatibus huius seculi turbatur, et laborantes in ea portat, ut uiriliter laborent, donec Christus comprimens fluctus persecutionum, reddat serenitatem. Hic uero dicit:

Altera die, turba que stabat trans mare, uidit quia alia nauicula non erat ibi, nisi una. Quid est, altera die turba stans super mare, nisi post ascensionem Christi turba stans in operibus bonis, non iacens in terrenis uoluptatibus, sed exspectans unde ueniat iehsu ad eos? Et hic una nauis dicitur, sicut prius  una fuit Ecclesia Christi, in qua ille presentialiter corpore uersabatur. Nunc quoque una est, que similiter in spe exspectant aduentum illius. Sed quid est quod alie naues uenerunt a Tiberiade, nisi hereticorum conuenticula, qui Iesum non sincera fide querunt, sub dolo calliditatis sua querentes, non que Iesu sunt? Unde consequenter respondit eis iehsu, Amen amen dico uobis, queritis me, non quia uidistis signa, sed quia manducastis ex panibus meis, et saturati estis . De illis uero qui saturati sunt, in alio dicit Euangelio: ue uobis qui saturati estis  De esurientibus uero uite panem, et iustitie cognitionem, dicitur: Beati qui esuriunt et sitiunt iustitiam . Ad quem cibum hortabatur eos insequenti mox Christus sermone dicens: Operamini  non cibum qui perit, sed qui permanet in uitam eternam. Carnalis cibus perit, spiritualis uero permanet, quem Filius hominis uobis dabit.

Hunc enim Pater signauit Deus. Istum Filium hominis nolite sic accipere quasi alios filios hominis, quibus dictum est: Filii autem hominum in protectione alarum tuarum sperabunt . Iste filius hominis sequestratus quadam gratia filius hominis, exceptus a numero hominum filius hominis est: iste filius hominis Filius Dei est, iste homo etiam Deus est. Unde et ipsa ueritas que tunc loquebatur ad Iudeos, et nunc omnibus loquitur per euangelice predicationis uerba, et qui sit ostendit, non qualem esse plurimi tunc estimauerunt uel etiam nunc estimant. Subiunxit uero: Hunc enim Deus Pater signauit.  Signare quid est, nisi proprium aliquid ponere? Hoc est signare, ponere aliquid quod non confundatur cum ceteris. Signare, est signum rei ponere. Cuicunque rei ponis signum, ideo ponis signum, ne confusa cum aliis, a te non possit agnosci. Pater ergo eum signauit. Quid est signauit? proprium quiddam illi dedit, ne ceteris compararetur hominibus; ideo dictum est: Unxit te Deus, Deus tuus oleo exsultationis pre participibus tuis . Ergo signare quid est? Exceptum habere, hoc est pre participibus tuis. Itaque nolite me, inquit, contemnere, quia filius hominis sum: et querite a me cibum non qui perit, sed qui permanet in uitam eternam. Sic enim filius hominis sum, ut non sim unus ex uobis; sic sum filius hominis, ut Deus Pater me  signauit. Quid est signare? proprium aliquid mihi dare, quo non confunderer cum genere humano, sed per quem liberaretur genus humanum.

Dixerunt ergo ad eum, Quid faciemus ut operemur opera Dei? Dixerat enim illis: Operamini escam, non que perit, sed que permanet in uitam eternam. Quid faciemus, inquiunt, quod obseruando, hoc preceptum implere poterimus?

Respondit iehsu, et dixit eis, Hoc est opus Dei, ut credatis in eum quem misit ille. Hoc est ergo manducare cibum non qui perit, sed qui permanet in uitam eternam. Ut quid paras dentem et uentrem? Crede, et manducasti. Discernitur quidem ab operibus fides, sicut Apostolus dicit: Arbitramur iustificari hominem  per fidem sine operibus legis . Et sunt opera que uidentur bona sine fide Christi, et non sunt bona, quia non referuntur ad eum finem ex quo sunt bona. Finis enim legis Christus ad iustitiam omni credenti . Ideo noluit discernere ab opere fidem, sed ipsam fidem dixit esse opus. Ipsa est enim fides que per dilectionem operatur . Nec dixit, Hoc est opus uestrum, sed dixit: Hoc est opus Dei, ut credatis in eum quem misit ille; ut qui gloriatur, in Domino glorietur . Quia ergo inuitabat eos ad fidem, illi adhuc querebant signa quibus crederent. uide si non Iudei signa petunt.

Dixerunt ergo ei, Quod ergo tu facis signum, ut uideamus et credamus tibi quod operaris? Parumne erat quod de quinque panibus pasti sunt? Sciebant hoc  quidem, sed huic cibo manna de celo preferebant. Dominus autem iehsu talem se dicebat, ut Moysi preponeretur. Non enim ausus est Moyses de se dicere, quod daret cibum non qui perit, sed qui habet uitam eternam. Aliquid plus promittebat quam Moyses. Per Moysen quippe promittebatur regnum, et terra producens lac et mel, temporalis pax, abundantia filiorum, salus corporis, et cetera omnia temporalia quidem, in figura tamen spiritualia, quia ueteri homini in ueteri Testamento promittebantur. Attendebant autem promissa per ipsum Moysen, et attendebant promissa per Iesum. Ille plenum uentrem promittebat in terra, sed cibum qui perit; iste promittebat cibum, non qui perit, sed qui permanet in uitam eternam. Attendebant eum plus promittentem,  et quasi nondum uidebant maiora facientem. Attendebant utique qualia fecisset Moyses, adhuc aliqua maiora uolebant fieri ab eo, qui tam magna pollicebatur. Quid, inquiunt, facis, ut credamus tibi? Et ut noueritis quia miracula illa huic miraculo comparabant, et ideo quasi minora ista iudicabant que faciebat iehsu.

Patres nostri, inquiunt, manna manducauerunt in deserto. Sed quid est manna, forte contemnitis, sicut scriptum est, Dedit illis manna manducare . Per Moysen patres nostri panem de celo acceperunt, et non eis dictum a Moyse, Operamini cibum qui non perit, sed qui permanet in uitam eternam. Et non talia operaris qualia Moyses. Panes hordeaceos ille non dedit, sed manna de celo.

 Dixit ergo eis iehsu, Amen amen dico uobis, non Moyses dedit uobis panem de celo, sed Pater meus dedit uobis panem de celo. uerus enim panis est, qui de celo descendit, et dat uitam mundo. uerus ergo ille panis est, qui dat uitam mundo: et ipse cibus est, de quo paulo ante locutus sum: Operamini cibum qui non perit, sed qui permanet in uitam eternam. Ergo et illud manna hoc significabat, et illa omnia signa mea erant. Signa mea dilexistis; quod significabatur, contemnitis. Non ergo Moyses dedit panem de celo. Deus dat panem. Sed quem panem? forte manna? Non, sed panem quem significauit manna, ipsum scilicet Dominum Iesum. Pater meus dat uobis panem uerum. Panis enim Deus est qui descendit de celo,  et dat uitam mundo.

Dixerunt ergo ad eum: Domine, semper da nobis panem hunc. Quomodo mulier illa Samaritana, cui dictum est: Qui biberit de hac aqua, non sitiet unquam ; continuo illa secundum corpus accipiens, sed tamen carere indigentia nolens: Da, inquit, mihi, Domine, de hac aqua; sic et isti: Domine, da nobis panem hunc, qui nos reficiat, nec deficiat.

Dixit ergo eis iehsu: Ego sum panis uite; qui uenit ad me, non esuriet, et qui credit in me, non sitiet unquam. Qui uenit ad me, hoc est quod ait, et qui credit in me; et quod dixit, non esuriet, hoc intelligendum est, et non sitiet unquam. Utroque enim illo significatur eterna satietas, ubi nulla est egestas.  Panem de celo desideratis? Ante uos habetis, et non manducatis.

Sed dixi uobis quia et uidistis me, et non credidistis. Sed non ideo ego populum perdidi. Nunquid enim infidelitas uestra fidem Dei euacuauit ? uide enim quod sequitur.

Omne quod dat mihi Pater, ad me ueniet: et eum qui uenit ad me non eiiciam foras. Quale est illud intus, unde non exitur foras? Magnum penetrale, et dulce secretum. O secretum sine tedio, sine amaritudine malarum cogitationum, sine interpellatione tentationum et dolorum. Nonne illud secretum est quo intrabit ille cui dicturus est Deus: Euge, serue bone et fidelis, intra in gaudium Domini tui ?

Et eum qui ueniet ad me, non eiiciam foras; quia  descendi de celo non ut faciam uoluntatem meam, sed eius qui misit me. Ideo ergo eum qui ueniet ad me, non eiiciam foras, quia descendi de celo nonfacere uoluntatem meam, sed uoluntatem eiusqui me misit. Magnum sacramentum est, quod ait: Qui uenit ad me, non eiiciam foras. Causam mox subiungens quare foras non eiiceret ad se uenientem, id est in se credentem, dixit: Quia non ueni facere uoluntatem meam, sed uoluntatem eius qui misit me. Quis est qui eiicitur foras de illo dulci et suauissimo secreto, quo intrare precipitur seruus faciens uoluntatem domini sui, nisi superbus? nisi anima in se ipsa confidens, et sue potestatis esse querens? Nec eam propheta habens diceret: Nonne Deo anima mea subiecta est ? Anima uero per humilitatem Dei subiecta  gratie, nunquam eiicitur foras, sed intrat in gaudium Domini sui. Igitur ut causa omnium morborum curaretur, id est superbia, descendit et humilis factus est Filius Dei. Quid superbis homo? Deus propter te humilis factus est. Puderet te fortasse imitari humilem hominem, saltem imitare humilem Deum. uenit Filius Dei in homine, et humilis factus est. Precipitur tibi ut sis humilis, non tibi precipitur ut ex homine fias pecus. Ille Deus factus est homo, tu homo cognosce quia es homo. Tota humilitas tua est, ut cognoscas te. Ergo quia humilitatem docet Deus, dixit: Non ueni facere uoluntatem meam, sed eius qui me misit . Hec enim commendatio humilitatis est. Superbia quippe facit  uoluntatem suam, humilitas facit uoluntatem Dei. Ideo qui ad me uenerit, non eiiciam foras. Quare? quia non ueni facere uoluntatem meam, sed uoluntatem eius qui me misit. Humilis ueni, humilitatem docere ueni. Magister humilitatis ueni. Qui ad me uenit, incorporatur mihi; qui ad me uenit, humilis fit. Qui mihi adheret, humilis erit, quia non faciet uoluntatem suam, sed Dei; et ideo non eiicietur foras; quia Adam cum superbus esset, proiectus est foras : Christus uero humilis factus, exaltatus est super omne nomen quod nominatur uel in celo, uel in terra . Qui doctor humilitatis uenit non facere uoluntatem suam, sed uoluntatem eius qui misit illum. ueniamus ad eum, intremus ad eum, incorporemur ei, ut nec nos faciamus uoluntatem nostram,  sed uoluntatem Dei; et non nos eiiciat foras, quia membra eius sumus, quia caput nostrum esse uoluit docendo humilitatem. Ad quem uenire non potest nisi humilis, a quo non mittitur foras nisi superbus.

Hec est uoluntas eius qui misit me Patris, ut omne quod dedit mihi, non perdam ex eo. Ipse illi datus est, qui seruat humilitatem, hunc accipit. Qui non seruat humilitatem, longe est a magistro humilitatis. Ut omne quod dedit mihi, non perdam ex eo. Sic non est uoluntas in conspectu Patris uestri, ut pereat unus de pusillis istis . De tumentibus potest perire, de pusillis nichil perit: quia nisi fueritis sicut pusillus iste, non intrabilis in regnum celorum, omne quod dedit  mihi Pater, non perdam ex eo, sed resuscitabo ego illum in nouissimo die . uidete quemadmodum et hic geminam illam resurrectionem delineet. Qui uenit ad me, modo resurgit, humilis factus in membris meis: sed resuscitabo eum in nouissimo die secundum carnem.

Hec est enim uoluntas Patris mei qui misit me, ut omnis qui uidet Filium, et credit in eum, habeat uitam eternam: et ego resuscitabo eum in nouissimo die. Superius dixit: Audit uerbum meum, et qui credit ei qui misit me. Modo autem, Qui uidet Filium et credit in eum. Non dixit, uidet Filium, et credit in Patrem. Hoc est enim credere in Filium, quod et in Patrem, quia sicut habet uitam Pater in semetipso, sic dedit et Filio uitam habere in semetipso: ut omnis qui uidet  Filium, et credit in eum, habeat uitam eternam : credendo, et transeundo ad uitam, id est primam illam resurrectionem. Et quia non est sola, Et resuscitabo eum, inquit, in nouissimo die. Sequitur:

Ego sum panis uiuus qui de celo descendi. Ideo panis, quia uita; et ideo uita, quia de celo descendit, dicente ipso, Ego sum uia, ueritas et uita . Ille est panis supersubstantialis, qui ut nobis detur, quotidie deprecari iubemur . Cum Dominus noster iehsu Christus panem se dicebat de celo descendisse.

Murmurauerunt Iudei, et dixerunt: Nonne hic est iehsu filius Ioseph, cuius nos nouimus patrem et matrem?  quomodo ergo dicit quia de celo descendit? Ideo murmurabant, quia hunc panem non intelligebant, hunc panem non esuriebant, hunc panem non amabant; nam si amarent, utique non murmurarent: ideo a pane celesti longe erant, nec eum esurire nouerant, quia fauces cordis languidas habebant. Auribus apertis surdi erant. uidebant, et ceci stabant. Panis quippe iste interioris hominis querit esuriem. Unde alio loco dicit, Beati qui esuriunt et sitiunt iustitiam, quoniam ipsi saturabuntur . Dixerunt, Cuius nouimus patrem et matrem. Matrem sciebant terrenam. Patrem nesciebant celestem, qui a Patre celesti attracti non fuerant; quod mox ipse Dominus sequenti uerbo innotuit, dicens:

 Nolite murmurare inuicem: Nemo potest uenire ad me, nisi Pater qui misit me, attraxerit eum. Ille uenit, quem gratia Dei preuenit; cui cum Propheta dicamus, Misericordia eius preueniet me. Et iterum: Misericordia eius subsequetur me . Preuenit uelle, subsequitur perficere. Trahit Pater ad Filium eos qui propterea credunt in Filium, quia eum cogitant Patrem habere Deum. Deus enim Pater equalem sibi genuit Filium: et qui cogitat atque in fide sua sentit et ruminat equalem esse Patri eum in quem credidit, ipsum Pater trahit ad Filium. Qui enim de Christo dicit, Non est Deus uerus, non trahit eum Pater, sed peruersa cogitatio trahit eum ueritati non consentire. Ille tractus est a Patre, qui ait: Tu es Christus Filius Dei uiui  . Cui Dominus inquit, Beatus es, Simon Bar Iona, quia caro et sanguis non reuelauit tibi, sed Pater meus qui in celis est . Ista reuelatio ipsa est attractio. Dum enim dixit: Nemo potest uenire ad me, nisi Pater qui misit me, attraxerit eum, continuo subiunxit, Et ego resuscitabo eum in nouissimo die. Reddam quod sperat, uidebit quod adhuc non uidendo credidit. Manducabit quod esurit, satiabitur eo quod sitit. Ubi? In resurrectione mortuorum, quia ego resuscitabo eum in nouissimo die.

Scriptum est enim prophetis: Et erunt omnes docibiles Dei. Quare hoc dixit? O Iudei, Pater uos non docuit quomodo potestis me cognoscere? Omnes regni illius homines docibiles Dei erunt. Non ab hominibus audient: et si ab hominibus audiunt, tamen quod  intelligunt intus datur, intus coruscat, intus reuelatur. Homines foris uerbum sonare possunt, sed in uanum laborant, nisi intus Deus docens aperiat sensus. Ille est Dei docibilis, quem Deus intus ueritatis instruit agnitione et amore.

Omnis qui audit a Patre, et didicit, uenit ad me. Quomodo trahit Pater? Docendo delectat, non necessitate cogendo: quia nemo necessitate credit, sed uoluntate. Filius docebat, Pater docebat; homo qui uidebatur, loquebatur, sed ut Deus in corde audientis interius docebat. Ideo subiunxit:

Non quia Patrem uidit quisquam; nisi is qui est a Deo, hic uidit Patrem. Ego sum a Patre, et ideo Patrem uideo. Quid est doceri a Patre, nisi audire  uerbum Patris, id est me? Ne forte ergo cum dico uobis, Omnis qui audit a Patre, et didicit, dicatis apud uos, Sed nunquam uidimus Patrem, quomodo ergo discere potuimus a Patre? A me ipso audite: non quia Patrem uidit quisquam; sed qui est a Deo, hic uidit Patrem. Ego noui Patrem; ab illo sum. Sed quomodo? uerbum ab illo, cuius est uerbum, non quod sonat et transit, sed quod manet dicente, et trahit audientem.

Amen amen dico uobis, qui credit in me, habet uitam eternam. Reuelare se uoluit quid esset; nam compendio dicere potuit, Qui credit in me, habet me. Ipse enim Christus uerus est Deus, et uita eterna. Qui ergo credit in me, inquit, uenit ad me; et qui uenit ad me, habet me. Quid est autem habere me?  habere uitam eternam. Mortem assumpsit uita eterna, mori uoluit; sed de tuo, homo, non de suo. Accepit a te, unde moreretur pro te. Assumpsit ergo uita mortem, ut uita occideret mortem. Nam qui credit, inquit, habet uitam eternam, non quod patet, sed quod latet. uita enim eterna uerbi in principio erat apud Deum, et Deus erat uerbum, et erat lux uita hominum . Mori uenit, sed die tertia resurrexit.

Ego sum, inquit, panis uite. Et unde illi superbiebant? Patres, inquit, uestri manducauerunt manna, et mortui sunt. Quare manducauerunt et mortui sunt? Quia quod uidebant, credebant; quod non uidebant, non intelligebant. Ideo patres uestri, quia similes estis illorum. Manducauerunt Moyses, et Aaron, et  ceteri sancti qui fuerunt in populo, manna, et non sunt mortui, quia non spiritualiter uisibilem cibum intellexerunt, spiritualiter esurierunt. Alii uero manducauerunt et permanserunt in infidelitate: sicut Iudei audierunt loquentem Christum, sed non spiritualiter uerba eius intellexerunt. Ideo dixit eis, Patres uestri manducauerunt manna in deserto, et mortui sunt; qua morte, nisi infidelitatis? Nam communi morte mortui sunt, et sancti qui fuerunt inter eos. Ideo signauit Dominus iehsu his uerbis mortem spiritualem, non carnalem. Patres ergo istorum, id est mali patres malorum, infideles patres infidelium, murmuratores patres murmuratorum; nam de nulla re magis Deum offendisse ille populus dictus est,  quam contra Deum murmurando. Ideo et Dominus uolens ostendere talium filios, hinc ad eos cepit: Quid murmuratis inuicem, murmuratores, filii murmuratorum? Patres uestri manna manducauerunt, et mortui sunt; non quia malum erat manna, sed quia male manducauerunt.

Hic est panis qui de celo descendit. Hunc panem significauit manna; hunc autem panem significauit altare Dei. Sacramenta illa fuerunt in signis: diuersa sunt in re, que significantur paria sunt. Apostolum audi: Nolo enim uos, inquit, ignorare, fratres, quia patres nostri omnes sub nube fuerunt, et omnes per mare transierunt, et omnes in Moyse baptizati sunt in nube et in mari, et omnes eamdem escam spiritualem manducauerunt . Spiritualem utique,  non corporalem. Alteram illi, quia manna, nos aliud; spiritualem uero eamdem quam nos, sed patres nostri, non patres illorum, quibus nos similes sumus, non quibus illi similes fuerunt. Hic est ergo panis de celo descendens; ut si quis ex ipso manducauerit, non moriatur. Sed quod pertinet ad uirtutem sacramenti, non quod pertinet ad uisibile sacramentum: qui manducat intus, non foris; qui manducat in corde, non qui premit dente. Ego sum panis uiuus qui de celo descendi. Ideo uiuus, quia de celo descendi. De celo descendit et manna; sed manna umbra erat, iste ueritas est.

Si quis manducauerit ex hoc pane, uiuet in eternum. Et panis quem ego dabo, caro mea est, pro mundi uita. Hoc quando [F. quomodo] caperet caro, quod dixit  panem carnem? uocatur caro, quod non capit caro: et ideo magis non capit caro, quia uocatur caro: hoc enim exhorruerunt, hoc adsimulatum esse dixerunt, hoc non posse fieri putauerunt. Caro mea est, inquit, pro mundi uita. Norunt fideles corpus Christi, si corpus Christi esse non negligunt; fiant corpus Christi, si uolunt uiuere de Spiritu Christi. De Spiritu Christi non uiuit, nisi corpus Christi. Quisquis uiuere uult, credat in Christum, manducet spiritualiter spiritualem cibum. Incorporetur corpori Christi, et non sit putridum membrum, quod resecari mereatur: sit pulchrum, sit sanum, sit aptum capiti suo.

Litigabant ergo Iudei adinuicem, dicentes: Quomodo potest hic nobis carnem suam dare ad manducandum? Litigabant utique ad inuicem, quoniam panem concordie  non intelligebant, nec sumere uolebant. Nam qui manducant talem panem, non litigant adinuicem, quoniam unus panis, unum corpus multi sumus : et per hunc fecit Deus huiusmodi habitare in domo. Quod autem adinuicem litigantes querunt quomodo possit Dominus carnem suam dare ad manducandum, non statim edunt, sed adhuc eis dicitur:

Amen amen dico uobis, nisi manducaueritis carnem Filii hominis, et biberitis eius sanguinem, non habebitis uitam in uobis. Quomodo quidem detur, et quinam modi sint manducandi istum panem ignoratis: uerumtamen nisi manducaueritis carnem Filii hominis, et eius sanguinem biberitis, non habebitis uitam in uobis. Hec non utique cadaueribus, sed uiuentibus  loquebatur. Unde, ne istam uitam intelligentes, de hac re litigarent, secutus adiunxit:

Qui manducat meam carnem, et bibit meum sanguinem, habet uitam eternam. Hanc ergo non habet, qui istum panem non manducat, nec istum sanguinem bibit. Nam temporalem uitam, sine ullo utcunque homines in hoc seculo, qui non sunt per fidem in corpore eius, habere possunt: eternam autem nunquam, que sanctis promittitur. Ne autem putarent sic in isto cibo et potu eis qui carnaliter sumunt, et non spiritualiter intelligunt, in fine promitti uitam eternam, continuo subiecit, et dixit:

Ego resuscitabo eum in nouissimo die. Ut habeat interim secundum spiritum uitam eternam in requie,  que sanctorum spiritus suscipit. Quod autem ad corpus attinet, nec eius uita eterna fraudatur, sed in resurrectione mortuorum nouissimo die caro resuscitabitur.

Caro enim mea, inquit, uere est cibus, et sanguis meus uere est potus. Cum enim cibo et potu id appetant homines, ut non esuriant neque sitiant, hoc ueraciter non prestat, nisi iste cibus et potus, qui eos a quibus sumitur immortales et incorruptibiles facit, id est societas ipsa sanctorum, ubi pax erit, et unitas plena, atque perfecta; propterea quippe, sicut etiam hoc ante nos intellexerunt homines, Dominus noster iehsu Christus corpus et sanguinem suum in eis rebus commendauit, que ad unum aliquid rediguntur ex multis: namque aliud in unum  ex multis granis conficitur, aliud in unum ex multis acinis confluit. Denique iam exponit quomodo id fiat quod loquitur, et quid sit manducare corpus eius, et sanguinem bibere.

Et qui manducat meam carnem, et bibit meum sanguinem, in me manet, et ego in eo. Hoc est ergo manducare illam escam, et illum bibere potum, in Christo manere, et illum manentem in se habere. Ac per hoc qui non manet in Christo, et in quo non manet Christus, procul dubio nec manducat spiritualiter eius carnem, licet carnaliter et uisibiliter premat dentibus sacramentum corporis et sanguinis Christi; sed magis tante rei sacramentum ad iudicium sibi manducat et bibit, quia immundus presumit ad Christi accedere sacramenta, que alius  non digne sumit, nisi qui mundus est; de quibus dicitur: Beati mundo corde, quoniam ipsi Deum uidebunt .

Sicut misit me, inquit, uiuens Pater, et ego uiuo propter Patrem: et qui manducat me, et ipse uiuit propter me. Non enim Filius participatione Patris fit melior, qui est natus equalis, sicut participatio Filii per unitatem corporis eius et sanguinis, quod illa manducatio potatioque significat, efficit nos meliores. uiuimus ergo nos propter ipsum, manducantes eum, id est, ipsum accipientes eternam uitam, quam non habemus ex nobis. uiuit autem ipse propter Patrem, missus ab eo, quia semetipsum exinaniuit, factus obediens usque ad lignum crucis . Sicut misit me uiuens Pater, et ego uiuo  propter Patrem: et qui manducat me, et ipse uiuit propter me. Ac si diceret: Et ego uiuo propter Patrem; id est, ad illum tanquam ad maiorem refero uitam meam, quod exinanitio mea fecit; in qua me misit. Ut autem quisque uiuat propter me, participatio facit qua manducat me. Ego itaque humiliatus uiuo propter Patrem, ille erectus uiuit propter me. Non de ea natura dixit, qua semper est equalis Patri, sed de ea in qua minor factus est Patre. Qui etiam superius dixit: Sicut Pater habet uitam in semetipso, ita dedit Filio uitam habere in semetipso , id est, genuit Filium uitam habentem in semetipso.

Hic est panis, qui de celo descendit. Ut illum manducando  uiuamus, qui eternam uitam ex nobis habere non possumus.

Non sicut manducauerunt, inquit, patres uestri manna, et mortui sunt. Qui manducat hunc panem uiuet in eternum. Hec dixit in synagoga, docens in Capharnaum. Quod ergo illi mortui sunt, ita uult intelligi, ut non uiuant in eternum. Nam temporaliter profecto et hi morientur, qui Christum manducant; sed uiuent in eternum, quia Christus est uita eterna. Signum quia manducauit, et bibit, hoc si manet, et manetur; si habitat, et inhabitatur; sic erit ut non deseratur. Hoc ergo nos docuit, et admonuit mysticis uerbis, ut simus in eius corpore, sub ipso capite in membris eius, edentes carnem eius, non relinquentes unitatem eius. Sed qui aderant,  plures non intelligendo scandalizati sunt. Non enim cogitabant hec audiendo, nisi carnem, quod ipsi erant. Apostolus autem dicit, et uerum dicit: Sapere secundum carnem, mors est . Carnem suam dat nobis Dominus manducare: et sapere tamen secundum carnem, mors est, cum de carne sua dicat, quia ibi est uita eterna. Ergo nec carnem debemus sapere secundum carnem, sicut in his uerbis.

Multi itaque audientes [non ex inimicis, sed] ex discipulis eius, dixerunt: Durus est hic sermo, quis potest eum audire? Si discipuli durum habuerunt istum sermonem, quid inimici? Et tamen sic oportebat, ut diceretur, quod non ab hominibus intelligeretur. Secretum Dei, intentos debet facere, non  auersos. Isti autem defecerunt talia loquente Domino Iesu: non crediderunt aliquid magnum dicentem, et uerbi illius aliquam gratiam cooperientem; sed prout uoluerunt, ita intellexerunt, et more hominum quibus caput non erat iehsu, quasi hoc disponeret iehsu, carnem, qua indutum erat uerbum, uelut in frusta concisam distribuere credentibus in se. Durus est, inquiunt, hic sermo, quis potest eum audire?

Sciens autem iehsu apud semetipsum, quia murmurarent de eo discipuli eius. Sic enim apud se ista dixerunt, ut ab illo non audirentur: sed ille qui eos nouerat in seipsis, audiens apud semetipsum respondit, et ait:

Hoc uos scandalizat. Quia dixi: Carnem meam do  uobis manducare, et sanguinem meum bibere: hoc uos nempe scandalizat.

Si ergo uideritis Filium hominis ascendentem ubi erat prius? Quid est hoc? hinc soluit quod illos mouerat; hinc eruit unde fuerunt scandalizati; hinc plane, si intelligerent: illi enim putauerunt eum erogaturum corpus suum; ille autem se dixit ascensurum, in celum utique integrum. Cum uideritis Filium hominis ascendentem ubi erat prius, certe uel tunc uidebitis quia non eo modo quo putatis eroget corpus. Certe uel tunc intelligetis quia gratia eius non consumitur morsibus. In his uerbis perspicue intelligitur Christum esse unam personam, dum dixit Filium hominis esse prius in celo. In terra  loquebatur, et in celo se esse dicebat. Quod quo pertinet, nisi ut intelligamus unam personam esse Christum Deum et hominem, non duas? ne fide nostra non sit trinitas, sed quaternitas. Christus ergo unus est, uerbum, anima, caro. Unus Christus, Filius Dei, et Filius hominis. Unus Christus, Filius Dei semper, Filius hominis ex tempore; tamen unus Christus secundum unitatem persone in celo erat, quando in terra loquebatur. Sic erat Filius hominis in celo, quomodo Filius Dei in terra. Sic Filius Dei in terra suscepta carne, quomodo Filius hominis in celo, in unitate persone. Quod mox latius exponit, quid intersit inter spiritum et carnem, et quid inter carnaliter Christum manducare uelle, et spiritualiter accipere. Ait enim:

 Spiritus est qui uiuificat, caro non prodest quidquam. Paulo ante dixit: Nisi manducaueritis carnem Filii hominis, et biberitis eius sanguinem, non habebitis uitam in uobis; et modo dicit: Caro non prodest quidquam, id est, si carnaliter uultis intelligere que dico, caro non prodest quidquam; si sic carnaliter intelligitis, manducandum sicut alium cibum, sicut carnes que emuntur in macellis, Spiritus enim est, qui uiuificat. Per spiritum prodest caro, que per se ipsam non prodest; quia littera occidit, Spiritus autem uiuificat . Nam per carnem spiritus aliquid pro salute nostra egit: caro uas fuit quod habebat, per quam spiritus saluauit nos, utens organo carnis ad salutem humani generis, quia diabolus utebatur serpente, quasi organo, ad subuersionem primi parentis  nostri . Spiritus est, qui uiuificat, caro autem non prodest quidquam. Sicut illi intellexerunt carnem, non sic ego do ad manducandum meam carnem. Proinde:

uerba, inquit, que ego locutus sum uobis, spiritus et uita sunt. Diximus enim, fratres, hoc Dominum commendasse in manducatione carnis sue, et potatione sanguinis sui, ut in illo maneamus, et ipse in nobis. Manemus autem in illo, cum sumus membra eius. Manet autem ipse in nobis, cum sumus templum eius. Ut autem simus membra eius, unitas nos compaginat. Ut compaginet unitas, quid facit nisi caritas? Charitas Dei unde? Apostolum interroga. Charitas, inquit, Dei diffusa est in cordibus nostris per Spiritum sanctum qui datus est nobis .  Ergo spiritus est qui uiuificat. Spiritus enim facit uiua membra. Nec uiua membra spiritus facit, nisi que in corpore quod uegetat ipse spiritus inuenit; nam spiritus qui est in te, o homo, quo constas ut homo sis, nunquid uiuificat membrum quod separatum inuenerit a carne tua? Spiritum tuum dico animam tuam. Anima tua non uiuificat nisi membra que sunt in carne tua. Unum si tollas, iam ex anima tua non uiuificatur, quia unitati corporis tui non copulatur. Hec dicuntur ut amemus unitatem, et timeamus separationem. Nihil enim sic debet formidare Christianus, quam separari a corpore Christi. Si enim separatur a corpore Christi, non est membrum eius: si non est membrum eius, non uegetatur spiritu eius.  Quisquis autem, Apostolus inquit, spiritum Christi non habet, hic non est eius. Spiritus ergo est qui uiuificat, caro non prodest quidquam. uerba que ego locutus sum uobis, spiritus et uita sunt. Quid est, spiritus et uita sunt? spiritualiter intelligenda sunt. Intellexistis spiritualiter? Spiritus et uita sunt. Intellexistis carnaliter? Etiam sic illa spiritus et uita sunt, sed tibi non sunt, o homo! qui spiritualiter ea non intelligis, nec fide ea uenerari nosti.

Sunt enim quidam in uobis qui non credunt. Et ideo non intelligunt, quia non credunt. Propheta enim dixit, Nisi credideritis, non intelligetis . Per fidem copulamur, per intellectum uiuificemur. Prius credimus per fidem, ut sic post uiuificemur per intellectum.

 Sciebat enim ab initio iehsu qui essent credentes, et quis traditurus esset eum. Nam et ibi Iudas erat inter eos qui scandalizati sunt, quem Christus nec siluit, nec aperte ostendit, ut omnes timerent, quamuis unus periret. Sed posteaquam dixit et distinxit credentes a non credentibus, expressit causam quare non credebant.

Propterea dixi uobis, inquit, quia nemo potest uenire ad me, nisi fuerit ei datum a Patre meo. Datur enim a Patre credentibus fides, ut nemo glorietur in fide sua, que a se non est quasi propria, sed a Deo data, quasi gratia.

Ex hoc multi discipuli eius abierunt retro, et iam non cum illo ambulabant. Abierunt retro, non post Christum, sed post Satanam. Isti autem sic redierunt  retro, quomodo precisi a corpore Christi, nec ultra redeuntes ad eum, quia forte fideliter in corpore eius non fuerunt: et hi non pauci, sed multi. uideamus ergo quid ad paucos dixerit qui remanserunt.

Dixit ergo iehsu ad duodecim: Numquid et uos uultis abire? Non discessit nec Iudas: sed quare manebat, Domino iam apparebat, postea manifestatum est. Respondit Petrus pro omnibus, unus pro multis, unitas pro uniuersis.

Respondit ergo ei Simon Petrus: Domine, ad quem ibimus? Repellis nos a te: da nobis alterum te. Ad quem ibimus, si a te recedimus? Ad quem ibimus?

uerba uite eterne habes. uidete quemadmodum Petrus dante Domino, recreante Spiritu sancto intellexit;  unde? nisi quia credidit uerba uite eterne. uitam enim eternam habes in ministratione corporis et sanguinis tui, et nos non cognouimus et credimus, sed credimus et cognouimus. Credidimus enim, ut cognosceremus. Nam si prius cognoscere, et deinde credere uellemus, nec cognoscere nec credere ualeremus. Quid credimus, et quid cognouimus?

Quia tu es Christus Filius Dei. Id est, quia ipsa uita eterna es, et non das in carne et sanguine tuo, nisi quod es.

Respondit iehsu, Nonne ego uos duodecim elegi? et unus ex uobis diabolus est. Dicebat autem de Iuda Simonis Iscariote: hic enim erat traditurus eum, cum esset unus ex duodecim. Unus ex duodecim erat, non  fide, sed numero; non ueritate, sed simulatione. Sed quomodo intelligendum est, Nonne ego uos duodecim elegi, dum ille unus filius diaboli dicitur esse? nisi quia aliter electi sunt illi undecim, et aliter ille unus. Electi sunt illi ut manerent in Christo, et ut sonus illorum exiret per orbem terrarum . Electus est ille unus, ut dispensatio diuine misericordie in salute humani generis impleretur per eum; unde bonitas Dei bene utebatur malitia illius: sicut in uenditione Ioseph bene usus est Deus malitia fratrum , ut ex opere malo illorum bonitas Dei ostenderetur in salute multorum. Sic malum Iude in bonum uersum est nostrum. Quod facit malus male utendo bonis Dei, sibi nocet, non bonitatem Dei destruere poterit. Quare duodecim elegit Christus?  Duodenarius numerus sacratus est. Non enim quia periit inde unus, ideo illius numeri honor ademptus est; nam in locum pereuntis alius subrogatus est, mansitque numerus consecratus, numerus duodenarius: quia per uniuersum orbem, hoc est per quatuor cardines mundi Trinitatem fuerant annuntiaturi. Ideo quaterni electi sunt, ut sancta Trinitas per quatuor partes orbis predicaretur. Nam et annus duodenario numero currit, et ordo signorum in celis, per que sol et luna currere noscuntur, duodenario numero distinguuntur. Ideo hoc numero primos predicatores Christus direxit in mundum. Nec numerus Iuda pereunte uiolatus est, sed alius eius loco subrogatur. De cuius numeri sacratissima significatione ipse Christus in Euangelio ait, de excelsissima  sanctorum gloria: Cum autem sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .



CAPUT uII.

Post hec, inquit, ambulabat iehsu in Galileam. Non enim uolebat in Iudeam ambulare, quia querebant eum Iudei interficere. Hoc infirmitatis nostre prebebat exemplum, non ipse perdiderat potestatem, sed nostram consolabatur fragilitatem. Futurum enim erat, ut dixi, ut aliqui fideles eius absconderent se, ne a persecutoribus inuenirentur: et ne illis pro crimine obiiceretur latibulum, precessit in capite, quod in membris confirmaretur. Potuit enim Christus ambulare in Iudeam, et non occidi, qui ait: Potestatem  habeo penendi animam meam, et potestatem habeo iterum sumendi eam . Hanc potestatem ostendit, dum uoluit, dum ad uocem illius retro ceciderunt qui eum cum armis uenerant apprehendere .

Erat autem in proximo dies festus Iudeorum Scenopegia. Scenopegia est dies festus quo Iudei mense septimo in tabernaculis sub ramis arborum habitare diebus septem iubebantur , ad memoriam habitationis illorum in eremo. Iste erat dies festus quem Iudei magna solemnitate celebrabant, uelut reminiscentes beneficiorum Domini, qui eos eduxit de terra Aegypti. Dies festus Azymorum Iudeorum dicitur non unus dies, sed quotquot illius  festiuitatis fuerunt, quasi unum diem festum propter unius festiuitatis consuetudinem nominare solebant.

Dixerunt ergo ad eum fratres eius: Transi hinc, et uade in Iudeam. Fratres Domini usitatissimo sancte Scripture more consanguinei sancte Marie semper uirginis dicebantur. Nam Abraham et Loth, et Laban et Iacob, fratres sunt dicti, cum esset Laban auunculus Iacob. Cum ergo audieritis fratres Domini, Marie cogitate consanguinitatem, non iterum parientis ullam progeniem. Diximus fratres qui fuerunt, audiamus quid dixerunt: Transi hinc, et uade in Iudeam.

Ut et discipuli tui uideant opera tua que facis. Opera Domini discipulos non latebant, sed istos latebant. Isti enim fratres, id est consanguinei, Christum consanguineum habere potuerunt: credere autem in  eum ipsa propinquitate fastidierunt; ideo continuo euangelista secutus est:

Neque enim fratres eius credebant in eum. Quare in eum non credebant? Quia humanam gloriam requirebant, dicentes ad eum:

Transi hinc et uade in Iudeam, ut et discipuli tui uideant opera tua. Nemo quippe in occulto aliquid facit, et querit ipse palam esse. Si hec facis, manifesta teipsum mundo. Nam his uerbis ostenditur gloriam illius carnaliter querere eos, quasi dixissent, Facis mirabilia, sed abscondite. Transi in Iudeam, ut principatus gentis, et ciuitas caput regni uideant mirabilia tua. Innotesce, appare omnibus, ut laudari possis ab omnibus. Quibus ergo ad hec Dominus iehsu dicit:

 Meum tempus nondum aduenit: tempus autem uestrum semper est paratum. Apostolus dicit: Postquam uenit plenitudo temporis, misit Deus Filium . Tempus uero glorie Christi nondum uenit cum hec locutus est. Quid illi uidentur querere, qui ei suadebant ire in Iudeam, miracula facere, mundo innotescere? Ne latens, ignobilis putaretur. Sed ille uoluit altitudinem humilitatem precedere, et ad ipsam celsitudinem per humilitatis uiam peruenire. Tempus autem uestrum, id est mundi gloria, semper est paratum: erit enim tempus glorie. Qui uenit in humilitate, ueniet in altitudine. Qui uenit iudicandus, ueniet iudicaturus. Qui uenit occidi a mortuis, ueniet iudicare de uiuis et mortuis.

uos ascendite ad diem festum hunc. Quid est hunc?  Ubi gloriam humanam queritis. Quid est hunc? Ubi extendere uultis carnalia gaudia, non eterna cogitare.

Ego non ascendo ad diem festum hunc, quia meum tempus nondum impletum est. In diem festum gloriam uos humanam queritis; meum uero tempus, id est glorie mee, nondum uenit. Ipse erit dies festus meus non diebus istis percurrens et transiens, sed manens in eternum. Ipsa erit festiuitas, gaudium sine fine, eternitas sine labe, serenitas sine nube.

Hec cum dixisset, ipse mansit in Galilea. Ut autem ascenderant fratres eius, tunc et ipse ascendit ad diem festum, non manifeste, sed quasi in occulto. Ideo non ad diem festum hunc, quia non gloriam  temporaliter querebat, sed aliquid docere salubriter, corrigere homines, de die festo eterno admonere, amorem ab hoc seculo auertere, et in Deum conuertere. Quid est autem, quasi latenter ascendit ad diem festum? Non uacat et hoc Domini opus. Nam omnes dies festi Iudeorum in figura fuerunt. Ideo latenter ascendebat in eis, quia Christus latuit in illis: populo priori occultus, modo uero meliori populo manifestus; quia quod ille populus in umbra agebat, nos iam manifesta luce facimus. Unde licet intelligere uel hanc Domini responsionem, qua ait: Ego non ascendo ad diem festum hunc, ad passionem illius pertinere, quia Christus non in festiuitate scenopegie, sed in festiuitate Paschali, qua agnus occidi solebat, crucem ascendit. Iudei autem querebant  eum in die festo antequam ascenderet, priores enim fratres ascenderant. Non tunc ascendit ille, quando illi putabant et uolebant, ut iam hoc impleretur quod ait, Non ad hunc, id est, ad quem uos uultis, primum uel secundum diem. Ascendit autem postea, ut Euangelium loquitur, mediato die festo, id est, cum iam illius diei festi tot dies preterissent, quot remansissent. Ipsam enim festiuitatem, quantum intelligendum est, diebus plurimis celebrabant.

Dicebant ergo: Ubi est ille? et murmur multus de eo erat in turba. Unde murmur? De contentione. Que fuit contentio?

Quidam enim dicebant: Quia bonus est; alii autem, Non, sed seducit turbas. De omnibus eius seruis hoc dicitur modo. Quicunque eminet in aliqua gratia,  alii dicunt, Bonus est; alii, Non, sed seducit turbas. Unde hoc? quia uita nostra abscondita est cum Christo in Deo . Hoc patitur corpus Christi usque in finem seculi a mundi amatoribus, quod tunc passus est a Iudeorum murmuratoribus; necdum frumentum a paleis segregatum est, ut grana frumenti congregentur in horreum, et palee comburantur igne eterno. Quod dictum est ergo de Domino, ualet ad consolationem de quocunque hoc dictum fuerit Christiano.

Nemo tamen palam loquebatur de illo, propter meum Iudeorum. Qui dicebant, Bonus est. Nam qui dicebant, Seducit turbas, sonitus eorum apparebat tanquam aridorum foliorum. Seducit turbas, clarius sonabant. Bonus est, pressius susurrabant. Modo  autem, fratres, quamuis nondum uenerit illa gloria Christi, que nos eternos factura est, modo tamen ita crescit Ecclesia eius, ita eam dignatus est per cuncta diffundere, ut etiam susurretur, Seducit turbas, sed clarius personet, Bonus est; nam noua heresis in angulis occulte susurrat, Christus est adoptiuus; sed clarius uniuersalis sancte Ecclesie uox resonat, Christus est Filius Dei proprius. Sibilant quoque serpentino ore, Christus nuncupatiuus est Deus, sed expressius firmiusque fidelium omnium unanimitas clamat, Christus bonus est Deus, teste egregio predicatore, qui ait: Quorum patres, ex quibus Christus, qui es super omnia Deus benedictus .

Ascendit ergo iehsu ad templum mediante die  festo, et docebat: et mirabantur Iudei, dicentes: Quomodo hic litteras scit, cum non didicit? Ille quia latebat docebat, et non tenebatur et palam loquebatur. Illud enim, ut lateret, erat exempli; hoc potestatis. Sed cum doceret, mirabantur Iudei. Omnes quidem, quantum arbitror, mirabantur, sed non omnes conuertebantur. Unde admiratio? quia multi nouerant ubi natus, et quemadmodum fuerat educatus. Nunquam eum uiderant litteras discentem, audiebant tamen de lege disputantem, legis testimonia proferentem, que nemo posset proferre, nisi legisset; nemo legeret, nisi litteras didicisset; et ideo mirabantur. Eorum autem admiratio, magistro facta est insinuande altius ueritatis occasio. Ex eorum quippe admiratione et uerbis dixit Dominus ailquid profundum,  et diligentius inspiciendum. Quid ergo respondit Dominus eis admirantibus quomodo sciret litteras, quas non didicerat!

Mea, inquit, doctrina, non est mea, sed eius qui misit me. Hec est enim profunditas. uidetur enim paucis uerbis quasi contraria locutus. Non enim ait, ista doctrina non est mea, sed mea doctrina non est mea. Quomodo mea et non mea, questio est, quomodo fieri possint utrumque, et mea, et non mea? Si enim diligenter intueamur quod ipse in exordio dicit sanctus euangelista: In principio erat uerbum, et uerbum erat apud Deum, et Deus erat uerbum : inde pendet huius solutio questionis. Que est ergo doctrina Patris, nisi uerbum Patris? Ipse ergo Christus, doctrina est Patris, si uerbum Patris,  sed quia uerbum non potest esse nullius, sed alicuius: et suam doctrinam dixit seipsum, et non suam, quia Patris est uerbum. Hoc ergo dixisse uidetur Dominus Christus: Mea doctrina non est mea; ac si diceret, Ego sum a meipso. Quamuis enim Filium Patri dicamus et credamus equalem, nec ullam in eis esse nature uel substantie distantiam, nec inter generantem atque generatum aliquod interfuisse interuallum, tamen hoc seruato et custodito, ita dicimus quod ille Pater est, ille Filius. Pater autem non est, si non habeat Filium; Filius non est, si non habeat Patrem; sed tamen Filius Deus de Patre, Pater autem Deus, sed non de Filio Pater, non Deus de Deo. Filius uero, Deus de Deo, lumen de lumine. Pater lumen, Filius lumen; non duo lumina, sed  unum lumen. Pater Deus, Filius Deus: non duo dii, sed unus Deus Pater et Filius. Spiritus sanctus de Patre et Filio procedens, et ipse Deus; sicut Pater Deus, sicut Filius Deus, sic etiam Spiritus sanctus Deus: non tres dii, sed unus Deus, unum lumen, una substantia, una natura, una maiestas, una eternitas, una magnitudo, una potentia, una bonitas. uidit itaque ipse Dominus Christus Dei sapientia hoc tam profundum arcanum non omnes intellecturos, in consequenti dedit consilium. Intelligere uis! crede. Deus enim prophetans dixit: Nisi credideritis, non intelligetis . Ad hoc pertinet quod hic etiam Dominus secutus adiunxit:

Si quis uoluerit uoluntatem eius facere, cognoscit de  doctrina utrum ex Deo sit, an ego a meipso loquor. Quid est hoc, si quis uoluntatem eius uoluerit facere? Sed ego dixeram, Si quis crediderit, et hoc consilium dederam: Si non intellexisti, inquam, crede. Intellectus enim merces est fidei. Ergo noli querere intelligere ut credas, sed crede ut intelligas; quoniam nisi credideritis, non intelligetis. Cum ergo ad possibilitatem intelligendi consilium dederim obedientiam credendi, et dixerim Dominum Iesum Christum hoc ipsum coniunxisse, in consequenti sententia inuenimus eum dixisse: Si quis uoluerit uoluntatem eius facere, hoc est credere. Sed quia cognoscit, hoc est intelligit, omnes intelligunt: quia uero quod ait, Si quis uoluerit uoluntatem eius facere, hoc pertinet ad credere; ut diligentius intelligatur,  opus est nobis ipso Domino nostro expositore ut indicet nobis utrum reuera ad credere pertineat facere uoluntatem Patris eius. Quis nesciat hoc ese facere uoluntatem Dei, operari opus eius, id est quod illi placet? Ipse enim Dominus aperte alio loco dicit: Hoc est opus Dei, ut credatis in eum quem ille misit . Ut credatis in eum: non, ut credatis ei. Non autem continuo, qui credit ei, credit in eum; nam et demones credebant ei, et non credebant in eum . Rursus etiam de apostolis ipsius possumus dicere, Credimus Paulo; sed non, Credimus in Paulum; Credimus Petro, sed non, Credimus in Petrum. Credenti in eum qui iustificat, deputatur fides eius ad iustitiam. Quid est ergo credere in eum? Credendo amare, credendo diligere,  credendo ad eum ire, et eius membris incorporari. Ipsa est ergo fides quam de nobis exigit Deus, que per dilectionem operatur . Si intelligis uerba Dei, intellige quia Christus Filius est Dei, et doctrina Patris: non est ex seipso, non ex nichilo, non ex aliis subsistentibus, sed ex Patre tantum, in Patre manens, equalis Patri.

Qui a semetipso loquitur, gloriam propriam querit. Hoc erit qui uocatur Antichristus, extollens se, sicut Apostolus dicit, super omne quod dicitur Deus, et quod colitur . Ipsum quippe annuntians Dominus gloriam suam quesiturum, non gloriam Patris, ait ad Iudeos: Ego ueni in nomine Patris mei, et non suscepistis me: alius ueniet in nomine suo, et  hunc suscipietis . Significauit eos Antichristum suscepturos, qui gloriam nominis sui quesiturus est, inflatus, non solidus, et ideo non stabilis, sed utique ruinosus. Dominus autem noster iehsu Christus magnum exemplum nobis prebuit humilitatis. Nempe equalis est Patri. Nempe in principio erat uerbum, et uerbum erat apud Deum, et Deus erat uerbum. Nempe ipse dixit, et uerissime dixit: Tanto tempore uobiscum sum, et non cognouistis me? Philippe, qui me uidet, uidet et Patrem . Nempe ipse dixit, et uerissime dixit: Ego et Pater unum sumus . Si ergo cum Patre unum, equalis Patri, Deus de Deo, Deus apud Deum ceternus, immortalis, pariter incommutabilis, pariter sine tempore, pariter creator, dispensator temporum:  tamen quia uenit in tempore, et formam serui accepit, et habitu inuentus est ut homo , querit gloriam Patris, non suam; quid tu, homo, facere debes, qui quando aliquid boni facis, gloriam tuam queris: quando autem aliquid mali facis, Deo calumniam meditaris? Intende tibi, creatura es. Agnosce Creatorem, seruus es. Ne contemnas Deum, adoptatus es, sed non meritis tuis. Quere gloriam eius a quo habes hanc gratiam homo adoptatus, cuius gloriam quesiuit qui est ab illo unicus natus.

Qui autem querit gloriam eius qui misit illum, hic uerax est, et iniustitia in illo est. In Antichristo autem iniustitia est, et uerax non est, quia gloriam suam quesiturus est, non eius a quo missus est. Non est missus, sed uenit permissus. Omnes ergo pertinentes  ad corpus Christi, ne inducamur in laqueum Antichristi, non queramus gloriam nostram. Sed si ille quesiuit gloriam eius qui eum misit, quanto magis nos eius qui nos fecit? Sequitur:

Nonne Moyses, inquit, dedit uobis legem, et nemo ex uobis facit legem? Quid me queritis interficere? Ideo enim queritis interficere, quia nemo ex uobis facit legem. Nam si legem fecissetis, in ipsis litteris Christum agnosceretis, et presentem non occideretis, et illi responderunt. Respondit enim turba. Respondit quasi turba, non pertinentia ad ordinem, sed ad perturbationem. Denique turba turbata uide quid responderit.

Demonium habes, quis te querit occidere? Quasi non fuerit peius dicere, demonium habes, quam eum  occidere. Ei quippe dictum est quod demonium habebat qui demones expellebat. Quid possit aliud dicere turba turbulenta? quid possit aliud olere cenum commotum, nisi putidum? Turba turbata est. Unde? a ueritate. Turbam lippitudinis turbauit claritas lucis. Oculi autem non habentes sanitatem, non possunt ferre luminis claritatem. Dominus autem non plane turbatur, sed in sua ueritate tranquillus, non reddidit malum pro malo, nec maledictum pro maledicto: quibus si diceret, Demonium uos habetis: uerum diceret. Nam unde hoc illi dicerent de ueritate, Demonium habes, nisi eos diaboli falsitas irritaret? Quid ergo responderit tranquillus, audiamus, et tranquille uiuamus.

Unum opus feci, et omnes miramini. Tanquam dicens,  Quid si omnia opera mea uideretis? Ipsius enim opera erant que in mundo uidebant; et ipsum qui fecit omnia, non uidebant. Fecit unam rem, et turbati sunt, quia saluum fecit hominem in Sabbato: non intelligentes Dominum esse Sabbati, Filium hominis, qui Sabbatum propter hominem constituit, non hominem propter Sabbatum. Nec Sabbatum destruxit, qui sanum fecit hominem in Sabbato, quia ad salutem hominum hominibus Sabbati custodia data est.

Propterea Moyses dedit uobis circumcisionem. Bene factum est ut acciperetis circumcisionem a Moyse.

Non quia ex Moyse est, sed patribus. Abraham quippe primus accepit circumcisionem a Domino.

 Et in Sabbato circumciditis. Conuincit uos Moyses in lege. Accepistis ut circumcidatis octauo die, accepistis in lege ut uacetis septimo die . Si octauus dies illius qui natus est, occurrerit ad diem septimum Sabbati, quid facietis? uacabitis, ut seruetis Sabbatum, an circumcidetis, ut impleatis Sacramentum diei octaui? Sed noui, inquit, quid facitis. Circumciditis hominem. Quare? quia circumcisio pertinet ad aliquod signum salutis, et non debent homines Sabbato uacare a salute. Ergo nec mihi irascamini, quia saluum feci totum hominem in Sabbato.

Si circumcisionem, inquit, accepit homo in Sabbato, ut non soluatur lex Moysi. Aliquid enim per Moysen in illa constitutione circumcisionis salubriter institutum  est, mihi operanti salutem in Sabbato, quare indignamini? Forte enim illa circumcisio ipsum Dominum significabat, cui isti curanti et sananti indignabantur. Iussa est enim adhiberi octaua die. Et quid est circumcisio, nisi carnis exspoliatio? Significat ergo ista circumcisio exspoliationem a corde cupiditatum carnalium. Non ergo sine causa data est, et in eo membro fieri iussa, quoniam per illud membrum procreatur creatura mortalium: Et per unum hominem mors, sicut per unum hominem resurrectio mortuorum; et per unum hominem peccatum intrauit in mundum, et per peccatum mors. Ideo quisque cum preputio nascitur, quia omnis homo cum uitio propaginis nascitur; et non mundat Deus siue a uitio cum quo nascimur, siue a uitiis que male uiuendo  addimus, nisi per cultellum petrinum, id est, Dominum nostrum Iesum Christum. Petra enim erat Christus. Cultellis enim petrinis circumcidebant, et petre nomine Christum figurabant, et presentem non agnoscebant, sed insuper occidere cupiebant. Quod uero circumciditis hominem in Sabbato, intelligite hoc significari opus bonum.

Quod ego feci totum hominem saluum in Sabbato. Quia et curatus est, ut sanus esset in corpore; et credidit, ut sanus esset in anima.

Nolite iudicare personaliter, sed rectum iudicium iudicate. Quid est hoc? nisi quia si per legem Moysi circumciditis Sabbato, non irascimini Moysi; et quia ego die Sabbati saluum feci hominem, irascimini mihi: personaliter iudicatis, ueritatem attendite, et  iustum iudicium iudicate. Si secundum ueritatem iudicatis, neque Moysen neque me condemnabitis; et ueritate cognita, me cognoscetis, quia ego sum ueritas. Hoc uitium, fratres, quod Dominus notauit hoc loco, euadere in hoc seculo, magni laboris est, non personaliter iudicare, sed rectum iudicium retinere. Admonuit quidem Dominus Iudeos, sed monuit nos. Illos conuicit, nos instruxit. Illos redarguit, nos exacuit. Non putemus hoc nobis ideo non dictum, quia tunc ibi non fuimus. Nos itaque sic audiamus Euangelium, quasi presentem Dominum: ne dicamus, O illi felices, qui eum uidere potuerunt! Multi in eis qui uiderunt eum carnaliter, occiderunt: multi autem in nobis qui non uiderunt, crediderunt. Quis  est qui non iudicat personaliter, nisi qui equaliter diligit? Qui equaliter omnes diligit, equaliter de omnibus iudicat. Nec hoc dictum putemus de illis quos pro honore graduum diuerso modo honoramus, sed de illis quorum causas diiudicare iubemur. Dominus igitur iehsu non manifeste, sed occulte ascendit ad diem festum: non quia timebat ne teneretur, cuius potestas erat ut non teneretur, sed ut significaret etiam in ipso die festo qui celebrabatur a Iudeis, occultari, et clausum esse mysterium; sed mox apparuit potestas, que putabatur timiditas. Loquebatur enim palam in die festo, ita ut mirarentur turbe, et dicerent quod audiuimus, cum lectio legeretur.

Nonne hic est quem querebant interficere? et ecce  palam loquitur, et nichil illi dicunt. Num uere cognouerunt principes, quia hic est Christus? Qui nouerant qua seuitia querebatur, mirabantur qua potentia non tenebatur. Unde non plane intelligentes illius potentiam, putauerunt esse principum scientiam, quod ipsi cognouerant eumdem esse Christum, et ideo pepercerunt ei, quo tempore occidendum quesierunt. Deinde illi ipsi apud seipsos qui dixerant: Nunquid cognouerunt principes, quia hic est Christus? fecerunt sibi questionem, qua eis uideretur non esse Christum. Adiungentes enim dixerunt:

Sed istum nouimus unde sit: Christus autem cum uenerit, nemo scit unde sit. Quid est quod dixerunt Iudei, Christus cum uenerit, nemo scit unde sit , dum Herode interrogante locum natiuitatis  eius, demonstrauerunt iuxta prophetiam Michee prophete , et ex hoc certum est locum natiuitatis illius eos nosse? Sed considerandum est quid se nosse putarent, et quid non se scire dixerunt. Locum enim natiuitatis illius sciebant per prophetarum dicta, sed diuinam eius natiuitatem, qua ex Deo Patre eternaliter natus est, propter impietatem cordis sui nesciebant, Esaia dicente: Generationem eius quis enarrabit ? Denique et ipse Dominus ad utrumque respondit, et de humanitatis fragilitate, et de diuinitatis maiestate dicens.

Clamabat ergo docens in templo iehsu, Et me scitis, et unde sim scitis. Recte ergo dixit, Et me nostis, et unde sim scitis, id est, secundum carnem natiuitatem meam nostis, et nobilitatem parentum meorum,  et effigiem uultus mei nostis. Secundum diuinitatem autem non nostis:

Quia a me ipso non ueni, sed est uerus qui me misit, quem nescitis. Sed ut eum sciatis, credite in eum quem misit; et sciatis quod nemo Deum uidit unquam nisi unigenitus Filius, qui est in sinu Patris, ipse enarrauit ; et, Patrem nemo cognouit nisi Filius, et cui uoluerit filius reuelare . Denique cum dixisset: Sed est uerus qui misit me, quem uos nescitis: ut ostenderet eis unde possent scire quod nesciebant, subiecit:

Ego scio eum. Ergo a me querite ut sciatis eum. Quare autem scio eum? quia ab ipso sum, et ipse me misit. Magnifice utrumque monstrauit. Ab ipso,  inquit, sum: quia filius de patre; et quidquid est filius, de illo est, cuius est filius. Ideo Dominum Iesum dicimus Deum de Deo: Patrem non dicimus Deum de Deo, sed tantum Deum; et dicimus Dominum Iesum lumen de lumine, Patrem non dicimus lumea de lumine, sed tantum lumen. Ad hoc ergo pertinet quod dixit: Ab eo sum, quod autem uidetis me in carne, ipse me misit. Ubi audis, Ipse me misit, noli intelligere nature dissimilitudinem, sed generantis auctoritatem.

Querebant ergo eum apprehendere, et nemo misit in illum manus, quia nondum uenerat hora eius. Hoc est, quia nolebat. Qui enim uoluntate natus est, uoluntate et passus est. Sicut horam preuiderat natiuitatis sue, ita horam predestinauit passionis sue. Si hora  mortis nostre, illius uoluntas: quanto magis hora passionis sue in arbitrio uoluntatis sue uenit? Magna igitur misericordia Domini nostri Iesu Christi, factum esse eum propter nos in tempore, per quem facta sunt tempora. Factum esse inter omnia, per quem facta sunt omnia: factum esse quod fecit. Factus est quod fecerat. Factus est enim homo, qui hominem fecerat: ne periret quod fecerat. Secundum hanc dispensationem iam uenerat hora natiuitatis, et natus erat; sed nondum uenerat hora passionis: ideo nondum passus est, quia necdum uenerat hora in qua pati uoluisset. Ideo in cruce legitur eum dixisse, cum omnia perfecta fuerunt secundum Scripturas Prophetarum, Consummatum est; et inclinato capite tradidit spiritum . Dum uero uoluit,  consummata fuerunt que de eo scripta sunt; et consummatis omnibus, potestate propria emisit spiritum.

De turba autem multi crediderunt in eum. Humiles et pauperes saluos faciebat Dominus : principes insaniebant, et ideo medicum non solum non agnoscebant, sed etiam occidere cupiebant. Erat quedam turba, que suam egritudinem cito uidit, et illius medicinam sine dilatione cognouit, que commota miraculis credidit, principibus in infidelitate manentibus. Ideo audita multitudinis fide murmurabant, quia Christus glorificabatur; et cito miserunt ministros ut eum comprehenderent: quem apprehendere non potuerunt, adhuc nolentem ut comprehenderetur;  sed audierunt docentem, qui uenerant apprehendere.

Dixit ergo iehsu: Adhuc modicum tempus uobiscum sum. Quod modo uultis facere, facturi estis, sed non modo. Quod modo nolo, quare adhuc modo nolo? quia adhuc modicum tempus uobiscum sum.

Et tunc uado ad eum qui misit me. Implere debeo dispensationem meam, et sic peruenire ad passionem meam.

Queretis me, et non inuenietis: et ubi sum ego, uos non potestis uenire. Hic iam resurrectionem suam predixit. Noluerunt enim agnoscere presentem, et postea quesierunt, cum uiderent multitudinem iam credentem. Magna enim signa facta sunt, et iam Dominus resurrexit, et ascendit in celum: tunc per  discipulos facta sunt magna, sed ille per illos fecit, qui et per seipsum. Ipse quippe illis dixerat: Sine me nichil potestis facere . Quare non potuerunt uenire? quia noluerunt credere: quia nullus sine fide saluari potest.

Dixerunt ergo Iudei, non ad ipsum, sed ad semetipsos: Quo hic iturus est, quia non inueniemus eum? Numquid in dispersionem gentium iturus est, et docturus gentes? Non enim sciebant quod dixerunt: sed quia ille uoluit, prophetauerunt. Iturus enim erat Dominus ad gentes, non presentia corporis sui, sed potestate diuina in discipulis suis, de quibus dixit propheta: Quam pulchri sunt pedes euangelizantium pacem, euangelizantium bona ! In his pedibus Christus iturus erat ad gentes, et eas docturus  gentes que fidem accepissent [F. acciperent], gentes quas Iudei spreuerunt, qui uerum nescientes prophetauerunt, quia ignorauerant Christum dicentem: Et ubi ego sum, uos non potestis uenire. Quare non potestis uenire? quia non uultis credere. Quid est quod dixit: Ubi sum ego? nisi, in sinu Patris, consempiternus Patri sum. In terra loquebatur, sed in Patris sinu se esse monstrabat. Inter ceteras dispensationes Domini nostri, et doctrinas salutis nostre, et dubitationes Iudeorum de Domino Iesu Christo que dixit , quibus alii confunderentur, alii docerentur, nouissimo festiuitatis illius die  que appellatur scenopegia, id est, tabernaculorum constructio, de qua festiuitate iam meminit caritas uestra fuisse disertum, uocat Dominus Christus,  et hoc non utcunque loquendo, sed clamando, ut qui sitit, ueniat ad eum. Sitimus? ueniamus, non pedibus, sed affectibus: ne migrando, sed amando ueniamus; quamquam interiorem hominem et qui amat, migrat; et aliud est migrare corpore, aliud corde. Migrat corpore, qui motu corporis mutat locum: migrat corde, qui motu cordis mutat affectum. Si aliud amas, aliud amabas, non ibi es ubi eras. Clamabat ergo nobis Dominus: stabat enim, et clamabat:

Si quis sitit, ueniat ad me, et bibat. Qui credit in me, sicut dicit Scriptura, flumina de uentre eius fluent aque uiue. Quid hoc esset, quando euangelista exposuit, immorari non debemus. Unde enim dixerit Dominus: Si quis sitit, ueniat ad me, et bibat; et,  Qui credit in me, flumina de uentre eius fluent aque uiue: consequenter exposuit euangelista, dicens

Hoc autem dixit de Spiritu quem accepturi erant credentes in eum. Hoc tantum sciamus, quia de caritate hoc clamabat Dominus iehsu. Clamat ergo, et dicit ut ueniamus, et bibamus, si intus sitiamus, quia cum biberimus, flumina aque uiue fluent de uentre nostro. uenter interioris hominis, conscientia cordis eius. Bibito ergo isto liquore, reuiuiscit purgata conscientia; et hauriens fontem habebit: ipsa etiam fons erit. Quid est fons, uel quid est fluuius, qui manat de uentre hominis? Beneuolentia, qua uult consulere proximo. Si enim putet quia quod sibi bibit, sufficit, arescit, et non fluit aqua uiua de uentre eius. Si autem proximo festinat consulere,  ideo non siccatur, quia manat. uideamus quidnam sit quod bibunt qui credunt in Deum: quia utique si Christiani sumus, et credimus, bibimus; et unusquisque in se debet cognoscere si bibit: ut si bibit, fluat ex eo quod bibit. Non enim nos deseret fons, si non deseramus fontem. Exposuit euangelista, et dixit unde Dominus clamasset, ad qualem potum inuitasset, quid bibentibus propinasset, dicens: Hoc autem dicebat de Spiritu quem accepturi erant credentes in eum.

Nondum enim erat Spiritus datus, quia iehsu nondum fuerat glorificatus. Quem dicit Spiritum, nisi sanctum? Spiritum namque unusquisque homo habet in se, proprium spiritum, id est, animum. Animus  enim cuiusque, eius est spiritus, de quo dicit Paulus apostolus: Quis enim scit hominum que sunt hominis, nisi spiritus hominis qui in ipso est ? Sed quid est quod ait: Nondum enim erat Spiritus datus, quia iehsu nondum erat glorificatus? Numquid non Spiritus fuit in sanctis Dei prophetis et patriarchis, qui multa per Spiritum sanctum futura predixerunt? Igitur et Elizabeth legitur Spiritu sancto repleta esse, et de Zacaria similiter, dicente euangelista: Et Zacarias pater eius repletus est Spiritu sancto, et prophetauit, dicens . Quid est quod dicit: Spiritus sanctus necdum fuerat datus? Multa enim indicia precedentis Spiritus sancti habemus, antequam Dominus glorificaretur resurrectione carnis sue; non enim alium spiritum etiam prophete  habuerunt, qui Christum uenturum prenuntiauerunt. Sed modus quidam futurus erat donationis huius, qui omnino antea non apparuerat. De ipso hic dicitur: nusquam enim legimus antea congregatos homines accepto Spiritu sancto linguis omnium gentium locutos fuisse . Post resurrectionem autem suam primum, quando apparuit discipulis suis, dixit illis: Accipite Spiritum sanctum. De hoc ergo dictum est: Nondum erat Spiritus datus, quia iehsu nondum erat glorificatus; et inflauit in faciem eorum , quo flatu primum hominem quem fecit, uiuificauit, et de limo erexit: quo flatu animam membris eius dedit . Significans enim eumdem esse Spiritum quem insufflauit in faciem eorum, ut a luto exsurgerent, et luteis operibus renuntiarent,  tunc primum post resurrectionem suam Dominus (quam dicit Euangelista  dedit discipulis suis Spiritum sanctum, deinde commoratus cum eis quadraginta diebus, ut liber Actuum apostolorum demonstrat, ipsis uidentibus, et uidendo deducentibus, ascendit in celum . Ibi peractis decem diebus, die Pentecostes, misit desuper Spiritum sanctum, qui, sicut dixi, fuerant uno in loco congregati; quo accepto, omnium gentium linguis locuti sunt . Queret aliquis forsitan, baptizati in Christo, et in caritate preceptorum eius uiuentes, quare omnium gentium linguis non loquantur, dum certum est Spiritum sanctum eos accepisse? Quia ipsa Ecclesia que est corpus Christi, omnium gentium linguis loquitur: quod  tunc in primitiua Ecclesia presignatum est, que in Iudea una tantummodo gente initiata est, nunc uero ex omnibus gentibus congregata. Quomodo uero unus tunc homo loquebatur linguis, ita modo unitas sancte Ecclesie omnibus loquitur linguis. Accipimus ergo et nos Spiritum sanctum, si amamus Ecclesiam, si caritate compaginamur, si catholico nomine et fide gandemus. Igitur quantum quisque amat Ecclesiam Christi, tantum habet Spiritum sanctum. Habemus ergo Spiritum sanctum, si amamus Ecclesiam; amamus autem, si in eius compage et caritate consistimus, quam Apostolus omnibus uirtutibus fiducialiter preposuit . Quicunque ipsam habet, cuncta habebit bona: quia sine  illa nichil proderit quidquid habere potuerit homo: de qua beatus Iacobus apostolus ait: Qui autem offenderit in uno, factus est omnium reus . De hac etiam ipsa ueritas ait: In hoc enim cognoscem omnes, quia mei discipuli estis, si dilectionem habueritis ad inuicem . Cum ergo hec loquebatur Christus in die nouissimo festiuitatis, que modo proposuimus, et ut potuimus tractauimus, nata est de illo in turba dissensio, aliis putantibus quod ipse esset Christe. aliis dicentibus, quia de Galilea non exsurget Christus. Qui uero missi fuerant ut eum tenerent, redierunt immunes a crimine, et pleni admirationis. Nam et testimonium perhibuerunt diuine doctrine eius, cum dicerent ii a quibus missi erant:

Quare non adduxistis eum? Responderunt enim,  nunquam se audisse hominem sic locutum. Non enim quisquam sic loquitur homo: ille autem sic locutus est, quia Deus erat et homo: tamen Pharisei testimonium eorum repellentes, dixerunt eis:

Nunquid et uos seducti estis? uidemus enim delectatos uos esse sermonibus illius.

Nunquid aliquis de principibus credidit in eum, au ex Phariseis? Sed turba hec que non nouit legem, maledicti sunt. Qui non nouerant legem, ipsi credebant in eum; et eum qui miserat legem contemnebant qui docebant legem, ut impleretur quod dixerat ipse Dominus: Ego ueni ut non uidentes uideant, et uidentes ceci fiant . Ceci enim facti sunt Pharisei doctores, illuminati sunt populi legem nescientes, et in auctorem legis credentes. Nicodemus  tamen unus ex Phariseis, qui ad Dominum nocte uenerat, et ipse quidem non incredulus, sed timidus  respondit Iudeis:

Nunquid lex nostra iudicat hominem, nisi audierit ab ipso prius, et cognouerit quid faciat? uolebant enim illi peruersi ante esse damnatores, quam cognitores. Sciebat autem Nicodemus, uel potius credebat, quia si tantummodo eum patienter uellent audire, forte similes fierent illis qui missi sunt tenere eum, et maluerunt credere illi, quam tenere illum.

Responderunt ergo ei. Ex preiudicio cordis sui quod et illis:

Nunquid et tu Galileus est? Id est, quasi a Galileo  seductus? Dominus enim Galileus dicebatur, quoniam de Nazareth ciuitate erant parentes eius. Secundum Mariam dixi parentes, non secundum uirile semen. Non enim quesiuit in terra nisi matrem, qui iam habebat desuper patrem. Nam utraque eius natiuitas mirabilis fuit, diuina sine matre, humana sine patre homine. Quid ergo illi quasi legis doctores ad Nicodemum?

Scrutare et uide, quia propheta a Galilea non surgit. Sed Dominus prophetarum inde surrexit. Reuersi sunt, inquit Euangelista, unusquisque in domum suam.



CAPUT uIII.

Inde iehsu perrexit in montem Oliueti. Mons quippe  Oliueti sublimitatem Dominice pietatis et misericordie designat, quia et Grece misericordia, oleum uocatur , et ipsa unctio olei fessis ac dolentibus membris solet adferre leuamen. Sed et hoc, quod oleum et uirtute ac puritate preminet, et quemcunque ei liquorem superfundere uolueris, confestim hunc transcendere, eique superferri consueuit, gratiam misericordie celestis non inconuenienter insinuat, de qua scriptum est: Suauis Dominus uniuersis, et miserationes eius super omnia opera eius . Tempus quoque diluculi, exortum eiusdem gratie, quia remota legis umbra, lux Euangelice ueritatis erat reuelanda, demonstrat. Pergit ergo iehsu in montem Oliueti, ut arcem misericordie in se constare denuntiet. uenit iterum diluculo  in templum, ut eamdem misericordiam cum incipiente Noui Tesamenti lumine, fidelibus, templo uidelicet suo, pandendam prebendamque significet.

Et omnis, inquit, populus uenit ad eum: et sedens docebat eos. Sessio Domini, humilitatem incarnationis, per quam nobis misereri dignatus est, insinuat. Bene autem dicitur, quia cum sedens doceret iehsu, omnis populus uenit ad eum: quia postquam humilitate sue incarnationis proximus hominibus factus est, libentius est a multis eius sermo receptus. A multis, inquam, est eius sermo receptus, et a pluribus est superba impietate contemptus. Audierunt enim mansueti, et letati sunt .

Denique Iudei tentantes adduxerunt mulierem in adulterio deprehensam. Interrogantes quid de ea  fieri iuberet, quoniam Moyses talem lapidare mandauerat : ut si et ipse hanc lapidandam decerneret, deriderent eum quasi misericordie quam semper docebat, oblitum; si lapidari uetaret, striderent in eum dentibus suis, et quasi fautorem scelerum, legique contrarium uelut merito damnarent.

iehsu autem inclinans se deorsum, digito scribebat in terra. Per inclinationem Iesu, humilitas: per digitum, qui articulorum compositione flexibilis est, et subtilitas discretionis exprimitur. Porro, per terram, cor humanum, quod uel bonarum uel malarum actionum solet reddere fructus, ostenditur. Postulatus ergo Dominus iudicare de peccatrice, non statim dat iudicium, sed prius se inclinans deorsum, digito  scribit in terra; ac sic demum cum obnixe rogatur iudicat: nos uidelicet typice instituens, ut cum quelibet proximorum errata conspicimus, non hec ante reprehendendo iudicemus, quam ad conscientiam nostram humiliter reuersi, digito eam discretionis solerter exculpamus; et quid in ea Conditori placeat, quidue displiceat, sedula examinatione dirimamus, iuxta illud Apostoli: Fratres, et si preoccupatus fuerit homo in aliquo delicto: uos, qui spirituales estis, instruite huiusmodi in spiritu mansuetudinis, considerans teipsum, ne et tu tenteris .

Cum autem perseuerarent interrogantes eum, erexit se, et dixit eis: Qui sine peccato est uestrum, primus in illam lapidem mittat. Quia hinc et inde Domino  Scribe et Pharisei tendebant laqueos insidiarum, putantes eum uel immisericordem futurum in iudicando, uel iniustum, preuidens ille dolos, quasi fila transit aranee, iudicium iustitie per omnia, et mansuetudinem pietatis ostendens. Ecce temperantia miserendi: Qui sine peccato est uestrum. Ecce iterum iustitia iudicandi: Primus in illam lapidem mittat. Ac si dixisset: Si Moyses mandauit uobis mulierem huiusmodi lapidare, uidete, quia non hoc peccatores, sed iustos facere precepit. Primo uos ipsi iustitiam legis implete, et sic innocentes manibus, et mundo corde, ad lapidandam ream concurrite. Primo spiritualia legis edicta, fidem, misericordiam et caritatem perficite, et sic ad carnalia iudicanda diuertite. Dato autem iudicio:

 Dominus autem iterum se inclinans scribebat in terra. Et quidem iuxta morem consuetudinis humane potest intelligi, quod ideo Dominus coram tentatoribus improbis inclinari, et in terra scribere uoluerit, ut alio suum uultum intendens, liberum eis daret exire, quos sua responsione perculsos, citius exituros, quam plura interrogaturos esse preuiderat.

Denique audientes, unus post unum exibant, incipientes a senioribus. Sed figurate nos admonet, quod et ante datam et post datam sententiam inclinans scripsit in terra, ut et prius quam peccantem proximum corripiamus, et postquam debite castigationis illi ministerium reddiderimus, nos ipsos digna humilitatis inuestigatione perpendamus: ne forte aut eisdem que in ipsis reprehendimus, aut aliis quibuslibet  simus facinoribus irretiti: sicut forte fieri poterit, ut qui homicidam reum mortis esse iudicauerit, ipse in seipso per odium fraterne mortis reus esse ante oculum Conditoris inueniatur; similiter qui fornicationis crimen in fratre accusat, in seipso superbie facinus non uideat . Ideo iubetur iudex alieni criminis digito discretionis in corde suo describere, ne forte reus in seipso inueniatur. Quid igitur nobis in huiusmodi periculis remedii? Quid restat salutis? nisi ut cum peccantem conspicimus alium, mox inclinemur deorsum, id est, quam deiecti ex nostre conditionis fragilitate simus, si non nos diuina pietas sustentet, humiliter inspiciamus. Digito scribamus in terra, id est, discrimine solerti pensemus, an cum beato Iob dicere possimus: Neque  enim reprehendit nos cor nostrum in omni uita nostra. Bene qui inclinatus scripsit in terra, erectus misericordie uerba depromit: quia quod per humane infirmitatis societatem promisit, per diuine uirtutem potentie hominibus domum pietatis impendit.

Erigens, inquit, se iehsu, dixit ei: Mulier, ubi sunt qui te accusabant? Nemo te condemnauit? Que dicit: Nemo, Domine. Nemo condemnare ausus est peccatricem, quia in se cernere singuli ceperant, quod magis damnandum cognoscerent. Sed quia accusantium turba prolato iustitie pondere fugauit, uideamus accusatam quanto misericordie munere subleuet. Sequitur:

Dixit autem iehsu: Nec ego te condemnabo. uade,  et amplius non peccare. Quoniam misericors et pius est, preterita relaxat: quoniam iustus est, et iustitiam diligit, ne amplius iam peccet, interdicit. uerum quia poterant dubitare aliqui an posset iehsu, quem uerum hominem nouerant, dimittere peccata, dignatur ipse apertius quid diuinitas ualeat, ostendere. Post repulsam namque tentatorum nequitiam, post solutam peccatricis culpam,

Iterum locutus est, Ego sum lux mundi: qui sequitur me, non ambulat in tenebris, sed habebit lucem uite. Ubi manifeste docet non solum qua auctoritate mulieri peccata dimiserit, sed etiam quod ipse sit uera lux, que illuminat omnem hominem uenientem in hunc mundum. Cuius perpetuum splendorem humana fragilitas uidere non potuisset, nisi nube carnis  tegeretur, per quam quasi per quoddam lucidissimum speculum, diuini luminis claritas humanis mentibus innotesceret: que fide purganda est, ut tanti luminis aspectu digna efficiatur. Unde secutus ait: Qui sequitur me, non ambulat in tenebris, sed habebit lumen uite. Qui meis modo iussis et exemplis obsequitur, non timebit in futuro tenebras damnationis, sed lucem potius uite, ubi nunquam prorsus moriatur, habebit. Itaque, fratres mei, sequamur Christum lumen mundi, ne ambulemus in tenebris. Tenebre metuende sunt, morum, non oculorum; et si oculorum, non exteriorum, sed interiorum, unde discernitur non album et nigrum, sed iustum et iniustum. Cum ergo dixisset Dominus noster iehsu Christus:

 Responderunt Iudei: Tu de te testimonium dicis: testimonium tuum non est uerum. Antequam ueniret Dominus noster iehsu Christus, multas ante se lucernas propheticas accendit et misit. De his erat etiam Ioannes Baptista, cui tam magnum ipsum lumen quod est Christus, perhibuit testimonium, quale nulli hominum. Ait enim: In natis mulierum non surrexit maior Ioanne Baptista . Hic tamen, quo nemo erat maior in natis mulierum, dicit de Domino nostro Iesu: Ego quidem baptizo uos in aqua, qui autem uenit post me, fortior me est: cuius non sum dignus calceamentum soluere . uidete quemadmodum se lucerna diei summittat. Lucernam uero ipsum Ioannem fuisse Dominus ipse testatur. Ille erat, inquit, lucerna ardens et lucens; et uos uoluistis  ad horam exsultare in lumine eius. Responderunt ergo Iudei: Tu de te testimonium dicis: testimonium tuum non est uerum . uideamus quid audiant, audiamus et nos, sed non sicut illi; illi contemnentes, nos credentes; illi Christum occidere uolentes, nos per Christum uiuere cupientes. Interim ista distantia distinguat aures mentesque nostras, et audiamus quid Iudeis responderit Dominus.

Respondit iehsu, et dixit eis: Etsi ego testimonium de me perhibeo, uerum est testimonium meum, quia scio unde ueni et quo uado. Lumen et alia demonstrat et seipsum, Christus et se ostendit et Patrem ostendit, et de Iudeis quid esset uenturum. Ergo ait Dominus, et uerum ait: Etsi ego de me testimonium perhibeo,  uerum est testimonium meum, quia scio unde ueni et quo uado. Patrem uolebat intelligi. Patri gloriam dabat Filius; equalis glorificat eum a quo est missus: quantum debet homo glorificare eum a quo est creatus! Scio unde ueni, et quo uado. Iste qui in presentia uobis loquitur, habet quod non deseruit, sed tamen uenit. Non enim ueniendo inde discescit, aut rediendo nos dereliquit. Quid miramini? Deus est, non potest [F. leg. potest, affirmatiue] hoc fieri, sed ab homine non potest hoc fieri. Ab ipso sol Oriente pergit ad Occidentem, et deserit Orientem. Non est in Oriente Dominus noster iehsu Christus, et uenit; et ibi est, et rediit, et hic est. Audi ipsum euangelistam alio loco dicentem, et si potes, cape; si non potes, crede: Deum, inquit, nemo uidit unquam, nisi unigenitus Filius, qui  est in sinu Patris, ipse enarrauit . Non dixit, Fuit in sinu Patris. Hic loquebatur, et ibi se esse dicebat: qui et hinc discessurus quid dixit? Ecce ego uobiscum sum omnibus diebus usque ad consummationem seculi . Ergo uerum est testimonium luminis, siue se ostendat, siue alia: quia sine lumine non potest uideri lumen, et sine lumine non potest uideri quodlibet aliud quod non est lumen. Itaque lumen et seipsum ostendit, et que circa se sunt. Ita et Christus et seipsum ostendit, et alios illuminat, que caritate circa se sunt, et sequuntur illum non pedum gressibus, sed caritatis officiis. Duos aduentus Domini nostri Iesu Christi legimus in Scripturis sanctis a prophetis esse predictos:  unum misericordie, qui peractus est; alterum iudicii, qui uenturus est. Prima ergo dispensatio Domini nostri Iesu Christi, medicinalis, non iudicialis est. Nam si primo uenisset iudicaturus, neminem inuenisset cui premia iustitie redderet. Quia ergo uidit omnes peccatores, et omnino neminem esse immunem a morte peccati, prius erat eius misericordia preroganda, et post exercendum iudicium, quia de illo cantauerat Psalmista, Misericordiam et iudicium cantabo tibi Domine . Non enim ait, Iudicium et misericordiam: nam si primum esset iudicium, nulla esset misericordia; sed primo misericordia, postea iudicium. Que est prima misericordia? Creator hominis, homo esse dignatus est: factus quod fecerat, ne periret quod fecerat. Quid huic misericordie  audi potest? Addidit tamen: nam reprobatus est ab hominibus, pro quorum salute uenerat in mundum. Irrisiones sustinuit, flagella, sputa, opprobria inimicorum, turpissimam mortem crucis. Hec omnia sustinuit, quia uoluit. uoluit, ut saluaret hominem, quem creauerat. Nullum genus mortis intolerabilius fuit cruce, propter longos cruciatus. Sed nichil nunc gloriosius, quam signum crucis portare in fronte. Unde Apostolus ait, gloriam crucis predicans: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo . Quia uenit neminem iudicare, consequenter Iudeis respondit:

uos secundum carnem iudicatis: ego non iudico quemquam. Pertulit iniustum iudicium, ut ageret iustum;  sed in eo quod pertulit iniustum, misericordie fuit. Denique ita humilis factus est, ut perueniret ad crucem. Distulit quidem potentiam, sed publicauit misericordiam. Unde distulit potentiam? quia de cruce descendere noluit, qui potuit de sepulcro resurgere . Unde publicauit misericordiam? quia pendens in cruce dixit: Pater, ignosce illis, quia nesciunt quid faciunt . Siue ergo propter hoc, quia non uenerat iudicare mundum, sed saluare mundum, dixit, Ego non iudico quemquam; siue, quemadmodum commemoraui, quoniam dixerat: uos secundum carnem iudicatis, addidit: Ego non iudico quemquam; ut intelligamus Christum non secundum carnem iudicare, sicut ab hominibus iudicatus est. Nam ut agnoscatis iam et iudicem Christum, audite  quid sequitur:

Et si iudico ego, iudicium meum uerum est. Ecce habet et iudicium. Sed agnosce saluatorem, ne sentias iudicem. Quare autem dixit iudicium suum uerum esse?

Quia solus, inquit, non sum, sed ego, et qui me misit Pater. Quid est missio Christi, nisi incarnatio eius? Missus est Christus, idem est ac si dicas, Incarnatus est Christus. Et a Patre missus est, et a Patre nunquam recessit; et hic fuit per incarnationem: et hic est modo per diuinitatem. Fides ergo mundet corda nostra: ut intellectus impleat corda nostra, et ut intelligamus mysterium salutis nostre. Altum est, profundum est, secretum est. Una est substantia, una diuinitas, una maiestas Patris et Filii. Pater non  passus est, sed solus Filius. Ergo intelligamus missionem Filii nominatam incarnationem Filii. Patrem autem incarnatum esse non credas. Unde ergo uerum est iudicium eius, nisi quia uerus Filius est Patris? Ideo dixit: Iudicium meum uerum est, quia solus non sum; sed ego, et qui me misit Pater. Idem ergo in alio loco dixit: Ego et Pater unum sumus ; unum in substantia, duo in personis. Unum dixit propter substantie unitatem; sumus dixit propter personarum distinctionem. Audi quid dixit, Ego, et qui misit me Pater. Distingue personas, agnosce quia Pater pater est, agnosce quia Filius filius est, ne in barathrum Sabelliani peruenias; et noli dicere, Aliud et aliud, sed dic, Alius et alius. Non aliud in substantia,  sed alius in persona; non Pater maior, non Filius minor in diuinitatis gloria. Sed crede, unum sumus. Ideo quod dixit ipsa ueritas unum, liberat te ab Ario: quod dixit sumus, liberat a Sabellio. Si unum, non ergo diuersum, si sumus, non ergo unus. De iudicio dixerat dum dixit, Ego non iudico quemquam: de testimonio nunc uult dicere:

In lege, inquit, uestra scriptum est. uestra dixit, tanquam diceret, In lege que uobis a Deo data est, sicut dicimus panem nostrum quotidianum, quem a Deo nobis dari poscimus. Quid est quod in lege uestra scriptum est?

Quia duorum hominum testimonium uerum est. Ego sum, qui testimonium perhibeo de meipso, et testimonium perhibet de me qui misit me, Pater. Dicebant, etc.  Nunquid per se duo homines uerum dicunt testimonium? Nonne duo falsi testes contra Susannam falsum protulerunt testimonium? Et Iudeis querentibus falsum testimonium contra Christum, dicit euangelista, Nouissime uenerunt duo falsi testes . Nunquid quia duo erant, ideo falsi testes non erant? Quid de duobus dicimus uel tribus? Uniuersus populus mentitus est contra Christum. Si ergo totus populus, qui constat ex magna hominum multitudine, falsum testimonium dicere inuentus est, quomodo accipiendum est, in ore duorum uel trium testium stabit omne uerbum? nisi quia hoc modo per mysterium Trinitas commendata est, in qua perpetua stabilitas ueritatis est. Si uis habere bonam causam, habeto duos uel tres testes, Patrem, Filium, et Spiritum  sanctum. Denique quando Susanna, casta femina fidelisque coniux, duobus falsis testibus arguebatur, Trinitas illi in conscientia atque in occulto suffragabatur, illi Trinitas de occulto unum testem Danielem excitauit, et duos conuicit. Ergo quia in lege uestra scriptum est, duorum hominum testimonium uerum esse, accipite nostrum testimonium, ne sentiatis iudicium. Ego autem, inquit, non iudico quemquam: testimonium perhibeo de me, differo iudicium. Eligamus, fratres, testimonium Dei, quia testimonium Dei uerum est. Et quoniam testis est omnium que agimus, iudex erit omnium que fecimus; et alium non querit testem nisi seipsum: quia omnia secreta cordis nostri considerat, et quid ex quo fonte procedat: ideo testis, quia non querit alium unde cognoscat  qui sis, uel qualis sit uita tua, qui reddet unicuique secundum opera sua. Responderunt ergo Iudei Domino loquenti de Patre suo, et dixerunt:

Ubi est pater tuus? Patrem Christi carnaliter acceperunt, quia uerba Christi secundum carnem iudicauerunt. Erat autem qui loquebatur, in aperto caro, in occulto uerbum: homo manifestus, Deus occultus. uideamus ergo quid ad hec Dominus respondit. Ubi est, inquiunt, Pater tuus? Audiuimus enim te dicere, Solus non sum, sed ego et qui me misit Pater. Nos solum te uidemus, patrem tuum tecum non uidemus. Quomodo te dicis, solum non esse, sed cum patre tuo esse? Aut, Ostende nobis tecum esse patrem tuum. Et Dominus: Nunquid me uidetis, et Patrem  meum non uidetis? hoc enim sequitur, hoc suis uerbis ipse respondit. Quorum uerborum expositionem nos ante premisimus. uidete enim quid dixerit.

Neque me scitis, neque Patrem meum. Si me sciretis, et Patrem meum sciretis. Dicitis ergo, Ubi est Pater tuus? quasi me iam sciatis, quasi totum hoc sim quod uidetis. Ergo quia me non nostis, ideo uobis Patrem meum non ostendo. Me quippe hominem putatis, ideo patrem meum hominem queritis, quia secundum carnem iudicatis: quia uero secundum quod uidetis, aliud sum, et aliud secundum quod non uidetis: Patrem autem meum loquor occultum; prius est ut me noueritis, tunc et Patrem meum scietis. Si enim me sciretis, et Patrem meum forsitan sciretis. Ille qui omnia scit, quando dicit forsitan,  non dubitat, sed increpat. Attende enim quomodo increpatiue dicatur ipsum forsitan, quod uidetur esse uerbum dubitationis; sed uerbum dubitationis est quando dicitur ab homine, ideo dubitante, quia nesciente: cum uero dicitur a Deo uerbum dubitationis, cum Deum utique nichil lateat, illa dubitatione arguitur infidelitas, non opinatur diuinitas. Homines enim de his rebus quas certas habent, aliquando increpatiue dubitant, id est, uerbum dubitationis ponunt, cum corde non dubitant: uelut si indigneris seruo tuo, et dicas, Contemnis me? Considera, forsitan Dominus Deus tuus sum: hinc et Apostolus ad quosdam contemptores suos loquens ait: Puto autem quod et ego Spiritum Dei habeo . Quod dicit puto, dubitare uidetur; sed ille increpat,  non dubitat; et Dominus Christus alio loco increpans infidelitatem futuram generis humani, Cum uenerit, inquit, Filius hominis, putas inueniet fidem in terra?  Scit ergo omnia, per quem facta sunt omnia, et tamen dubitando increpat. Si me sciretis, et Patrem meum forsitan sciretis. Increpat infideles, admonet fideles: ut sciant unam esse cognitionem Patris et Filii: quatenus sciant cognitionem Filii, cognitionem esse et Patris. Ideo discipulo electo poscenti ut ostenderetur eis Pater, respondit: Tanto tempore uobiscum sum, et non cognouistis me? Philippe, qui uidet me, uidet et Patrem . Si dissimilis esset Filius Patri, nunquid diceret discipulis suis, Qui me uidet, uidet et Patrem? Nunquid diceret Iudeis, Si me sciretis, et Patrem  meum sciretis?

Hec uerba locutus est iehsu in Gazophylacio, docens in templo. Magna fiducia, sine timore: non enim pateretur si nollet, quia nec nasceretur si nollet. Quid est quod hec uerba iehsu in gazophylacio docens in templo locutus est? Gazophylacium locus est ubi thesauri conduntur. iehsu in gazophylacio loquebatur Iudeis, dum in parabolis locutus est turbis. Nam gazophylacium fuit Christus, in quo omnia latuerunt mysteria, tunc aperienda, dum ipse qui latuit in littera, loquebatur non in prouerbiis, sed palam omnia fidelibus suis enarrans. Nam et gazophylacia adherebant templo, quia ipse Christus templum est, de quo ipse ait, Soluite templum hoc . Cui omnia mysteria ueteris legis adherebant,  et ad eum omnia respiciebant, donec ueniret ad aperienda singulorum gazophylacia mysteriorum, aperiente eo sensus fidelium suorum, ut intelligerent que latebant, sicut Euangelista ait: Tunc aperuit illis sensum, ut intelligerent Scripturas . Denique quid sequitur, Nemo apprehendit cum, quia necdum uenerat hora eius: scilicet hora dispositionis sue, hora uoluntatis sue: quia qui uoluntate natus est, uoluntate passus est. Si ergo pati nollet, non pateretur, sanguis ille non funderetur, mundus non redimeretur. Agamus itaque gratias et potestati diuinitatis, et miserationi infirmitatis eius de occulta patientia, quam Iudei non nouerant, unde illis modo dictum est, Neque me nostis, neque  Patrem meum; et de carne suscepta, quam Iudei nouerant, et cuius patriam sciebant, unde illis alio loco dixit, Et me nostis, et unde sim scitis . Utrumque nouerimus in Christo, et unde equalis est Patri, et unde illo maior est Pater. Illud uerbum est, illud caro: illud Deus est, illud homo; sed unus Christus, Deus et homo. Modo de sua passione quid loqueretur Christus, audiamus.

Ego uado, inquit, et queretis me. Non desiderio, sed odio. Nam illum, posteaquam abscessit ab oculis hominum, inquisierunt, et qui oderant, et qui amabant: illi persequendo, isti habere cupiendo. Bonum est animam Christi querere, sed quomodo discipuli eam quesierunt; et malum est querere animam Christi, sed quomodo eam Iudei quesierunt.  Illi enim ut haberent, isti ut perderent. Denique isti, quia sic querebant mori malo corde et peruerso: quod secutus adiunxit. Queretis me; et ne putetis quia me bene queretis:

In peccato uestro moriemini. Hoc est Christum male querere, in peccato suo mori. In peccato suo morietur, qui in peccato permanet usque ad mortem. Ille Christum non querit, qui salutem anime sue per penitentiam non querit. Ad quem propheta clamat: Querite Dominum dum inueniri potest . Qui misericordem dum tempus habet non querit, inueniet eum iratum. Iudeis dixit, In peccato uestro moriemini, quia presciebat eos in peccato suo permanere. Singulari numero dixit in  peccato, et plurali uestro , quia omnibus illis ad quos loquebatur, unam esse uoluntatem, equalem malitiam perdendi eum qui saluare eos uenerat, sciebat. Alio uero loco discipulis suis dixit:

Quo ego uado, uos non potestis uenire modo. Non abstulit eis spem, sed predixit dilationem. Quando enim hoc discipulis Dominus loquebatur, tunc non poterant uenire quo ille ibat, sed postea uenturi erant. Isti autem nunquam, quibus prescius dixit, In peccato uestro moriemini. His autem auditis uerbis, quomodo solent carnalia cogitantes, et secundum carnem iudicantes, et totum carnaliter audientes et sapientes, dixerunt: Nunquid interficiet semetipsum, quia dicit, Quo ego uado, uos non potestis  uenire? Stulta uerba, et omnino insipientie plena. Quid enim non poterant illo uenire, quo ille perrexit, si interficeret semetipsum? Nunquid ipsi non erant morituri? Quid est ergo, Nunquid interficiet semetipsum, quia dixit, Quo ego uado, uos nos potestis uenire? Si de morte hominis diceret, quis hominum non moritur? Ergo quo ego uado dixit, non cum itur ad mortem, sed quo ibat ipse post mortem. Illis itaque non intelligentibus ista, respondit eis Dominus, qui terram sapiebant. Quid ait?

Dicebat eis, uos deorsum estis. Ideo terram sapitis, quia sicut serpens terram manducatis. Quid est, Terram manducatis? terrenis pascimini, terrenis  delectamini, terrenis inhiatis, sursum cor non habetis. uos deorsum estis:

Ego de supernis sum. uos de mundo estis, ego non sum de hoc mundo. Quomodo ergo non erat de hoc mundo, per quem factus est mundus, et semper ubi est, et omnes de mundo ? Sed prius mundus, postea homo; et Christus ante mundum, ante Christum nichil, quia in principio erat uerbum, et omnia per ipsum facta sunt. Sic enim erat ille de supernis. De quibus supernis? Christus ab ipso Patre. Nihil illo superius, quia uerbum genuit equale sibi, ceternum sibi, unigenitum sibi, sine tempore, per quem conderet tempora. Ideo Christus ante omnes creaturas, et ante omnia tempora: quia de Patre ceternus Patri genitus est. Ego de supernis sum,  uos de hoc mundo estis. Ego non sum de hoc mundo.

Dixi ergo uobis, quia moriemini in peccatis uestre. Exposuit nobis, fratres, quid intelligi uoluit, uos de hoc mundo estis. Ideo quippe dixit, uos de hoc mundo estis, quia peccatores erant, quia iniqui erant, quia infideles erant, quia terrena sapiebant. Nunquid apostoli et sancti Dei de hoc mundo non erant? Erant quidem, quia de Adam nati sunt; sed ipsa ueritas de his ait: Ego elegi uos de mundo ; id est, de carnali conuersatione, que mundi nomine hoc loco significari uidetur. Qui ergo rant de mundo, facti sunt non de mundo, et pertinere ceperunt ad eum, per quem factus est mundus. Isti autem remanserunt esse in mundo, quibus  dictum est: Moriemini in peccatis uestris. Nemo dicat, De hoc mundo non sum. Quisquis es, o homo, de hoc mundo es. Sed uenit ad te, qui fecit mundum, et liberauit te de hoc mundo. Si delectat te mundus, semper uis esse immundus. Si autem iam non delectat te hic mundus, iam tu eris mundus, et non audies, quod Iudei audierunt, Moriemini in peccatis uestris, et qui plus peccat, plus est in mundo, et plus immundus: et quanto quis se mundat a peccato, tanto se declarat de mundo non esse. Merito audierunt Iudei, Moriemini in peccatis uestris: quia non habere peccatum nullo modo potestis, qui cum peccato nati estis; sed tamen si in me, inquit credideritis, cum peccato quidem nati estis, sed in peccato uestro morituri non estis. Tota ergo infelicitas  ipsa erat, non peccatum habere, sed in peccatis mori, hoc est, quod debet fugere omnis Christianus. Propter hoc ad baptismum curritur. Propter hoc, si egritudine uel aliunde periclitatur, sibi quisque desiderat subueniri. Propter hoc etiam surgens paruulus a matre piis manibus ad Ecclesiam fertur, ne sine baptismo exeat, et in peccato, quo natus est, moriatur. Adiunxit enim dicens: Si non credideritis, moriemini in peccatis uestris. Reddita spes est desperantibus, excitatio facta est dormientibus cordibus, euigilauerunt, inde plurimi crediderunt, sicut Euangelii ipsius consequentia testatur ubi ait:

Hec illo loquente, multi crediderunt in eum. In hoc ergo populo, cui Dominus loquebatur, erant, qui in peccato suo fuerant morituri, et qui in ipsum qui  loquebatur, fuerant credituri, et ab omni peccato liberandi. Tamen hoc attende, quod ait Dominus Christus: Si non credideritis quia ego sum, moriemini in peccato uestro. Quid est, si non credideritis, quia ego sum? Qui nichil addidit, multum est, quod commendauit. Dixit, ego sum, et non addidit, quid: siue Christus, siue Filius Dei, siue ille, quem prophete predixerunt, siue Saluator mundi, siue aliud aliquid quod de eo in Scripturis legitur. Multum est quod ait ipsum, Ego sum: quia dixerat Deus Mosi, Ego sum qui sum , et hic modo, Nisi credideritis quia ego sum, eodem modo uerbo essentie sempiterne usus est ad populum Iudeorum, quo tunc ad Mosen per angelum in rubo flamme ignis, quem missurus erat ad liberandum  populum suum. Quid est quod hic dixit, Ego sum? nisi: Ille ipse, qui tunc ueni in angelo mittere Mosen seruum meum ad liberandum populum meum, ego ipse modo per me ipsum ueni incarnatus, homo factus, liberare homines, quos creaui, saluare qui perditi fuerant. Quidquid enim aliquo modo mutari potest, uel in melius, uel in deterius, quodammodo moritur ab eo quod fuit ante, dum incipit aliud esse, uel aliter esse, quam fuit. Solus uero Deus semper idem est, immutabilis ueritas, immutabilis bonitas, immutabilis sempiternitas, immutabilis natura, immutabilis substantia; et quidquid de eo dici potest, semper idem est, quod fuit et erit. Prorsus nichil aliud melius uidetur intelligi in hoc  uerbo, quod ait Dominus, Ego sum: nisi, Ego sum Deus.

Moriemini in peccato uestro. Sed illi semper terrena sapientes, et semper secundum carnem audientes, et respondentes, quid illi dixerunt?

Tu quis es? Non enim cum dixisti, Nisi credideritis quia ego sum, addidisti quis esses. Quis es ut credamus? Et ille:

Principium. Ecce quod est. Esse principium, mutari non potest. Principium in se manet, et innouat omnia. Principium est, cui dictum est: Tu autem idem ipse es, et anni tui non deficient.

Principium, ait, qui et loquor uobis. Principium me credite, ne moriamini in peccatis uestris. Tanquam enim in eo quod dixerant, Tu quis es? nichil  aliud dixissent, quam, Quid te esse credamus? respondit, Principium me esse credite, et addidit, quod et loquor uobis, id est, qui humilis propter uos factus, ad ista uerba descendi. Nam si principium, sicuti est, ita maneret apud Patrem, ut non acciperet formam serui, et homo loqueretur hominibus, quomodo ei crederent, cum infirma corda intelligibile uerbum sine uoce, ceu sensibilia, uidere non possent? Ergo, inquit, credite me esse principium: quia ut credatis, non solum sum, sed et loquor uobis. uerba sunt Domini nostri Iesu Christi, que habuit cum Iudeis, ita moderans loquelam suam, ut ceci non uiderent, et fideles oculos aperirent. Dicebant ergo Iudei, Tu quis es? quia dixerat supra Dominus: Nisi credideritis quia ego sum, moriemini in peccatis  uestris. Ad hoc ergo illi, Tu quis es? ueluti querentes nosse, in quem deberent credere, ne in suo peccato morerentur. Respondit dicentibus Tu quis es? et ait: Principium, qui et loquor uobis . Quare se dicit Dominus iehsu principium? Principium, quia omnia per ipsum facta sunt, sicut Psalmista dicit: Omnia in sapientia fecisti. Si igitur omnia in sapientia fecit Deus, id est, Filio suo ceterno sibi et substantiali, Filius utique omnium principium est. Utique recte dicitur et Pater principium, et Filius principium: non tamen duo principia; sicut Pater Deus, et Filius Deus, non tamen duo dii, sed unus Deus dicendus est. Sic Pater principium, et Filius principium, non tamen duo principia, sed unum principium fatendum est. Ergo et Spiritus sanctus principium est; non tamen tria  principia, Pater et Filius, et Spiritus sanctus, sed unum principium: sicut Pater Deus, Filius Deus, et Spiritus sanctus Deus; non tamen tres Dii, sed unus Deus Pater omnipotens, Filius omnipotens, Spiritus sanctus omnipotens, non tamen tres omnipotentes, sed unus omnipotens; Idem enim Pater quod ad se est, Deus est: quod ad Filium est, Pater est: quod Filius ad seipsum est, Deus est: quod ad Patrem est, Filius est. Spiritus sanctus quod ad se est, Deus est: quod ad Patrem et Filium, Spiritus sanctus est, quia Patris et Filii, Spiritus est, ex Patre et Filio procedens, unius substantie, potestatis, maiestatis cum Patre et Filio. Audiamus ergo principium quid loquitur nobis.

 Multa, inquit, habeo de uobis loqui, et iudicare. In alio uero loco dixit: Non iudico quemquam : presentem suum ostendens aduentum, quo uenit saluare, non iudicare: quia uenerat, ut saluaret mundum, non ut iudicaret mundum. Quod autem nunc dicit: Multa habeo de uobis loqui et iudicare, iudicium futurum dicit. Ideo enim ascendit, ut ueniat iudicare uiuos et mortuos. Nemo iustius iudicabit, quam qui iniuste iudicatus est. Multa habeo, inquit, loqui et iudicare de uobis.

Sed qui misit me, uerax est. uidete quemadmodum Patri dat gloriam equalis Filius Patri. Exemplum enim nobis prebet, gloriam dare Deo, gloriam Dei querere, non nostram: quasi diceret, O homo fidelis, si ego Filius Patris, equalis Patri, consubstantialis  Patri, ceternus Patri, do gloriam ei, a quo sum: quomodo tu superbus es apud eum, cuius es seruus? Multa, inquit, habeo de uobis loqui, et iudicare; sed qui misit me, uerax est, tanquam diceret, ideo uerum dico, quia filius ueracis, ueritas sum. Pater ueritas est, Filius ueritas. Ait enim apertisime ipse Dominus, Ego sum uia, et ueritas, et uita . Ergo si Filius ueritas, Pater quid, nisi quod ait, ueritas? Qui me misit, uerax est. Filius ueritas, Pater uerax est, sed non a ueritate. Filius ueritas, sed a Patre, quia Filius a Patre, non a seipso, et ideo ait alio loco: A meipso non ueni , id est, a meipso non sum. Pater utique uerax est, non participando ueritatem, sed generando ueritatem, quia Pater genuit Filium, qui de seipso ait:  Ego sum uia, et ueritas. Cum autem dixisset Dominus iehsu: uerax est, qui me misit, non intellexerunt illi, quod de Patre eis dicebat; necdum habuerunt oculos cordis apertos, ut intelligere possent equalitatem ueracis et ueritatis. Dicebat eis:

Cum exaltaueritis Filium hominis, tunc cognoscetis quia ego sum: et a meipso facio nichil, sed sicut me docuit Pater, hec loquor. Quid est hoc? Nihil enim aliud uidetur dixisse, nisi eos post passionem suam cognituros, quis esset. Procul dubio ergo uidebat ibi aliquos, quos ipse nouerat, quos ipse cum ceteris sanctis suis ante mundi constitutionem presciendo elegerat, post passionem suam esse credituros. Ipsi sunt illi, quos assidue commendamus, et ad imitationem cum magna exhortatione proponimus. Misso  enim desuper Spiritu sancto post Domini passionem et resurrectionem et ascensionem, cum miracula fierent in eius nomine, quem tanquam mortuum persequentes Iudei contempserunt, compuncti sunt corde; et qui seuientes occiderunt, mutati crediderunt; et quem sanguinem seuiendo fuderunt, credendo biberunt, illa tria millia, et illa quinque millia Iudeorum : quod sibi uolebat, quando dicebat: Cum exaltaueritis Filium hominis, tunc cognoscetis quia ego sum. Tanquam dicens: Differo cognitionem uestram, ut impleam passionem meam. Ordine uestro cognoscetis qui sim, non quia omnes tunc erant credituri ex his, qui audiebant, id est, post Domini passionem. Nam paulo ante dixit: Hec eo loquente, multi crediderunt in eum, et nondum  exaltatus erat Filius hominis. Exaltationem quippe dicit passionis, non glorificationis: crucis, non celi. Nam ibi exaltatus est, quando pependit in ligno. Sed illa exaltatio humiliatio fuit. Tunc enim factus est Patri obediens usque ad mortem, mortem autem crucis, propter quod exaltauit illum Deus . Altera exaltatio fuit, quando leuatus est in crucem. Altera, dum ascendit in celum. Illa humiliationis, ista glorificationis. Exaltationem uero crucis, oportebat impleri per eorum manus, qui postea fuerant credituri: quibus dicit: Cum exaltaueritis Filium hominis, tunc cognoscetis quia ego sum . Quare hoc? Nisi ut nemo desperaret, in quocunque scelere male sibi conscius, quando uidebat  eis donari homicidium, qui occiderunt Christum Dominum. Addidit: Tunc cognoscetis quia ego sum. Quid est, ego sum? nisi unius substantie cum Patre, sicut ad Moysen superius diximus dictum esse: Ego sum, qui sum , et sic dices filiis Isrel: Qui est, misit me ad uos. uerbo substantiali utitur de seipso Dominus, ut intelligatur eternam esse substantiam, et unam esse substantiam Patris et Filii. Tamen ne ipse intelligeretur Pater, continuo adiunxit: Et a meipso facio nichil, sed sicut docuit me Pater, hec loquor. Quod uero ait: A meipso facio nichil, quid est, a meipso facio nichil? id est a meipso non sum. Quod autem addidit, sicut docuit me Pater, hec loquor: sensus altissimus est, cor enim mundandum est (nec enim in maleuolam animam introibit sapientia, nec habitabit  in corpore subdito peccatis , ut intelligatur quod ait: Sicut docuit me Pater, sic loquor: non enim ita intelligendum est quasi homo pater homini filio loqueretur, sed excellentius et sacratius. Aliter uero intelligendum est, quod ait. Euangelista: In principio erat uerbum; et aliter intelligendum: uerbum caro factum est. Aliter de diuinitate Christi, in qua equalis est Deo Patri; aliter de humanitate eius, in qua consimilis est nobis, cogitandum est. Non uno modo intelligendum est, quod ait Dominus: Ego et Pater unum sumus ; et illud quod dixit: Pater maior me est . Ergo incorporaliter cogitate, Pater locutus est Filium, quia incorporaliter Pater genuit Filium. Nec eum sic docuit, quasi indoctum genuerit; sed hoc  est eum docuisse, quod est scientem genuisse. Et hoc est, docuit me Pater, quod, scientem me genuit Pater. Si enim, quod pauci intelligunt, simplex est natura ueritatis, hoc est, Filio esse, quod nosse: ab illo ergo habet quod nouerit, a quo habet ut sit: non ut prius ab illo esset, et ab illo postea nosset; sed quemadmodum illi gignendo dedit, ut nosset, quia simplicis  nature ueritas est, esse et nosse non est aliud atque aliud, sed hoc ipsum, dixit ergo ista Iudeis, et addidit:

Et qui me misit, mecum est. Iam hoc et ante dixerat, sed rem magnam assidue commemorat: Misit me, et mecum est. Si ergo tecum est, o Domine, non unus ab alio missus est, sed ambo uenistis; et tamen  cum ambo simul sint, unus missus est, alter misit: quoniam missio incarnatio est, ipsa incarnatio Filii tantum est, non et Patris. Misit itaque Pater Filium, sed non recessit a Filio. Ergo, inquit, qui me misit, non reliquit me solum. Cuius auctoritate tanquam paterna incarnatus sum, mecum est, non me reliquit. Quare me non reliquit?

Non reliquit me, inquit, solum, quia ego, que placita sunt ei, facio semper. Ipsa est equalitas semper, non ex quodam initio et deinceps, sed sine initio, sine fine. Dei enim generatio non habet initium temporis, quia per Unigenitum facta sunt tempora.

Hec illo, loquente, multi crediderunt in eum. Necdum in omnem terram exiuit sonus eorum , necdum omnibus predicatum est, necdum dictum  est. Ite, docete omnes gentes . Ergo Dominus ad eos, qui crediderunt in eum, ait Iudeos:

Si uos manseritis in uerbo meo. Ideo manseritis, quia initiati estis, quia esse ibi cepistis, si manseritis in fide, que in uobis esse credentibus cepit, quo peruenietis? uide quale initium, quo perducit. Amasti fundamentum? culmen attende, et ex ista humilitate aliam celsitudinem quere. Fides enim humilitatem habet: cognitio et immortalitas, et eternitas non habet humilitatem, sed excelsitudinem, erectionem: nullam defectionem, eternam stabilitatem: nullam ab inimico expugnationem, nullum deficiendi timorem. Magnum est, quod incipit a fide, sed maius,  quo peruenitur per fidem. Audi igitur, quo perueniat, et uide, quanta sit fides. Ergo et uos, ait, si manseritis in uerbo meo, in quo credidistis,

uere discipuli mei eritis. Subiunxit quoque:

Et cognoscetis ueritatem. Qui cognoscit ueritatem, cognoscit Deum, quia Deus ueritas est, dicente ipso Domino: Ego sum uia, ueritas, et uita . Credamus ergo, ut cognoscamus ueritatem: quia sine fide ad cognitionem ueritatis nullus peruenire poterit. Quid est, quod cognituri sumus? Illud quod nec oculus uidit, nec auris audiuit, nec in cor hominis ascendit . Quid est enim fides, nisi credere quod non uides? Fides ergo est, quod non uides, credere. ueritas, quod credidisti, uidere. Quid est, quod uidere nobis promittitur? Dicit enim Dominus  in alio loco, quid esset, quod uisuri erimus. Qui autem diligit me, diligetur a Patre meo, et ego diligam eum, et manifestabo ei me ipsum . Hec est promissio, hec est merces fidei, que per dilectionem operatur, hec est satietas, quam Psalmista optauit, dicens: Satiabor, dum manifestabitur gloria tua . O Domine, fac nos digne amare te, et non amare seculum: ut ualeamus ad illam libertatem peruenire, ad quam per cognitionem ueritatis peruenitur, de qua subiunxisti, dicens:

Et ueritas liberabit uos. Quid est, liberabit uos? Liberos faciet. Denique Iudei carnales, et secundum carnem iudicantes, non hi, qui crediderunt, sed in illa turba, qui erant, qui non credebant, iniuriam sibi factam putauerunt, quia dixit eis: ueritas liberabit  uos. Indignati sicut seruos se esse significatos. Et uere serui erant. Et exponet illis, que sit seruitus, et que sit futura libertas, quam ipse promittit. Nihil enim aliud est dicere: Et ueritas liberabit uos, nisi liberos uos faciet: sicut nichil est aliud, saluat, nisi saluos facit. Audiuimus ergo, quid libera ueritas dixit, audiamus quid superba falsitas respondeat.

Dixerunt ergo Iudei: Semen Abrahe sumus, et nemini seruiuimus unquam: quomodo tu dicis, liberi eritis? Non enim dixerat Dominus, liberi eritis, sed ueritas liberabit uos. In quo tamen uerbo illi nichil aliud intellexerunt, nisi libertatem carnalem; et extulerunt se, quod semen essent Abrahe, et dixerunt: Semen Abrahe sumus, et nemini seruiuimus unquam:  quomodo tu dicis, liberi eritis? O uana superbia, o falsa iactantia! Quomodo uerum dicitis: Nemini seruiuimus unquam . Ioseph non est uenundatus? Prophete sancti non sunt ducti in captiuitatem? Denique nonne ille ipse est populus, qui in Aegypto lateres faciebant , et operibus duris, non saltem in argento et auro, sed in luto seruiebant? Si nemini seruistis unquam, o ingrati, quid est, quod uobis assidue imputat Deus, quomodo uos de domo seruitutis liberauit. An forte patres uestri seruierunt, uos autem, qui loquimini, nulli seruistis unquam? Quomodo ergo soluitis tributum Romanis, unde et ipsi ueritati laqueum quasi captionis proposuistis, ut diceretis: Licetne reddere tributum Cesari? Ut si dixisset, Licet: teneretis eum quasi mallet  oppressam libertatem seminis Abrahe. Si autem diceret, Non licet, calumniaremini apud reges terre, quod prohiberet regibus tributa persolui; deinde prolato nummo uicti estis, et captioni uestre uos ipsi estis respondere compulsi. Ibi enim uobis dictum: Reddite Cesari, que Cesaris sunt, et Deo, que Dei sunt. Cum uos ipsi respondissetis, quod nummus haberet imaginem suam: sic Deus querit in homine suam; nec alienum quid querit Deus ab homine, sed quod condidit in homine. Ideo enim Deus homo factus est, ut in homine reformaret quod in homine formauit. Ergo mentientibus, et de uana libertate tumentibus, quid responderit Dominus Iudeis, audiamus.

Amen, amen dico uobis, quia omnis qui facit peccatum,  seruus est peccati. Quis non sub his uerbis contremiscat? Si omnis homo peccator, omnis homo seruus peccati. Sed intentius audiamus, qualiter liberemur de hac seruitute. Terrorem incutit, sed medicinam adhibet: nam ait Dominus: Amen, amen dico uobis. Quid est amen, amen: nisi uerum, uerum dico uobis? Quod uerbum nec Grecus interpres nec Latinus ausus est in aliam transferre linguam, ut honorem haberent uelamento secrete testificationis ueritatis in Christo. ueritas dicit: uerum, uerum dico uobis. Ingeminat ac replicat uerbum ueritatis, ut excitaret dormientes, intentos faceret audientes, ne contemneretur qui ait: Amen, amen dico uobis, quia omnis qui facit peccatum, seruus est peccati. O miserabilis seruitus, seruire peccato, seruire diabolo, qui  peccati est auctor! Sepe homines malos dominos fugiunt, ne seruiant malis; et non fugiunt peccatum, cuius serui sunt; et quanto felicius esset fugere peccatum, et seruire homini libera conscientia? Deinde seruus hominis aliquando sui domini duris imperiis fatigatus, fugiendo requiescit. Seruus peccati quoquo fugit, secum id trahit: quocunque fugerit, non fugit seipsum. Mala conscientia non est quo eat: sequitur se, imo non recedit a se: peccatum enim quod fecit, intus est. Fecit peccatum, ut aliquam corporalem caperet uoluptatem: uoluptas transit, peccatum manet, preterit quod delectabat, remanet quod pungat: mala seruitus. Aliquando fugiunt homines improbos dominos, uolentes carere dominis,  qui nolunt carere peccatis. Quanto felicius deserat homo peccatum, fugiat ad Christum, Deum liberatorem interpellet? Liberat ergo ab hac seruitute peccati solus Dominus, qui illam non habuit: qui solus sine peccato uenit in mundum. Ille solus liberare potest de peccato, qui uenit sine peccato, et factus est sacrificium pro peccato. Cum ergo omnis qui facit peccatum, seruus sit peccati: que sit spes nobis libertatis, audite.

Seruus autem, inquit, non manet in domo in eternum. Ecclesia est domus, seruus est peccator. Non maneat homo in peccato, ne sit seruus peccati. Ut possit manere in domo, id est, in Ecclesia, maneat in corpore capitis sui, ut sit filius, non seruus. Longe aliud est peccare, aliud manere in peccato. Qui manet in peccato, seruus est peccati: qui fugit a  peccato, seruus erit iustitie. Terruit, ne peccatum amaremus: spem dedit, ne de peccati solutione diffideremus. Omnis, inquit, qui facit peccatum, seruus est peccati. Seruus autem non manet in domo in eternum. Que ergo nobis spes est, qui non sumus sine peccato? Audi spem tuam. Filius manet in eternum.

Si ergo filius uos liberauerit, tunc uere liberi eritis. Hec spes nostra, fratres, ut a libero liberemur, et liberando seruos nos faciat. Serui enim eramus cupiditatis: liberati efficimur serui caritatis. Prima libertas est non permanere in peccato, seruire iustitie, dicente Apostolo: Cum serui essetis peccati, liberi eratis iustitie: nunc autem habetis fructum uestrum in sanctificationem, finem uero uitam eternam .  Perfecta uero libertas est, Deo Christo seruire: illum diligere, qui uere nos liberauit: qui uerus est Filius Dei, et dominus in forma serui: non seruus, sed in forma serui dominus. Fuit quippe illa carnis forma seruilis; sed quamuis esset similitudo carnis peccati, non erat peccati: libertatem promisit credentibus in se. Iudei uero, tanquam de sua libertate superbientes, dedignati sunt fieri liberi, cum essent serui peccati. Ideo autem se liberos esse dixerunt, quia semen Abrahe erant. Quid ergo eis ad hec respondit Dominus, audiamus.

Scio, inquit, quia filii Abrahe estis, sed queritis me interficere. Agnosco carnis originem, non cordis fidem. Filii Abrahe estis, sed secundum carnem. Ideo queritis me occidere, inquit.

 Sermo enim meus non capit in uobis. Id est, non habet locum in uobis. Si sermo meus caperetur a uobis, caperet utique uos: quid est ergo, non capit in uobis: id est, non capit cor uestrum? quia non recipitur a corde uestro. Audistis certe Dominum dicentem: Scio quia filii Abrahe estis: audite quid postea dicat:

Ego, inquit, quod uidi apud Patrem meum, loquor; et uos que uidistis apud patrem uestrum, facitis. Quid autem faciunt? quod dixit eis: Queritis me occidere. Hoc apud Abraham nunquam uiderant. Dicit: Que uidi apud Patrem meum, loquor. ueritatem uidi, ueritatem loquor; quia ueritas sum. Si enim Dominus ueritatem loquitur: quia ipse est ueritas Patris,  quam uidit apud Patrem: se uidisse loquitur, quia ipse est ueritas Patris, quam uidit apud Patrem. Ipse est enim uerbum, quod uerbum erat apud Deum. Isti ergo malum quod faciunt, quod Dominus obiurgat et corripit, ubi uiderunt apud patrem suum, cum audierimus in consequentibus apertius dictum qui sit eorum pater, tunc intelligemus qualia uiderint apud talem patrem. Adhuc enim non nominat patrem ipsorum. Paulo superius Abraham commemorauit, sed carnis originem, non uite similitudinem dicturus. Alterum, patrem illorum, qui nec genuit eos, nec creauit, ut homines essent, sed tamen filii erant eius, in quantum mali erant, non in quantum homines erant, in quo imitati, non in quo creati.

 Responderunt, et dixerunt ei: Pater noster Abraham est. Quasi tu quid dicturus es contra Abraham; aut si aliquid potes, aude reprehendere Abraham: quia non Dominus non audebat reprehendere Abraham, sed talis erat Abraham, qui non reprehenderetur a Domino, sed potius laudaretur: tamen isti uidebantur eum probare, ut aliquid mali diceret de Abraham, et esset occasio faciendi, quod cogitabant. Pater noster, inquiunt, Abraham est. Audiamus quomodo eis respondit Dominus, cum illorum damnatione laudans Abraham.

Dicit eis iehsu: Si filii Abrahe estis, opera Abrahe facite. Nunc autem queritis me interficere, hominem qui ueritatem uobis locutus sum, quam audiui a Deo: hoc Abraham non fecit. Ecce ille laudatus, isti damnati.  Abraham non erat homicida. Non dico, inquit, ego Dominus sum Abrahe: quod si dicerem, uerum dicerem. Nam dixit alio loco, Ante Abraham ego sum : et tunc eum illi lapidare uoluerunt. Non dixit hoc: Interim quod uidetis, quod aspicitis, quod me solum putatis, homo sum. Hominem dicentem uobis quod audiuit a Deo, quare uultis occidere, nisi quia non estis filii Abrahe? Et tamen superius ait, Scio quia filii Abrahe estis. Non negauit eorum originem, sed facta condemnat. Caro eorum ex illo erat, sed uita non erat. Ergo Christiani facti sunt semen Abrahe gratia Dei: non de carne Abrahe facti illi coheredes, Deus illos exheredauit, istos adoptauit. Isti sunt, de quibus alio loco a  Ioanne Baptista dictum est: Potens est Deus de lapidibus istis suscitare filios Abrahe . Illi enim sunt filii Abrahe, qui fidem Abrahe imitantur. Ideo subiunxit Dominus dicens: Si filii Abrahe estis, opera Abrahe facite. Factis probate nobilitatem, non uerbis. Sed queritis me interficere, hominem qui ueritatem locutus sum uobis, quam audiui a Deo. Hoc Abraham non fecit.

uos facite opera patris uestri. Et adhuc non dicit, quis est iste pater eorum. Modo illi quid responderunt? Ceperunt enim utcunque cognoscere non de carnis generatione Dominum loqui, sed de uite institutione. Et quia consuetudo Scripturarum est, quam legebant fornicationem, spiritualiter appellari, cum diis multis et falsis anima tanquam prostituta  subiicitur, ad hoc responderunt.

Dixerunt itaque ei: Nos ex prostitutione non sumus nati, unum patrem habemus Deum. Iam uiluit Abraham, repulsi sunt eum, quomodo repelli uoluerunt, ore ueridico, quia erat talis Abraham, cuius factum non imitabantur, et de illius genere gloriabantur, et mutauerunt responsionem, credo, dicentes apud seipsos: Quotiescunque nominauerimus Abraham, dicturus est nobis: Quare non imitamini eum, de cuius genere gloriamini? Nos sanctum, iustum, innocentem tantum uirum imitari non possumus, Deum dicamus patrem nostrum: uideamus quid nobis dicturus est. Nunquid falsitas inuenit quod diceret, et ueritas non inueniret quid responderet?  Audiamus quid dicant, audiamus quid audiant. Unum, inquiunt, patrem habemus Deum.

Dixit ergo eis iehsu: Si Deus pater uester esset, diligeretis utique me: ego enim ex Deo processi et ueni, neque enim a meipso ueni, sed ille me misit. Dicitis Deum patrem, agnoscite uel fratrem uestrum. Hic tetigit, quod sepius solet dicere: Non a meipso ueni, sed ille me misit; a Deo processi, et ueni. Christi ergo missio incarnatio eius est. Quod uero de Deo Patre processit uerbum, eterna processio est, non habens tempus, per quem factum est tempus. Ergo ab illo processit ut Deus, ut equalis, ut Filius unicus. Ut uerbum Patris uenit ad nos: quia uerbum caro factum est, ut habitaret in nobis. Aduentus eius, humanitas eius: mansio eius, diuinitas eius.

 Quare, inquit, loquelam meam non cognoscitis? quia non potestis cognoscere sermonem meum. Ideo non potuerunt cognoscere, quia non poterant audire. Sed unde audire non poterant, nisi quia corrigi credendo nolebant? et hoc inde?

uos ex patre diabolo estis. Quandiu patrem commemoratis? quandiu patrem mutatis, modo Abraham, modo Deum? Audite a Filio Dei, cuius filii estis, A patre diabolo estis. Deus creator omnium creaturarum creauit hominem: quomodo hic dicit, uos a patre diabolo estis? Quidquid a Deo creatum est, bonum est; et omnis homo, quantum creatura Dei est, bonus est. Quantum uero se subiicit per liberum arbitrium diabolo, a patre diabolo est. Bona enim hominis natura, sed uitiata est per malam uoluntatem,  et inde a patre est diabolo. Quod fecit Deus, non potest esse malum, si ipse homo non sit sibi malus. Inde ergo Iudei dicti sunt filii diaboli, non nascendo, sed imitando. Consuetudo uero Scripture sancte est, ex imitatione uel similitudine operum filios sepe nominare, uel propheta ad Iudeos ait: Pater tuus Amorrheus, et mater tua Cethea. Amorrhei gens erat quedam, unde originem Iudei non ducebant. Cethei et ipsi gentem suam habebant omnino alienam a genere Iudeorum. Sed quia erant impii Amorrhei et Cethei, Iudei autem imitati sunt impietates illorum: inuenerant filii parentes, non de quibus nascerentur, sed quorum mores sectando, pariter damnarentur. Queritis autem fortasse unde  ipse diabolus? Inde utique, unde et ceteri. Angeli in sua obedientia perstiterunt, ille inobediendo et superbiendo lapsus est angelus, et factus est diabolus. Sed modo audite quid dicat Dominus. uos, inquit, a patre diabolo estis.

Et desideria patris uestri facere uultis. Queritis me occidere, hominem qui ueritatem uobis dico. Et ille inuidit homini, et occidit hominem: diabolus enim est. Diabolus autem cum inuideret homini, serpente indutus, locutus mulieri, de muliere uenenauit et uirum, mortui sunt diabolum audiendo : quem non audissent, si Deum audire uoluissent. Positus enim homo inter Deum, qui creauit eum, et serpentem, qui fallebat eum, cui obtemperare debuit? Creatori non deceptori. Ergo ille  homicida erat ab initio. uidete genus homicidii fratres. Homicida dicitur diabolus, non gladio armatus, non ferro accinctus. Ad hominem uenit: uerbum malum seminauit, et occidit. Noli ergo putare, te non esse homicidam, quando fratri tuo mala persuades. Si fratri tuo mala persuades, occidis. Audi Psalmistam: Filii hominum, dentes eorum arma et sagitte, et lingua eorum machera acuta . uos ergo desideria patris uestri facere uultis: ideo seuitis in carnem, quia non potestis in mentem.

Ille homicida erat ab initio. Utique in primo homine, ex illo ille homicida. Ex quo potuit fieri homicidium? ex quo factus est homo: non enim posset occidi homo, nisi prius fieret homo. Homicida ergo ille ab initio, et unde homicida?

 Et in ueritate non stetit, quia ueritas non est in eo. Non quomodo in Christo sic est ueritas, ut Christus ipse sit ueritas. Si ergo iste in ueritate stetisset, in Christo stetisset. Sed in ueritate non stetit, quia ueritas non est in eo.

Cum loquitur mendacium, ex propriis loquitur, quia mendax est, et pater eius. Quid est hoc? Audistis uerba Euangelii, intenti accepistis. Ecce repeto, ut agnoscatis quid exigatis. De diabolo Dominus ei dicebat, que de diabolo dici a Domino meruerunt. Ille homicida erat ab initio, uerum est: nam primum hominem occidit. Et in ueritate non stetit, quia de ueritate lapsus est. Cum loquitur mendacium, utique ipse diabolus de proprio loquitur. Mendacium utique ipse diabolus de proprio loquitur,  quia mendax est et pater eius. Diabolus autem a semetipso mendax fuit, et mendacium suum ipse genuit. A nemine audiuit prius mendacium. Quomodo Deus Pater genuit Filium ueritatem, sic diabolus genuit quasi filium mendacium. Mendacium genuit, quia in ueritate non stetit. Omnis enim, qui in Deo manet, quia Deus ueritas est, in ueritate stat. Si quis uero a Deo recesserit, mendax erit, dicente Psalmographo: Omnis homo mendax . In quantum uero homo a Deo recedit, in tantum mendax erit, dum a ueritate declinauerit; et inde peccator erit: quia omne peccatum non est ueritas, sed mendacium, quia recedendo a Deo non habet ueritatem. Diabolus uero bonus creatus est, sed per seipsum malus factus est, declinando a summo bono. Ideo  ex propriis locutus est mendacium, quia in seipso inuenit, unde esset mendax. Homo uero deceptus a diabolo, factus est a diabolo mendax: ideoque filius diaboli non natura, sed imitatione. Recedamus ergo a patre mendacii, curramus ad patrem ueritatis. Amplectamur ueritatem, ut accipiamus ueram libertatem. Iudei apud patrem suum uiderant, quod loquebantur. Quid? nisi mendacium? Dominus autem Patrem suum uidit, quod loqueretur. Quid? nisi seipsum? Quid? nisi uerbum Patris eternum, et Patri ceternum? Ideo subiunxit.

Ego ueritatem dico uobis, et non creditis mihi. Nam mendax mendacium loquitur, sed ueritas ueritatem profert. Diabolus mendax, Christus uero ueritas et  ueritatis assertor, quia ex ueritatis ore nichil aliud poterit procedere, nisi ueritas. Sequitur ergo:

Quis ex uobis arguet me de peccato? Sicut ego arguo uos uestrumque patrem de peccato et mendacio. Ecce qualis est mansuetudo Christi. Relaxare peccata uenerat, et dicebat: Quis ex uobis arguet me de peccato? Non dedignatur ex ratione ostendere se peccatorem non esse, qui ex uirtute diuinitatis potuit peccatores iustificare. Interrogat eos, quare ueritatem non uelint credere, dicens:

Si ueritatem locutus sum uobis, quare non creditis mihi? Nisi quia filii diaboli estis, et non ueritatis? Filii diaboli non natura, sed imitatione. Redditque causam cur ueritati non crederent, cum dicit: Ideo uos non auditis, quia ex Deo non estis. Iterum noli  attendere naturam, sed uitium. Sic sunt isti ex Deo, et non sunt ex Deo. Natura ex Deo, uitio non ex Deo. Natura uero bona, que ex Deo est, peccauit uoluntate, credendo quod diabolus persuasit; et uitiata est: ideo medicum querat, quia sana non est. Agnoscatur natura, unde Creator laudetur: agnoscatur uitium, propter quod medicus aduocetur. Terribile est quod subdit:

Qui est ex Deo, uerba Dei audit: propterea uos non auditis, quia ex Deo non estis. Si enim ipse uerba Dei audit, qui ex Deo est, et audire uerba eius non potest quisquis ex illo non est, interroget se unusquisque uestrum, si uerba Dei in aure cordis percepit, et intelligit unde sit. Celestem patriam desiderare ueritas iubet, carnis desideria conterere, mundi  gloriam declinare, aliena non rapere, propria largiri. Penset ergo apud se unusquisque uestrum, si hec uox Dei in cordis eius aure conualuit, et quia iam ex Deo sit, agnoscit. Dixerunt ergo Iudei:

Nonne bene dicimus nos, quia Samaritanus es tu, et demonium habes? Accepta autem tanta contumelia, quid Dominus respondeat, audiamus.

Ego demonium non habeo, sed honorifico Patrem meum, et uos inhonorastis me. Quia enim Samaritanus interpretatur custos, et ipse ueraciter custos est, de quo Psalmista ait: Nisi Dominus custodierit ciuitatem, in uanum uigilant qui custodiunt eam ; et cum per Esaiam dicat: Custos quid de nocte? custos quid de nocte ? Respondere noluit Dominus: Samaritanus non sum; sed, Ego  demonium non habeo. Duo quippe ei illata fuerunt: unum negauit, et aliud tacendo consensit. Custos namque humani generis uenerat; et si Samaritanum se non esse diceret, esse se custodem negaret. Sed tacuit quod recognouit, et patienter repulit, quod dictum fallaciter audiuit, dicens: Ego demonium non habeo. Hic uero in semetipso nobis Dominus patientie prebuit exemplum, qui si respondere uoluisset Iudeis, uos demonium habetis, uerumque dixisset quia nisi impleti demonio, tam peruerse de Deo loqui non possent. Sed accepta iniuria, etiam quod uerum erat, dicere ueritas noluit, ne non dixisse ueritatem, sed prouocatus, contumeliam reddidisse uideretur. Ex qua re quid nobis innuitur?  nisi ut eo tempore, quo a proximis ex falsitate contumelias accipimus, eorum etiam uera mala taceamus, ne ministerium iuste correptionis in arma uertatur furoris. Sed quid nobis ad ista faciendum sit, adhuc exemplo nos admonet, cum subiungit:

Ego autem non quero gloriam meam: est qui querat, et iudicet. Scimus certe, quod scriptum est, quia Pater omne iudicium dedit Filio ; et tamen ecce idem Filius iniurias accipiens, gloriam suam non querit. Illicitas contumelias Patris iudicio reseruat, ut nobis profecto insinuet, quantum nos esse patientes debemus, dum adhuc se ulcisci non uult et ipse qui iudicat. Cum uero malorum peruersitas crescit, non solum frangi predicatio non debet, sed etiam augeri: quod suo exemplo nos admonet,  qui postquam habere demonium dictus est, predicationis sue beneficia largius impendit, dicens:

Amen, amen dico uobis, si quis sermonem meum seruauerit, mortem non uidebit in eternum. Sed sicut bonis necesse est, ut meliores etiam per contumelias existant, ita semper reprobi de beneficio peiores fiunt, nam accepta predicatione iterum dicunt:

Nunc cognouimus, quia demonium habes. Quia enim eterne morti inheserant, eamdem mortem cui inheserant, non uidebant; dum solam mortis carnem aspicerent, in ueritatis sermone caligabant, dicentes:

Abraham mortuus est, et Prophete: et tu dicis, Si quis sermonem meum seruauerit, mortem non gustabit in eternum? Unde et ipsi ueritati eumdem Abraham  et prophetas quasi uenerantes preferunt, sed aperta nobis ratio ostenditur, quod qui Deum nesciunt, Dei quoque famulos falso uenerantur. uos, inquit, dicitis, Demonium habes; ego uos ad uitam uoco: seruate sermonem meum, et non moriemini. Illi audiebant: mortem non uidebit in eternum, qui seruauerit sermonem meum, et irascebantur, quia iam mortui erant illa morte, que uitanda erat: nam illam mortem uitare non potuerunt, qua mortuus est Abraham, et prophete, id est, carnis mortem. Nam Abraham Spiritu uiuebat: et ideo de eo ipsa ueritas ait alio loco: Non est Deus mortuorum, sed uiuorum . Quid est quod ait, Mortem non uidebit in eternum? id est, mortem damnationis cum diabolo,  et angelis eius. Nam ista mors corporis migratio quedam est sanctis ad meliorem uitam, impiis uero ad penas perpetuas: quas hic mortis nomine ueritas designare uoluit. Sed ista morte, quam Dominus uult intelligi, nec Abraham mortuus est, nec prophete mortui sunt. Illi enim mortui sunt, et uiuunt: isti uiuebant, et mortui erant. Quem teipsum facis, inquiunt: ut dicas, mortem non uidebit in eternum, qui seruauerit sermonem meum, cum scias et Abraham mortuum, et prophetas mortuos?

Respondit iehsu: Si ego glorifico meipsum, gloria mea nichil est: est Pater meus, qui glorificat me. Hoc ait propter illud, quod dixerunt: Quem teipsum facis? Refert enim gloriam suam ad Patrem, de quo est quod Deus est. Dicit Patrem suum Dominus iehsu  Christus, quem illi dicebant dominum suum, et non cognouerunt. Si enim ipsum cognouissent, eius Filium recepissent.

Ego autem, inquit, noui eum. Secundum carnem iudicantibus potuit et hinc arrogans uideri, quia dixit: Ego noui eum. Sed uide quid sequitur:

Si dixero, Non noui eum, ero similis uobis, mendax. Ergo arrogantia non ita uitatur, ut ueritas relinquatur.

Sed scio eum, et sermonem eius seruo. Sermonem Patris tanquam Filius loquebatur, et ipse erat uerbum Patris, quod hominibus loquebatur. Et notandum, quod uidit eos Dominus aperta sibi impugnatione resistere, et tamen eis se iterata non desinit uoce predicare, dicens:

 Abraham pater uester exsultauit, ut uideret diem meum; uidit, et gauisus est. Tunc quippe diem Domini Abraham uidit: cum in figura summe Trinitatis tres angelos hospitio recepit : quibus profecto susceptis, sic tribus quasi uni locutus est: quia etsi in personis numerus Trinitatis est, in natura tamen unitas est diuinitatis. Sed carnales mentes audientium, oculos a carne non subleuant: in eo solam carnis etatem pensant, dicentes:

Quinquaginta annos nondum habes, et Abraham uidisti? Quos benigne Redemptor noster a carnis sue intuitu submouet, et ad diuinitatis contemplationem trahit, dicens:

Amen, amen dico uobis, Antequam fieret Abraham, ego sum. Ante enim preteriti temporis est, sum  presentis. Et quia preteritum et futurum tempus diuinitas non habet, sed semper esse habet, non ait: Ante Abraham ego fui, sed, ante Abraham ego sum. Unde et ad Moysen dicitur, Ego sum, qui sum: et Dices filiis, Isrel, Qui est, misit me ad uos . Ante ergo uel post, Abraham habuit, qui et accedere potuit per exhibitionem presentie, et recedere per cursum uite. ueritas uero semper esse habet, quia ei quidquam nec priore tempore incipitur, nec subsequenti terminatur. Sed sustinere ista eternitatis uerba mentes infidelium non ualentes, ad lapides currunt; et quem intelligere non poterant, obruere querebant. Quid autem contra furorem lapidantium Dominus fecit, ostenditur, cum protinus  subinfertur.

iehsu autem abscondit se, et exiuit de templo. Mirum ualde est, fratres karissimi, cur persecutores suos Dominus sese abscondendo declinauerit, qui si diuinitatis sue potentiam exercere uoluisset, tacito nutu mentis in suis eos ictibus ligaret, aut in pena mortis subite obrueret. Sed quia pati uenerat, exercere iudicium nolebat. Certe sub ipso passionis tempore, et quantum poterat, ostendit, et tamen hoc, ad quod uenerat, pertulit. Nam cum persecutoribus suis se querentibus diceret: Ego sum : sola hac uoce eorum superbiam perculit, et omnes in terram strauit. Qui ergo hoc in loco potuit manus lapidantium non se abscondendo euadere, cur abscondit se, nisi quod homo inter homines, et factus Redemptor  noster, alia nobis uerbo loquitur, alia exemplo? Qui autem nobis hoc exemplo loquitur, nisi ut etiam, cum resistere possumus, iram superbientium humiliter declinemus?



CAPUT IX.

Postquam exisset Dominus de templo Iudeorum, quid fecerit in populo gentium, imo totius humani generis, audiamus. Sequitur enim Euangelista, et ait:

Preteriens uidit hominem cecum a natiuitate. Ea quippe, que fecit Dominus noster iehsu Christus, stupenda atque miranda, et opera et uerba sunt. Opera, quia facta sunt: uerba, quia signa sunt. Si ergo quid significet hoc, quod factum est, cogitemus,  genus humanum est iste cecus. Hec enim cecitas contigit in primo homine per peccatum, de quo omnes originem duximus, non solum mortis, sed etiam iniquitatis. Si enim cecitas est infidelitas, illuminatio est fides, quem fidelem, quando uenit Christus, inuenit, ideo Euangelista de Christo dicit, Et preteriens. Sic preterit enim Christus, et non in uia peccatorum nostrorum stetit, sicut in quadam parabola ipse Dominus ait: uenit enim Samaritanus secus uiam . Qui uenit sanare uulneratum semiuiuum, preteriens cecum illuminat. Qui uulneratus in parabola dicitur, hic in re gesta cecus illuminatur. uidit ergo hominem cecum, non utcunque cecum, sed a natiuitate cecum. Omnes enim homines preter illum solum, qui ex uirgine natus  est, originali peccato ceci, id est, cum peccato nati sunt, quod ex radice peccatrice primi parentis traxerunt. Interrogauerunt eum discipuli eius, Rabbi. Scis quia Rabbi magister est. Magistrum appellabant, quia discere desiderabant. Questionem quippe Domino proposuerunt tanquam magistro.

Quis peccauit? hic, aut parentes eius? Respondit iehsu: Neque hic peccauit, neque parentes eius, ut cecus nasceretur. Quid est quod dixit? Si nullus homo sine peccato, nunquid parentes huius ceci sine peccato erant? Nunquid ipse sine peccato originali natus erat, uel uiuendo nichil addiderat? Si ergo et parentes eius habuerunt peccatum, et iste habuit peccatum, quare Dominus dixit: Neque hic peccauit, neque parentes eius? nisi ad rem respondit,  de qua interrogatus est, cur cecus nasceretur. Habebant enim peccatum parentes eius, sed non ipso peccato factum est ut cecus nasceretur. Si ergo non peccato parentum factum est, ut cecus nasceretur, quare cecus natus est? Audi magistrum docentem. Querit credentem, ut faciat intelligentem. Ipse causam dicit, quare sit ille cecus natus, Neque hic peccauit, inquit, neque parentes eius.

Sed ut manifestentur opera Dei in illo. Non solum quid in hoc tantummodo ceco acturus sum, sed ut manifestetur quid in cecitate totius humani generis per me agendum sit. Deinde secutus adiunxit:

Me oportet operari opera eius, qui misit me, donec dies est. Mementote quomodo uniuersam gloriam illi  dat, de quo est, quia ille habet filium, qui de illo sit, ipse non habet, de quo sit. Que sunt opera Domini, propter que uenit Filius Dei in mundum? nisi cecitatem generis humani illuminare, uulnerata queque sanare, perdita querere, deformia reformare? Sed quid est, quod dixit: Me oportet operari opera eius qui me misit, donec dies est?

uenit enim nox, in qua nemo potest operari. Constat expressum ac definitum diem commemorasse Dominum hoc loco seipsum, id est, lumen mundi.

Quamdiu, inquit, sum in hoc mundo, lumen sum mundi. Ergo ipse operatur. Quamdiu est autem in mundo? Putamus fratres eum fuisse hic tunc, et modo non hic esse? Si hoc putamus, iam ergo post ascensum facta est nox ista. Quid est, quod ait discipulis,  ascendens in celum: Ecce ego uobiscum sum omnibus diebus usque ad consummationem seculi . Qui tunc corporali presentia fuit in mundo, nunc diuina potentia presens est ubique in mundo. Audiuimus diem, audiamus que sit nox ista. Quid igitur? quid dicemus de nocte ista, quando erit, quando nemo poterit operari? Nox ista impiorum erit, nox ista eorum erit, quibus in fine dicetur: Ite in ignem eternum qui paratus est diabolo, et angelis eius . Sed et nox dicta est, non flamma, non ignis. Audi quia et nox est, de quodam seruo dicit: Ligate illi manus et pedes, et proiicite eum in tenebras exteriores. Operetur ergo homo, ne illa nocte preueniatur, ubi nemo possit operari. Modo est, ut operetur fides per dilectionem.  Et si modo operamur, hic est dies, hic est Christus. Audi promittentem, et ne arbitreris absentem. Ecce ego uobiscum sum omnibus diebus usque ad consummationem seculi: ibi enim erit nox, ubi nemo possit operari, sed recipere quod operatus est. Aliud est tempus operationis, aliud receptionis. Reddet enim unicuique secundum opera sua . Audiamus sollicita mente Apostolum exhortantem nos operari dum tempus habemus: dicit enim: Dum tempus habemus, operemur bonum . Quid enim Christus dixerit admonendo bonos, terrendo malos, audiuimus. Sed uideamus quid fecerit.

Hec cum dixisset, exspuit in terram, et fecit lutum ex sputo, et liniuit lutum super oculos eius, et dixit ei:  uade, et laua in natatoria Sile, quod interpretatur missus. Quid fecit Dominus, perspicuum est. Illuminatio enim facta est in ceco, sed magnum mysterium commendatur in humano genere. Exspuit in terram, de saliua lutum fecit, quia uerbum caro factus est, et unxit oculos ceci, inunctus erat, et nondum uidebat. Mittit illum ad piscinam, que uocatur Sile. Pertinuit autem ad Euangelistam commendare nobis nomen huius piscine, et ait, quod interpretatur missus. Iam quis est missus, agnoscitis. Nisi enim ille fuisset missus, nemo nostrum fuisset ab iniquitate dimissus. Lauit ergo oculos in ea piscina, que interpretatur missus, baptizatus est in Christo. Si ergo, quando eum in seipso quodammodo baptizauit, tunc  illuminauit: quando inunxit, fortasse catechumenum fecit. Potest quidem aliter atque aliter tanti sacramenti exponi et pertractari profunditas; sed hoc sufficiat caritati uestre. Ungitur catechumenus, id est, docetur ut credat in Christum: mittitur ad piscinam baptismi, ut illuminetur, ut lumen uerum agnoscat, ut remissionem peccatorum accipiat, ut ex filio ire efficiatur Filius Dei, illuminatusque ueniat predicare Christum.

Itaque uicini, et qui uiderant eum prius, quia mendicus erat, dicebant: Nonne hic est, qui sedebat, et mendicabat? Alii dicebant, quia hic est; alii autem, nequaquam, sed similis est eius. Aperti oculi uultum mutauerant.

Ille dicebat, quia ego sum. uox grata, ne damnaret  ingrata.

Dicebant ergo ei: Quomodo sunt aperti oculi tui? Respondit: Ille homo, qui dicitur Christus, lutum fecit, et unxit oculos meos, et dixit mihi: uade ad natatoriam, et laua, et abii et laui, et uideo. Ecce annuntiator factus est gratie. Ecce euangelizat, confitetur uidens. Cecus ille confitebatur, et cor impiorum ringebatur, quia non habebant in corde, quod iam ille habebat in facie.

Dixerunt ei, Ubi est ille? ait, Nescio. In his uerbis animus ipsius adhuc inuncto similis erat nondum uidenti. Sed ponamus, fratres, tanquam illam inunctionem in animo habuerit, et predicat, et nescit, quem predicat.

Adducunt eum ad Phariseos, qui cecus fuerat.  Erat autem Sabbatum quando lutum fecit iehsu, et aperuit oculos eius. Iterum ergo interrogabant eum Pharisei, quomodo uidisset. Ille autem dixit: Lutum posuit mihi super oculos meos, et laui, et uideo. Dicebant ergo ex Phariseis quidam. Non omnes, sed quidam: iam enim inungebantur quidam. Quid ergo dicebant, nec uidentes, nec uncti?

Non est iste homo a Deo, qui Sabbatum non custodit. Ipse potius custodiebat, qui sine peccato erat. Sabbatum enim spiritale hoc est, non habere peccatum. Denique, fratres, hoc admonet Deus, quando commendat Sabbatum: Omne opus seruile non facietis . Hec sunt uerba Dei Sabbatum commendantis: Omne opus seruile non facietis. Iam superiores lectiones interrogate, quod sit opus seruile,  et a Domino audite: Omnis qui facit peccatum seruus est peccati . Sed isti nec uidentes, ut dixi, nec inuncti, Sabbatum carnaliter obseruabant, spiritualiter uiolabant.

Alii dicebant: Quomodo potest homo peccator hec signa facere? Ecce sunt inuncti.

Et schisma erat in eis. Dies ille diuisus erat inter lucem et tenebras.

Dicunt ergo ceco iterum: Tu quid dicis de eo qui aperuit oculos tuos? Quid de illo sentis? Quid existimas? Quid iudicas? Querebant quemadmodum homini calumniarentur, ut de synagoga pelleretur, sed a Christo inueniretur. Sed ille constanter, quod sentiebat, expressit. Ait enim:

 Quia propheta est. Adhuc quidem inunctus in corde, nondum Dei Filium confitetur, nec mentitur tamen. Ipse Dominus de seipso ait: Non est propheta sine honore, nisi in patria sua .

Non crediderunt ergo Iudei de illo, quia cecus fuisset, et uidisset, donec uocauerunt parentes eius, qui uiderat, et interrogauerunt eos, dicentes: Hic est filius uester, quem uos dicitis, quia cecus natus est? Quomodo ergo nunc uidet? Responderunt parentes eius eis, et dixerunt: Scimus quia hic est filius noster, et quia cecus natus est; quomodo autem nunc uideat, nescimus. Et dixerunt: Ipsum interrogate, etatem habet, ipse de se loquatur. Scimus autem, quia filius noster est; sed iuste cogeremur loqui pro infante, quia ipse pro se loqui non posset: olim loquitur, modo uidet,  cecum a natiuitate nouimus. Loquentem olim scimus, uidentem modo uidemus, ipsum interrogate, ut instruamini.

Hec dixerunt parentes eius, quia timebant Iudeos; iam enim conspirauerant Iudei, ut si quis eum confiteretur Christum, extra synagogam fieret. Iam non erat malum extra synagogam fieri. Illi expellebant, sed Christus excipiebat: propterea parentes eius dixerunt: quia etatem habet, ipsum interrogate.

uocauerunt ergo rursum hominem, qui fuerat cecus, et dixerunt ei: Da gloriam Deo. Quid est, da gloriam Deo? Nega quod accepisti. Hoc plane non est gloriam Deo dare, sed Deum potius blasphemare. Da, inquiunt, gloriam Deo.

Nos scimus, quia hic homo peccator est. Dixit ergo  ille: Si peccator est, nescio; unum scio, quia cecus essem, modo uideo. Dixerunt ergo illi: Quid fecit tibi? quomodo aperuit tibi oculos? Et ille iam stomachans aduersus duritiam Iudeorum, et ex ceco uidens, non ferens cecos.

Respondit eis, Dixi uobis iam et audistis quid iterum uultis audire? Nunquid et uos uultis discipuli eius fieri? Quid est, Nunquid et uos? nisi, quia ego iam sum? Nunquid et uos uultis? iam uideo, sed non uideo uos uidere.

Maledixerunt ei, et dixerunt: Tu discipulus eius sis. Tale maledictum super nos, et super filios nostros. Maledictum est enim, si cor discutias, non si uerba perpendas.

Nos autem Mosi discipuli sumus. Nos scimus, quia  Mosi locutus est Deus. Utinam sciretis quia Mosi locutus est Deus! sciretis quod per Mosen predictus est Deus. Habetis enim Dominum dicentem: Si crederetis Mosi, crederetis et mihi; de me enim ille scripsit . Itane? sequimini seruum, et dorsum ponitis contra Dominum? Sed nec seruum sequimini, nam per illum ad Dominum duceremini.

Respondit ille homo, et dixit eis: In hoc mirabile est, quia uos nescitis unde sit, et aperuit oculos meos. Scimus autem quia peccatores Deus non exaudit; sed si quis Dei cultor est, et uoluntatem eius facit, hunc exaudit. Adhuc inunctus loquitur; nam et peccatores exaudit Deus. Si enim peccatores Deus non exaudiret, frustra ille Publicanus oculos in terram demittens,  et pectus suum percutiens, diceret: Domine, propitius esto mihi peccatori ; et ista confessione meruit iustificationem, quomodo iste cecus illuminationem. Sed peccatoribus lauandum est cor penitentie lacrymis, ut exaudiantur; et fiet in corde illorum quod factum est in facie ceci huius; et sentient Deum illos exaudire, qui, ut peccatores saluaret, uenit in hunc mundum.

A seculo non est auditum quia aperuit quis oculos ceci nati. Nisi esset hic a Deo, non poterat facere quidquam. Libere et constanter confessus est ueritatem. Hec enim, que facta sunt a Domino, a quo fierent, nisi a Domino? aut quando a discipulis talia fierent, nisi in eis Dominus habitaret?

Responderunt, et dixerunt: In peccatis natus es  totus. Quid est totus? Cum oculis clausis, sed qui aperuit oculos, saluat et totum. Ipse dabit in corde resurrectionem, qui in facie dat illuminationem. In peccatis totus natus es.

Et tu doces nos? Et eiecerunt eum foras. Ipsi illum magistrum fecerant; ipsi, ut discerent, toties interrogauerunt, et interrogati docentem proiecerunt. Sed quid dixi iamdudum, fratres. Illi pellunt, Dominus suscipit; magis enim quia expulsus est, Christianus factus est. Certe proiectus est iste de synagoga.

Audiuit iehsu, et uenit ad eum, et dixit ei: Tu credis in Filium Dei? Et ille: Quis es, Domine, ut credam in eum? uidebat autem, et non uidebat. uidebat oculis tantum, sed corde adhuc non uidebat. Ait illi Dominus: Et uides eum, hoc est, oculis: et qui loquitur  tecum, ipse est. Audiuit ergo iehsu, quia eiecerunt eum foras, et cum inuenisset eum, dixit ei: Tu credis in Filium Dei? Modo lauat faciem cordis. Respondit ille, et dixit: Quis es, Domine, ut credam in eum?

Et dixit ei iehsu: Et uidisti eum; et qui loquitur tecum, ipse est. Tunc prostratus adorauit eum. Nunc lauat faciem cordis. Denique iam facie lota cordis, et mundata conscientia, agnoscens illum non Filium hominis tantum, quod ante crediderat, sed etiam Filium Dei, quem uidebat, ait: Credo, Domine. Sed parum est dicere Credo; uis uidere qualem credat? Procidens adorauit eum. Si eum Dei Filium non credidisset, quem uidebat, nullatenus adorasset eum.  Incumbite ergo orationibus, peccatores, confitemini peccata uestra, orate ut deleantur, orate ut minuantur, orate ut uobis proficientibus ipsa deficiant; tamen nolite desperare, et peccatores orate. Quis enim non peccauit? A sacerdotibus incipe. Sacerdotibus dictum est: Prius offerte sacrificia pro peccatis uestris, et sic pro populo . Sequitur:

In iudicium ego in hunc mundum ueni, ut qui non uident, uideant; et qui uident, ceci fiant. Quid est quod dicit: In iudicium ego in hunc mundum ueni, dum alio loco dicit: Non enim ueni ut iudicem mundum? nisi quia aliud est iudicium discretionis, aliud est iudicium damnationis, de quo Dominus ipse ait alibi: Qui non credit in me, iam iudicatus est , id est, damnatus. Hic enim in hoc loco, sicut  in sequentibus uerbis patet, iudicium discretionis significare, dum ait: Ut qui non uident, uideant; et qui uident, ceci fiant. Quid est ut qui non uident, uideant? id est: Qui se non uidere confitentur, et medicum querunt, ut uideant; et qui uident, ceci fiant. Quid est, qui uident, ceci fiant? Id est, qui se putant uidere, et medicum non querunt, sed in sua cecitate permanent. Ergo istam discretionem uocauit iudicium, qua discernit humiles a superbis, credentes a non credentibus, medicum querentes, ab eis qui medicum querere contemnunt. O Domine, uenisti ut qui non uident uideant; recte, quia lumen es; recte, quia dies es; recte, quia a tenebris liberas homines. Hoc omnis anima accipiat, hoc omnis anima intelligat, ut non maneant in tenebris, sed  illuminentur ab eo qui illuminat omnem hominem uenientem in hunc mundum . Commoti sunt ergo uerbis istis quidam ex Phariseis:

Et dixerunt ei: Nunquid et non ceci sumus? Audi iam quid est quod eos mouebat: Et qui uident, ceci fiant.

Dixit eis iehsu: Si ceci essetis, non haberetis peccatum. Cum sit cecitas ipsa peccatum, si ceci essetis, id est, si uos cecos aduerteretis, si uos cecos diceretis, et ad medicum curreretis; si ergo ita ceci essetis, non haberetis peccatum.

Nunc uero quia dicitis, quia uidemus, peccatum uestrum manet. Quare? quia dicendo uidemus, medicum non queritis, in cecitate uestra remanetis.



CAPUT X.


Amen, amen dico uobis: Qui non intrat per ostium in ouile ouium, sed ascendit aliunde, fur est, et latro. Usque in eum locum: Hoc prouerbium dixit eis iehsu.

Illi autem non cognouerunt quid loqueretur eis. Propter Phariseorum  uenenatam et superbam, et insanabilem arrogantiam Dominus iehsu ista contexuit, que in hac parabola leguntur, quam ipse illis intelligentibus exponere dignatus est: in qua nos salubriter, si aduertamus, admonuit non gloriari in sapientia humana, non in morum dignitate, si humilitas fidei catholice in Christum desit. Multi enim sunt pagani qui secundum quamdam uite huius consuetudinem dicuntur  boni homines, innocentes, et quasi obseruantes ea que in lege precepta sunt, deferentes honorem parentibus suis, non mechantes, non homicidium perpetrantes, non furtum facientes, non falsum aduersus quemquam testimonium perhibentes, et cetera, que in lege mandata sunt, uelut obseruant, et Christiani non sunt, et plerumque se iactant, quomodo isti Pharisei, dicentes: Nunquid et nos ceci sumus? Sed hec omnia inaniter faciunt, quia non intrant per ostium, sed aliunde tumido fastu quasi per seipsos ascendere querunt. Quapropter Dominus similitudinem proposuit de grege suo, et de ostio, qua intratur ad ouile. Quid enim prodest uana iactantium de bene uiuendo inflatio, dum ad finem perpetualiter bene uiuendi uita eorum non perueniat?  Ad hoc enim debet unicuique prodesse bene uiuere, ut detur illi semper bene uiuere. Nam si cui non datur semper bene uiuere, quid prodest ei bene uiuere? Ad tempus igitur nec bene uiuere dicendi sunt, qui finem bene uiuendi uel cecitate nesciunt, uel inflatione contemnunt. Non est autem cuiquam spes uera et certa semper bene uiuendi, nisi agnoscat uitam, que est Christus, et per ianuam intret in ouile. Sunt enim quidam homines qui in suis gloriantur moribus, et alios post se trahere querunt, non de Christi preceptis instruentes suos sectatores, sed suis exemplis uiuere eis suadentes; de quibus alio loco ipsa ueritas ait: Docentes doctrinas hominum, et mandata Dei contemnentes . Hi per aliam partem ascendere querunt, rapere et occidere,  non ut pastor, saluare atque conseruare. De talibus hic dictum est: Sed ascendit aliunde, ille fur est, et latro. Non solum uero tales inueniuntur doctores inter eos qui sine nomine Christi sunt, sicut multi philosophorum, qui suam sapientiam buccis crepantibus uentilabant, et uitam beatam suis sectatoribus promittebant; uerum etiam plurimi, qui Christiano nomine censebantur, et illuminatos a Christo se esse iactitabant, fingentes sibi noua queque nomina de Christo, eaque fidei catholice contraria, sicut innumerabiles heretici faciebant, existimantes se falso nomine per ianuam, que Christus est, intrare. Sabellius dicit: Qui Filius est, ipse est Pater, sed Filius non est Pater. Non intrat per ostium, qui Filium dicit Patrem. Arius dicit: Aliud  est Pater, aliud Filius. Recte diceret, si diceret: alius, non aliud; quando enim dicit aliud, ei contradicit, a quo audit: Ego et Pater unum sumus . Nec ipse ergo intrat per ostium. Predicat enim Christum qualem sibi pingit, non qualem ueritas habet. Photius dicit: Christus homo est tantum, non Deus. Nec ipse intrat per ostium, quia Christus et homo et Deus est. Huic enim noua heresis, que nostris temporibus orta est, consentire uidetur, affirmando et predicando: Christus, sicut quilibet sanctorum, nuncupatiuus est Deus, et non uerus. Quid opus est multa percurrere, et multa uana heresum dinumerare? Hoc tenete, ouile Christi, Ecclesiam catholicam esse credite. Quicunque  uult intrare ad ouile, per ostium intret, id est, per Christum, et Christum uerum Deum, et uerum Filium Dei predicet. Nec solum Christum predicet, sed Christi quoque gloriam querat, non suam. Nam multi querendo gloriam suam, oues Christi sparserunt potius, quam congregauerunt. Humilis est enim ianua Christus Dominus Deus noster, qui ait: Discite a me, quia mitis sum, et humilis corde. . Qui intrat per hanc ianuam, oportet humiliet se, ut sano capite possit intrare. Hi sunt qui uocem ueri pastoris audiunt. Hi sunt quos proprias oues nominatim uerus pastor uocat: de his dictum est: Gaudete et exsultate, quoniam nomina uestra scripta sunt in celis . Hinc enim eas uocat nominatim. Et quis alius eas emittit, nisi qui eorum  peccata dimittit, ut eum sequi duris liberate uinculis possunt? Et quis eas precedit, quo eum sequuntur, nisi qui resurgens a mortuis iam non moritur, et mors illi ultra non dominabitur? Has uero educit a fide ad speciem; et ante istas uadit, quia prior omnium ascendit in celum; et que sunt oues sue, illum sequuntur, quia sciunt uocem doctrine sue. Alienos uero ductores non sequuntur, sed fugiunt ab eis, quia non nouerunt uocem, id est doctrinam, alienorum. Sed loquente Domino Iesu, non intellexerunt, qui audierunt ; incrassatum enim habuerunt cor, et grauiter audierunt . Nominat ostium, nominat ouile, nominat oues, commendat hec omnia, sed nondum exponit. Legamus ergo quia uenturus est ad ea uerba in quibus  nobis aliqua que dixit dignetur exponere; ex quorum expositione dabit nobis fortasse etiam illa que non exposuit intelligere. Pascit enim manifestis, exercet obscuris. Audiamus exponentem, qui audiuimus proponentem.

Dicit ergo eis iterum iehsu: Amen, amen dico uobis, quia ego sum ostium ouium. Ecce ipsum ostium, quod clausum posuerat, aperuit. Ipse est ostium. Agnouimus, intremus, ut nos intrasse gaudeamus.

Omnes quotquot uenerunt, fures sunt et latrones. Quid est hoc, Domine? Omnes quotquot uenerunt. Quid enim? tu uenisti. Sed intellige: Omnes quotquot uenerunt, dixit, utique preter me. Recolamus ergo. Ante aduentum ipsius uenerunt prophete; nunquid fures fuerunt et latrones? Absit. Non preter illum  uenerunt, sed cum illo uenerunt. Cum illo, inquam, uenerunt, quia uenturus precones mittebat, et eorum corda quos miserat possidebat. Cum illo ergo uenerunt, quia cum uerbo Dei uenerunt. Ego sum, inquit, uia, ueritas et uita . Ipse est ueritas. Cum illo uenerunt, quia ueraces fuerunt, et ueritatem predicauerunt. Quotquot autem preter illum uenerunt, fures sunt et latrones. Per se uenerunt, quia per eum missi non fuerunt, dicente Apostolo: Quomodo predicabunt, nisi mittantur ? Et quia per se uenerunt, et non sunt ab eo missi, fures sunt et latrones. Nam ante aduentum Christi falsi fuerunt in populo Dei Prophete, falsi doctores, sicut post aduentum illius sub nomine Christiano quamplurimi  falsi fuerunt doctores, nec doctores, sed seductores; non predicatores, sed predatores, latrocinia exercentes, non sane doctrine inherentes, sed false, de quibus dictum est: Fures sunt, et latrones, id est, ad furandum et occidendum uenerunt. Sed non audierunt eos ille que uere sunt oues, non sub pelle ouina lupinum cor abscondentes. Igitur qui ante aduentum Christi predicauerunt, eodem spiritu predicauerunt, quo Apostoli et sancti doctores, qui post aduentum Christi ueritatis uiam mundo ostenderunt. Quotquot autem illo tempore crediderunt, uel Abraham, uel Isaac, uel Iacob, uel Mosi, uel aliis patriarchis, aliisque prophetis Christum prenuntiantibus, oues erant, et Christum crediderunt, non alienam uocem, sed ipsius Christi audierunt. Nam iudex clamabat  in precone, dum preco iudicem annuntiabat uenturum. Alii sunt ergo quos non audierunt oues, in quibus non erat uox Christi, errantes, falsa docentes, inania garrientes, uana fingentes, miseros seducentes, sicut pseudoprophete, sicut scribe et Pharisei temporibus ipsius Domini. Hi sunt qui uenerunt per se, et non sunt a iudice missi. His uero cum doctrinis suis procul expulsis, uideamus quos non Pastor bonus uocat. Dicit enim:

Ego sum ostium, per me si quis introierit, saluabitur, et ingredietur, et egredietur, et pascua inueniet. Et per hoc euidenter ostendit, non solum pastorem, sed etiam oues intrare per ostium. Sed quid est, ingredietur et egredietur, et pascua inueniet? Ingredi quippe in Ecclesiam per ostium Christum, ualde  bonum est. Exire autem de Ecclesia, sicut ait ipse Ioannes euangelista in Epistola sua: Ex nobis exierunt, sed non erant ex nobis , non est utique bonum. Talis ergo egressus non posset a bono Pastore laudari, ut diceret: Et ingredietur et egredietur, et pascua inueniet. Est ergo aliquis non solum ingressus, uerum etiam egressus bonus per ostium bonum, quod est Christus. Sed quis est ille laudabilis et beatus egressus? Possim quidem dicere ingredi nos, quando interius aliquid cogitamus, egredi autem, quando exterius aliquid operamur, et quoniam, sicut dicit Apostolus, per fidem habitat Christus in cordibus nostris, egredi per Christum, esse secundum ipsam fidem etiam foris, id est, coram hominibus operari; unde et in psalmo dicitur: Exiet homo ad  opus suum ; et ipse Dominus dicit: Luceant opera uestra coram hominibus . Sed plus me delectat quod ipsa ueritas tanquam Pastor bonus, et ideo doctor bonus, quodam modo nos admonuit secundum quem modum intelligere debeamus quod ait: Ingredietur et egredietur, et pascua inueniet, cum secutus adiunxit:

Fur non uenit, nisi ut furetur, et mactet, et perdat; ego ueni ut uitam habeant, et abundantius habeant. uidetur enim dixisse ut uitam habeant ingredientes. Non autem potest quisquam per ostium, id est, per Christum egredi ad eternam uitam, que erit in specie, nisi per ipsum ostium, hoc est, per eumdem Christum, in Ecclesiam eius, quod est ouile eius,  intrauerit ad uitam temporalem, que est in fidem; ideo ait: Ego ueni ut uitam habeant, hoc est, fidem, que per dilectionem operatur; per quam fidem in ouile ingrediuntur ut uiuant, quia iustus ex fide uiuit . Et abundantius habeant, qui perseuerando usque in finem, per illud ostium, id est, per fidem Christi egrediuntur, quoniam ueri fideles moriuntur, et abundantius habebunt uitam, ueniendo quo pastor ille precessit, ubi nunquam deinde moriantur. Quamuis ergo et hic in ipso ouili non desint pascua , tamen uere pascua inuenient ubi saturentur qui esuriunt et sitiunt iustitiam . Quidam pascua inuenit, cui dictum est: Hodie  mecum eris in paradiso . Sequitur de boni pastoris perfectione sententia Domini, et de mali pastoris fuga, quem mercenarium nominat.

Ego sum, inquit, Pastor bonus. Pastor bonus animam suam dat pro ouibus suis; mercenarius autem fugit, quia mercenarius est, non pertinet ad eum de ouibus. Loquens Dominus iehsu ouibus suis, et presentibus et futuris, que tunc aderant, quia erant ibi iam oues eius, erant que future erant oues eius, et in presentibus et futuris, et illis et nobis, et quotquot etiam post nos fuerint oues eius, quam suas amet, ostendit. Omnes ergo audient uocem pastoris sui, dicentis: Ego sum Pastor bonus, non adderet bonus, nisi essent pastores mali. Sed pastores mali ipsi sunt fures et latrones, aut certe, ut multum,  mercenarii. Omnes enim hic personas quas potuit requirere, distinguere, nosse debemus. Aperuit enim uiam ad duas res Dominus, quas quodammodo clausas posuerat. Iam scimus quia ostium ipse est, scimus quia pastor ipse est. Fures et latrones qui sint, priori sententia patefactum est. Nunc autem audiuimus mercenarium, audiuimus et lupum, nominatus est et ostiarius. In bonis ergo ostium est, ostiarius, pastor, et oues; in malis fures et latrones, mercenarius et lupus. Ostium Dominum Iesum Christum accipimus, pastorem ipsum. Ostiarium nobis querendum reliquit, et quid ait ad ostiarium?

Huic, inquit, ostiarius aperit. Cui aperit? pastori; quid aperit pastori? ostium, et quis est ipsum ostium? ipse etiam pastor. Diuersa sunt nomina,  pastor, ostium, ouis, unum aliquid significantia. Nam ipsius Domini uerba paulo ante audiuimus: Ego sum ostium. Et hic modo lectum est nobis: Ego sum pastor, qui etiam ab amico sponsi agnus nominatur, sicut in hoc presenti Euangelio audiuimus: Ecce Agnus Dei, ecce qui tollit peccata mundi , de quo multo ante propheta predixit: Tanquam ouis ad occisionem ductus est ; quamuis totum corpus suum oues illius intelligantur. Potest et ille ostiarius intelligi, quia nemo ingreditur, uel egreditur, nisi eo aperiente, quia habet clauem Dauid; qui aperit, et nemo claudit; claudit, et nemo aperit . Non ergo pigeat nos secundum quamdam similitudinem ipsum ostiarium accipere, quem et ostium. Quis est ostiarius, nisi qui aperit? Quis  aperit, nisi qui se exponit? dicente ipso: Ego sum uia, ueritas et uita . Si forte tibi uoluntas est aliam querere personam ostiarii, Spiritus sanctus est, de quo ipse Dominus discipulis suis ait: Ipse docebit uos omnem ueritatem . Ostium quidem Christus, Christus quidem ueritas. Quis aperit ostium, nisi qui docet omnem ueritatem? Dum Dominus boni pastoris opus ostendere uoluit, seipsum proposuit in exemplum, dicens: Bonus pastor animam suam ponit pro ouibus suis. Fecit quod monuit, ostendit quod iussit. Animam suam posuit pro ouibus suis. Ostensa est nobis de contemptu mortis uia quam sequamur, apposita forma, cui imprimamur. Primum nobis est exteriora nostra misericorditer  ouibus eius impendere; postremum uero, si necesse sit etiam mortem nostram pro eisdem ouibus ministrare. Qui non dat pro ouibus substantiam suam, quando pro his daturus est animam suam? Exposuimus, uel magis Domino docente intelleximus quis sit pastor, quis ostium, quis ostiarius, que etiam et oues, necnon qui sint fures et latrones, cognouimus; sed modo de mercenario et lupo consideremus, de quibus ipse Dominus dixit:

Mercenarius autem, et qui non est pastor, cuius non sunt oues proprie, uidet lupum uenientem, et dimittit oues, et fugit. Non pastor, sed mercenarius uocatur, quia non pro amore intimo oues dominicas, sed ad temporales mercedes pascit. Mercenarius quippe est, qui locum quidem pastoris tenet, sed lucra animarum  non querit, terrenis commodis inhiat, honore prelationis gaudet, temporalibus lucris pascitur, impensa sibi ab hominibus reuerentia letatur. Iste sunt enim mercedes mercenarii, ut pro eo ipso quod in regimine laborat, hoc quod querit inueniat, et ab hereditate gregis in posterum alienus existat. Lupus enim super oues uenit, cum quilibet iniustus et raptor fideles quousque atque humiles opprimit. Sed is qui pastor esse uidebatur, et non erat, relinquit oues, et fugit, quia dum sibi ab eo periculum metuit, resistere eius iniustitie non presumit. Fugit autem, nec mutando locum, sed subtrahendo solatium. Fugit, quia iniustitiam uidit, et tacuit. Fugit, quia se sub silentio abscondit. Sed est alius lupus, qui sine cessatione  quotidie, non corpora, sed mentes dilaniat, malignus uidelicet spiritus, qui caulas fidelium incidians circuit, et mortes animarum querit ; de quo lupo mox subditur:

Et lupus rapit et dispergit oues. Lupus uenit, et mercenarius fugit, quia malignus spiritus mentes fidelium in tentatione dilaniat, et is qui locum pastoris tenet curam sollicitudinis non habet. Anime pereunt, et ipse de terrenis commodis letatur. Lupus rapit et dispergit oues, cum alium ad luxuriam pertrahit, alium in auaritiam accendit, alium in superbiam erigit, alium per iracundiam diuidit, hunc inuidia stimulat, illum in fallacia supplantat. Quasi ergo gregem lupus dissipat, cum fidelium populum diabolus per tentationes necat; sed contra hec mercenarius  nullo zelo accenditur, nullo feruore dilectionis excitatur, quia dum sola exteriora commoda requirit, interiora gregis damna negligenter patitur, unde et mox adiungitur:

Mercenarius autem fugit, quia mercenarius est, et non pertinet ad eum de ouibus. Sola ergo causa est ut mercenarius fugiat, quia mercenarius est, ac si aperte diceretur: Stare in periculo ouium non potest, qui in eo quod ouibus preest, non oues diligit, sed lucrum terrenum querit. Dum enim honorem amplectitur, dum temporalibus commodis letatur, opponere se contra periculum trepidat, ne quod diligit amittat. Sed quia Redemptor noster culpas ficti pastoris innotuit, iterum formam, cui debeamus imprimi ostendit, dicens:

 Ego sum pastor bonus. Atque subiungit: Et cognosco meas, hoc est, diligo, et cognoscunt me mee, Ac si patenter dicat: diligentes obsequuntur. Unde mox subiunxit:

Sicut nouit me Pater, et ego cognosco Patrem, et animam pono pro ouibus meis. Ac si aperte dicat: In hoc constat, quia et cognosco Patrem, et cognoscor a Patre, quia animam meam pono pro ouibus meis; id est, ea caritate qua pro ouibus morior, quantum Patrem diligam, ostendo. Quia uero non solum Iudeam, sed etiam gentilitatem redimere uenerat adiungit:

Et alias oues habeo, que non sunt ex hoc ouili; et illas oportet me adducere, et uocem meam audient, et fiet unum ouile et unus pastor. Redemptionem nostram,  quia ex gentili populo uenimus, Dominus aspexerat, cum se adducere et alias oues dicebat. Hoc quotidie fieri, fratres, aspicitis, hoc reconciliatis gentibus factum hodie uidetis. Quasi ex duobus gregibus unum ouile efficit, quia Iudaicum et gentilem populum in sua fide coniungit; Paulo attestante, qui ait: Ipse est pax nostra, qui fecit utraque unum . Dum enim ad eternam uitam ex utraque natione simplices eligit, ad ouile proprium oues deducit, de quibus profecto ouibus rursum dicit:

Oues mee uocem meam audiunt, et ego cognosco eas, et sequuntur me, et ego uitam eternam do eis. De quibus et paulo superius dicit: Per me si quis introierit, saluabitur, et ingredietur, et egredietur, et pascua  inueniet. Ingredietur quippe ad fidem, egredietur uero a fide ad speciem, a credulitate ad contemplationem. Pascua autem inueniet in eterna refectione. Oues ergo eius pascua inuenient, quia quisquis illum corde simplici sequitur, eterne uiriditatis pabulo nutritur. Que autem sunt istarum ouium pascua, nisi eterna gaudia sempiterne uirentis paradisi? Pascua namque electorum sunt uultus presentis Dei, qui dum sine defectu conspicitur, sine fine mens uite cibo satiatur. Sequitur:

Propterea me diligit Pater, quia ego pono animam meam, et iterum sumam eam. Quid dicit? Propterea me Pater diligit, quia morior ut resurgam. Cum magno enim pondere dictum est: Ego: Quia ego,  inquit, pono animam meam. Ego pono. Quid est, ego pono? Ego, inquit, illam pono. Non glorientur Iudei. Seuire potuerunt, potestatem habere non potuerunt. Seuiant quantum possunt; si ego noluero ponere animam meam, quid seuiendo facturi sunt? Una responsione prostrati sunt, quando eis dictum est: Quem queritis? dixerunt Iesum, et ait eis: Ego sum; redierunt retro, et ceciderunt . Qui ceciderunt ad unam uocem Christi morituri, quid facient sub uocem iudicaturi? Ego, inquit, pono animam meam. Non glorientur Iudei, quasi qui preualuerunt; ipse posuit animam suam. Sicut potestatem habuit ponendi, ita habuit et potestatem resumendi: quod aliis uerbis in hoc ipso Euangelio ostendit dicens: Soluite templum hoc, et in tribua  diebus excitabo illud . Quod euangelista secutus exposuit: Hoc enim dicebat de templo corporis sui ; et adiunxit discipulos suos hec uerba rememorasse, cum resurrexisset iehsu a mortuis. Hoc suscitabatur, quod moriebatur. Nam uerbum mori non potuit, nec anima illa mortua fuit. Caro tantum mortua est, et resurrexit tertia die. Sed querendum est quid sit quod dixit: Ego pono animam meam. Quis posuit? quem posuit? Quis est qui posuit? Quid est Christus? uerbum et homo; nec sic homo, ut sola caro; sed quia homo constat ex carne et anima, totus autem homo in Christo; non enim partem deteriorem suscepisset, et partem meliorem deseruisset, pars quippe hominis melior est anima quam corpus. Quia ergo totus homo in  Christo, quid est Christus? uerbum, inquam, et homo. uerbum caro factum est ; id est, Deus homo factus est. Dicit enim: Potestatem habeo ponendi animam meam, et potestatem habeo iterum sumendi eam. Christus autem et pro nobis posuit, et quando uoluit posuit, et quando uoluit sumpsit animam suam. Ponere ergo animam, mori est. Sic et Apostolus Petrus Domino dixit: Animam meam propter te ponam ; id est, pro te moriar carne. Caro posuit animam suam, et caro iterum sumpsit animam; non tamen potestate sua caro, sed potestate inhabitantis uerbi Dei. uerbum uero Dei nunquam posuit animam, ex quo assumpsit eam, in unitatem persone sibi; sed a carne anima posita est, et iterum resumpta  per potestatem diuinitatis. Caro ergo posuit animam suam exspirando. uide ipsum Dominum in cruce, quid dixit: Sitio . Qui aderant tinxerunt spongiam in aceto, alligauerunt arundini, et apposuerunt ori eius. Quod cum accepisset ait: Perfectum est . Quid est, perfectum est? impleta sunt omnia que ante mortem futura fuerant prophetata. Et quia potestatem habebat quando uellet ponendi animam suam, posteaquam dixit: Perfectum est: ait euangelista: Et inclinato capite tradidit spiritum. Quod ibi dicitur: Tradidit, hic dictum est, Ponit, quia unum est tradere et ponere. Quis tradidit? quem tradidit? Spiritum tradidit, caro illum tradidit. Quid est, caro illum tradidit? Caro illum emisit, caro illum exspirauit. Ideo enim dicitur exspirare,  id est, extra spiritum fieri, quomodo est exsulare, extra solum fieri. Quod hic dicit: Potestatem habeo ponendi animam meam, ibi dictum est: Inclinato capite tradidit spiritum, qui spiritus anima est. Cum ergo exit anima a carne, et remanet caro sine anima, tunc homo ponere animam dicitur. Quando Christus animam posuit? quando uerbum uoluit; principatus enim in uerbo erat; ibi potestas erat, quando poneret caro animam, quando sumeret. Sicut enim unus homo anima et corpus, sic unus Christus uerbum et homo. Anima et corpus due res sunt, sed unus homo. uerbum et homo due res sunt, sed unus Christus. Nemo enim titubet in fide, quando audit Dominum dixisse: Potestatem habeo  ponendi animam meam. Ponit eam caro, sed ex potestate uerbi. Sumit eam caro, sed ex potestate uerbi. uerbum anima caro, unus est Christus; et dum caro occisa fuit, Christus occisus fuit; et dum caro animam resumpsit, Christus animam resumpsit, quia quidquid ibi factum est in dispensatione humane salutis, totum unus Christus egit, unus Filius Dei proprius et perfectus, unus Deus uerus et omnipotens: homo propter uerbum Deus, Deus propter hominem homo: sicut dictum est: uerbum caro factum est . Sed hec omnia, unde implerentur, subsequenti uerbo ostendit.

Hoc, inquit, mandatum accepi a Patre meo. uerbum non uerbo accepit mandatum, sed in uerbo unigenito Patris est omne mandatum. Cum autem  dicitur Filius a Patre accipere quod substantialiter habet, quomodo dictum est: Sicut Pater habet uitam in semetipso. sic dedit Filio uitam habere in semetipso , eam Filius ipse sit uita, non potestas minuitur, sed generatio ostenditur, quoniam Pater non quasi ei Filio qui imperfectus natus est aliquid addidit, sed ei quem perfectum genuit omnia gignendo dedit. Ita illi dedit suam equalitatem, quem non genuit inequalem. Sed hec loquente Domino, quoniam lux lucebat in tenebris, et tenebre eam non comprehendebant.

Dissensio iterum facta est inter Iudeos propter sermones hos. Dicebant autem multi ex ipsis: Demonium habet, et insanit; quid eum auditis? Iste fuerunt densissime tenebre.

 Alii dicebant: Hec uerba non sunt demonium habentis, nunquid demonium potest oculos cecorum aperire? Iam istorum oculi ceperant aperiri, et aliquid lucis uidere, et ueritatis agnoscere. Audiuimus patientiam Domini, et inter opprobria Iudeorum salutis predicationem. Sed illi obdurati magis eum tentare aggressi sunt, quam uerbis illius obedire.

Facta sunt, inquit euangelista, encenia in Ierosolymis, et hiems erat; et ambulabat iehsu in templo in porticu Salamonis. Encenia autem uocabatur solemnitas dedicationis templi, quam populus Dei ex antiqua patrum traditione per annos singulos celebrare consueuerat. Sed notandum est, quod hec encenia, que hic leguntur, non ad primam templi  dedicationem, sed ad ultimam pertinent: quod ex eo facile colligitur, quia hieme facta referuntur. Prima siquidem eiusdem templi dedicatio a Salomone tempore autumni, secunda autem a Zorobabel et Iesu sacerdote tempore ueris, tertia a Iuda Macchabeo tempore hiemis est facta, quando specialiter constitutum esse legitur ut eadem dedicatio per omnes annos in memoriam solemnibus renouaretur officiis ; que etiam ad tempus usque dominice Incarnationis obseruata fuit, sicut modo, cum legeretur Euangelium, audiuimus. Que etiam dedicatio salubri consuetudine in Ecclesiis Christi seruari moderno tempore dignoscitur. Considerandum est quare euangelista  dixisset: Hec encenia hiemis tempore facta esse. Omnino propter duritiam Iudeorum, et infidelitatem, que frigoris nomine sepe designari legitur. Et ambulabat iehsu in porticu Salomonis. Si ergo Dei Filius ambulare uoluit in templo, in quo caro et sanguis brutorum animalium offerebatur, multo magis nostram orationis domum, ubi carnis ipsius ac sanguinis sacramenta celebrantur, uisitare gaudebit. Si perambulare non despexit porticum, in quo rex quondam mortalis ac terrenus, quamuis potentissimus ac sapientissimus, ad orandum stare solebat, quanto magis penetralia cordium nostrorum inuisere atque illustrare desiderat, si tamen ea porticum esse Salomonis, hoc est, si ea timorem suum, qui est initium sapientie, habere perspexerit? Neque  enim putandum est quia domus solummodo, in qua ad orandum uel ad mysteria celebranda conuenimus, templum sit Domini; et non ipsi, qui in nomine Domini conuenimus, multo amplius templum eius appellemur et simus, cum manifeste dicat Apostolus: uos estis templum Dei uiui, sicut dicit Deus, Inhabitabo in eis, et inter illos ambulabo . Ostendit ergo euangelista cur dixisset hiemis tempore, dum inquit:

Circumdederunt eum Iudei. Circumdederunt itaque eum tentationis gratia, non ueritatis agnoscende uoluntate, et dicebant:

Quousque animam nostram tollis? Si tu es Christus, dic nobis palam. Hec uero non ueritatem fidei inquirendo, sed illi, quem interrogabant, insidiando,  et calumniam struendo, dicebant, ut inuenirent quando accusarent eum, nolentes eum credere Deum, sed hominem purum tantummodo futurum, et regem ceteris hominibus excelsiorem esse uenturum; qua etiam dementia posteri eorum usque in presens, et donec Antichristum pro Christo suscipiant, errare non cessant. Et si se Dominus iehsu Christus esse responderet, cogitabant eum tradere potestati presidis puniendum, quasi contra Augustum repugnans, illicitum sibi usurparet imperium. Sed ipse nostre saluti consulens, propter quos hec scribenda erant, id responsum temperauit suum, ut et calumniatorum ora concluderet, et quia Christus est, fidelibus aperta uoce panderet. Illi enim de homine Christo querebant, ipse autem diuinitatis sue, qua  equalis est Patri, palam mysteria narrat. Quid ergo Iudei circumdantes Dominum dixerunt, uideamus: Quousque, inquiunt, animam nostram tollis? Si tu es Christus, dic nobis palam. Non uenit Christus in se credentibus animam tollere, sed animam uiuificare. Sed ipsi sibi Iudei animam per infidelitatem tulerunt, qui tentare Christum, non in Christum credere, congregati sunt.

Respondit eis iehsu. Loquor uobis, et non creditis. Proprie ostendit quis esset, dum dixit: Loquor uobis, id est, uerbum Dei ceternum patri, quia opera, que facit in nomine Patris, testimonium perhibent quod est Filius Dei, qui gloriam suam non quesiuit, sed eius qui misit illum quia una est gloria Patris  et Filii; sed hanc fidem corda infidelium accipere non quiuerunt, de quibus ait:

Sed uos non creditis. Causamque reddit cur non crederent.

Quia non estis ex ouibus meis. Oues sunt credendo, oues sunt pastorem sequendo, oues sunt Redemptorem non contemnendo, oues sunt per ostium intrando, oues sunt exeundo, et pascua inueniendo. Quomodo ergo istis dixit: Non estis ex ouibus meis? quia uidebat eos ad sempiternam futuros perditionem, non ad uitam eternam sui sanguinis pretio comparatos.

Oues mee uocem meam audiunt, et ego cognosco eas, et sequuntur me, et ego uitam eternam do eis. Dicit enim, cognosco eas. Consuetudo sancte Scripture  est dicere Dominum nosse quidquid eligit, Apostolo dicente: Nouit Dominus qui sunt eius ; et illud nescire, quod non approbat dignum uite eterne. Unde ad impios dicturus erit: Non noui uos . Sequitur de ouibus: Et ego uitam eternam do eis. Hec sunt pascua que superius promisit ouibus suis, ubi nulla herba crescit, totum uiret, totum uiget, totum integrum permanet, et quidquid semel accipitur, semper habetur.

Et non peribunt in eternum. Hic subaudiendum est quomodo uos peribitis, quia non estis ex ouibus meis.

Et non rapiet eas quisquam de manu mea. Id est, potestate mea.

Pater meus quod dedit mihi, maius omnibus est.  Quod dedit Pater Filio maius omnibus est, ut ipse illi esset unigenitus Filius, equalis, consubstantialis. Quid est quod dedit? Utique gignendo dedit, quia non minorem sibi genuit, non tempore posteriorem, sed ceternum, sine initio temporis semper Deum. Non est dicendum: Non erat antequam natus erat. Nunquam enim non natus erat, qui Patri ceternus erat. Qui sapit, capit; qui non capit, credat. Nutriatur fide, ut possit capere uerbum Dei, quia uerbum Filius. Semper ergo Filius, et semper equalis. Non enim crescendo, sed nascendo equalis est, qui semper natus de Patre Filius, de Deo Deus, de eterno ceternus. Pater autem non de Filio Deus, Filius de Patre Deus. Ideo Pater gignendo dedit ut Deus esset,  gignendo dedit ut equalis esset, hoc est, quod maius est omnibus. Ideo transcendit iste Ioannes omnes altitudines creaturarum, et millia exercitus angelorum, et magna omnia, et peruenit ad illud, quod maius est omnibus, et dicit: In principio erat uerbum, et uerbum erat apud Deum, et Deus erat uerbum . Hoc est quod maius omnibus est, id est, ut sim uerbum eius, ut sim unigenitus Filius eius, ut sim splendor lucis eius. Ideo nemo rapit oues de manu mea.

Et nemo potest rapere de manu Patris mei. Manus Patris et manus Filii una manus est, id est, una potestas, quia una diuinitas, una maiestas, una eternitas, una equalitas. Quam uidelicet equalitatem ipse Dominus in diuinitate habuit, priusquam mundus  esset, apud Patrem , ipse in humilitate ex tempore Incarnationis accepit, et nemo potest rapere de manu Patris mei. Aperte dans intelligi unam atque indissimilem esse manum, hoc est, uirtutem suam, et Patris; atque ideo Christum se esse credendum, qui non, sicut ceteri, factus per gratiam ex tempore, sed uerus semper exstiterit Filius Dei, quod etiam sequenti sententia luce clarius aperit, dicens:

Ego et Pater unum sumus. Unum, inquit, sumus; una nobis substantia, una est diuinitas, una eternitas, perfecta equalitas, dissimilitudo nulla. Quibus profecto uerbis non presentem solummodo Iudeorum questionem, qua an ipse esset Christus, interrogabant, explicauit, sed etiam hereticorum perfidiam,  quam futuram preuidit, quantum sit exsecranda, monstrauit. Conticescat Sabellius audiens Ego et Pater, qui unam personam Patris et Filii praua doctrina disseruit; nam Ego et Pater due sunt persone. Item erubescat Arius audiens, Unum sumus, qui duas naturas in Patre et Filio astruit, dum unum unam naturam significat, sicut sumus duas personas. Sequamur apostolicam fidem, quam beatus Petrus princeps Apostolorum confessus est: Tu es Christus filius Dei uiui . Iudei, uidelicet, uerba Domini audientes, hucusque sustinuerunt; dum uero ait: Ego et Pater unum sumus, non pertulerunt, sed more suo duri, ad lapides cucurrerunt, sicut Euangelista dicit:

Tulerunt lapides, ut lapidarent eum. Dominus, quia non patiebatur, quod nolebat pati, et non est passus,  nisi quod uoluit pati, adhuc eos lapidare cupientes alloquitur. Sustulerunt Iudei lapides, ut lapidarent illum.

Respondit eis iehsu: Multa bona opera ostendi uobis ex Patre meo; propter quod eorum opus me lapidatis? Et responderunt: De bono opere non lapidamus te, sed de blasphemia, quia tu homo cum sis, facis teipsum Deum. Ad illud hoc responderunt, quod dixerat: Ego et Pater unum sumus. Ecce Iudei intellexerunt quod Ariani non intelligunt. Ideo enim irati sunt, quoniam senserunt non posse dici: Ego et Pater unum sumus, nisi ubi equalitas est Patris et Filii. Dominus autem uide quid responderit prauis. uidet eos non ferre splendorem ueritatis, et eos tentauit in uerbis.

 Nonne scriptum est in lege uestra  quia, Ego dixi: Dii estis? Deus dicit per prophetam in psalmo hominibus: Ego dixi: Dii estis ; et legem appellauit Dominus generaliter omnes illas Scripturas, quamuis alibi specialiter dicat legem, a prophetis eam distinguens, sicut est: Lex et prophete usque ad Ioannem ; et in his duobus preceptis tota lex et prophete . Aliquando autem in tria distribuit easdem scripturas, ubi ait: Oportebat impleri omnia, que scripta sunt in lege et prophetis et psalmis de me . Nunc uero etiam psalmos legis nomine nuncupauit, ubi scriptum est: Ego dixi: Dii estis.

Si illos dixit Deos, ad quos sermo Dei factus est, et non potest solui Scriptura, quam Pater sanctificauit  et misit in mundum, uos dicitis: Quia blasphemas, quia dixi: Filius Dei sum. Sermo Dei factus est ad homines, ut dicerentur dii, ipsum uerbum Dei, quod est apud Deum. Si ergo homines participando fiunt dii; unde participant, non est Deus? Si lumina illuminata, dii sunt, lumen quod illuminat, quomodo non est Deus? Si calefacti quodam modo igne salutari, dii efficiuntur, unde calefiunt, non est Deus? Accedis ad lumen, illuminaris, et inter filios Dei numeraris. Si recedis a lumine, obscuraris, et in tenebris computaris. Illud tamen lumen nec accedit ad se, quia non recedit a se. Si ergo uos deos facit sermo Dei, quomodo non est Deus uerbum Dei Patris?

Ergo Pater sanctificauit Filium suum, et misit in  mundum. Forte aliquis dicat: Si pater eum sanctificauit, aliquando sanctus non erat. Sic ergo sanctificauit, quomodo genuit. Ut enim sanctus esset, gignendo ei dedit, quia sanctum eum genuit. Nam si quod sanctificatur, ante non erat sanctum, quomodo dicimus Deo Patri: Sanctificetur nomen tuum ?

Si non facio opera Patris mei, nolite credere mihi. Si autem facio, et si mihi non uultis credere, operibus credite, ut cognoscatis et credatis quia in me est Pater, et ego in illo. Quomodo possunt dicere homines: Si enim bene cogitemus, in Deo sumus; et si bene uiuamus, Deus in nobis est. Fideles participantes eius gratiam, illuminati ab ipso, in illo sumus, et ipse in nobis. Sed non sic unigenitus Filius. Ille in Patre,  et Pater in illo, tanquam equalis in eo, cui est equalis. Denique nos aliquando possumus dicere: In Deo sumus, et Deus in nobis. Ego et Deus unum sumus, nunquid possumus dicere? In Deo es, quia Deus continet te. Deus est in te, quia templum Dei factus es. Sed nunquid quia in Deo es, et Deus est in te, potes dicere: Qui me uidet? Deum uidet? quomodo Unigenitus dixit: Qui me uidet, uidet et Patrem? Ego et Pater unum sumus? Agnoscere proprium Domini, et munus serui. Proprium Domini est equalitas Patris, munus serui est participatio Saluatoris.

Querebant ergo eum apprehendere. Utinam apprehenderent, sed credendo et intelligendo, non seuiendo et occidendo. Querebant ergo eum apprehendere.  Dum enim apprehendere uoluerunt, quid eis fecit?

Et exiuit de manibus eorum. Non eum apprehenderunt quia minus fidei habuerunt; et quia noluit, qui potestatem habuit animam suam ponere, non apprehenderunt eum; dum autem uoluit, apprehensus est ab eis, manibus iniquitatis.

Et abiit iterum trans Iordanem ad eum locum, ubi erat Ioannes baptizans primum; et mansit ibi; et multi uenerunt ad eum, et dicebant: Quia Ioannes quidem signum fecit nullum . Meministis dictum de Ioanne quia lucerna erat, et diei testimonium perhibebat. Quid ergo isti dixerunt apud se? Nullum, inquiunt, miraculum ostendit Ioannes, non demonia  fugauit, non expulit febrem, non cecos illuminauit, non mortuos suscitauit, non tot millia hominum de quinque uel septem panibus satiauit, non super mare ambulauit, non uentis et fluctibus imperauit. Nihil horum fecit Ioannes, et totum quidquid dicebat, huic testimonium perhibebat. Per lucernam ueniamus ad diem. Ioannes nullum fecit signum.

Omnia autem quecunque dixit Ioannes de hoc, uera erant. Ecce qui apprehenderunt, non quomodo Iudei uolebant comprehendere discedentem, apprehenderunt isti permanentem. Denique quid sequitur? Et multi crediderunt in eum.



CAPUT XI.

Erat autem quidam languens Lazarus a Bethania  de castello Marie et Marthe. Plurima uero in hoc miraculo Lazari manifesta sunt. Expositionem in singulis non queramus, ut liberius necessaria pertractemus. In superiore lectione meministis quod Dominus exiit de manibus eorum qui lapidare eum uoluerunt, et discessit trans Iordanem, ubi Ioannes baptizabat. Ibi ergo Domino constituto infirmabatur in Bethania Lazarus, quod castellum erat proximum Ierosolymis. Maria autem erat que unxerat Dominum unguento, et extersit pedes eius capillis suis, cuius frater Lazarus infirmabatur.

Miserunt ergo sorores eius ad eum, dicentes. Iam intelligimus quia miserunt ubi erat Dominus, quoniam absens erat. Trans Iordanem, scilicet, miserunt ad Dominum, nuntiantes quod egrotaret frater  earum, ut, si dignaretur, ueniret, et eum ab egritudine liberaret. Ille distulit sanare, ut posset resuscitare. Quid ergo nuntiauerunt sorores eius?

Domine, ecce quem amas, infirmatur. Non dixerunt ueni; amanti enim tantummodo nuntiandum fuit. Non ause sunt dicere ueni et sana. Non ause sunt dicere: ibi iube, et hic fiet. Cur enim non hoc et iste, si fides illius centurionis, inde laudatur? Ait enim: Non sum dignus ut intres sub tectum meum; sed tantum dic uerbo, et sanabitur puer meus . Nihil horum iste, sed tantummodo: Domine, ecce quem amas, infirmatur. Sufficit ut noueris, non enim amas, et deseris. Dicet aliquis: Quomodo per Lazarum peccator significabatur, et a Domino sic  amatur? Audiat eum dicentem: Non ueni uocare iustos, sed peccatores . Si enim peccatores Dominus non amaret, similitudinem carnis peccati non indueret.

Audiens autem iehsu, dixit illis: Infirmitas hec non est ad mortem, sed pro gloria Dei, ut glorificetur Filius Dei. Talis glorificatio ipsius non ipsum auxit, sed nobis profuit. Hoc ergo ait: Non est ad mortem, quia ipsa mors non est ad mortem, sed potius ad miraculum, quo facto crederent homines in Christum, et uitarent ueram mortem. Sane uidete, quemadmodum tanquam ex obliquo Dominus Deum se dixit, propter quosdam qui negant. Nam sunt heretici qui hoc negant, quod Filius Dei sit Deus; ecce audiant: Infirmitas hec, inquit, non est ad mortem, sed pro gloria  Dei. Que gloria? cuius Dei? Audi quod sequitur: Ut glorificetur Filius Dei per eam, per quam? per illam infirmitatem.

Diligebat autem iehsu Martham, et sororem eius Mariam, et Lazarum. Languens ille, tristes omnes dilecti; sed diligebat eos et languentium Saluator, imo etiam mortuorum suscitator, et tristium consolator.

Ut ergo audiuit, quod infirmabatur, tunc quidem mansit in eodem loco duobus diebus. Nuntiauerunt ergo ille, mansit illic ille. Tandiu tempus ductum est, quo usque quatriduum compleretur. Non frustra, nisi quia forte, imo quia certe et ipse numerus dierum intimat aliquod sacramentum.

Deinde post hec dicit discipulis suis: Eamus, in  Iudeam iterum. Ubi pene fuerat lapidatus, qui propterea inde discessisse uidebatur, ne lapidaretur. Discessit enim ut homo; sed in redeundo quasi oblitus infirmitatem, ostendit potestatem. Eamus, inquit, in Iudeam. Denique hoc dicto uidete, quemadmodum discipuli territi fuerint.

Dicunt ei discipuli: Rabbi, nunc querebant te lapidare Iudei, et iterum uadis illuc? Respondit iehsu: Nonne duodecim sunt hore diei? Quid sibi uult ista responsio? Illi dixerunt: Modo te uolebant lapidare Iudei, et iterum uadis illuc, ut te lapident? et Dominus: Nonne duodecim hore sunt diei?

Si quis ambulauerit in die, non offendit, quia lucem huius mundi uidet. Si autem ambulauerit in nocte, offendit, quia non est lux in eo. De die quidem locutus  est, sed ad nostram intelligentiam quasi adhuc nox est. Inuocemus diem, ut repellat noctem et cor lumine illustret. Quid enim Dominus dicere uoluit? Quantum mihi uidetur, quantum subiacet altitudo profunditasque sententie, redarguere uoluit dubitationem illorum, et infidelitatem. uoluerunt enim consilium dare Domino, ne moreretur, qui uenerat mori, ne ipsi morerentur. Sic etiam quodam in alio loco Petrus sanctus diligens Dominum, sed adhuc non plene intelligens cur uenisset, timuit ne moreretur; et uite displicuit, id est, ipsi Domino . Cum ergo uellent dare consilium homines Deo, discipuli magistro, serui domino, egroti medico, corripuit eos, et ait: Nonne duodecim sunt  hore diei? Si quis ambulauerit in die, non offendit. Me sequimini, si non uultis offendere. Nolite mihi consilium dare, quos a me consilium oportet accipere. Quo ergo pertinet: Nonne duodecim sunt hore diei? quia ut diem esse se ostenderet, duodecim discipulos elegit. Si ego sum, inquit, dies, et uos hore, nunquid hore diei consilium dant? Hore diem sequuntur, non hora dies. Si ergo illi hore, quid ibi Iudas, et ipse inter duodecim horas? Si hora erat, lucebat. Si lucebat, quomodo diem ad mortem tradebat? Sed Dominus in hoc uerbo non ipsum Iudam, sed successorem ipsius preuidebat. Iuda enim cadente successit Matthias, et duodenarius numerus mansit. Non enim frustra duodecim discipulos elegit, nisi quia ipse spiritualis est dies.  Sequantur ergo hore diem, predicent hore diem, hore illustrentur a die, hore illuminentur a die, per horarum predicationem credat mundus diem. Ergo ait de compendio: Me sequimini, si non uultis errare, et post hoc dicit eis:

Lazarus amicus noster dormit; sed uado ut a somno excitem eum. uerum dixit: sororibus mortuus erat, Domino dormiebat. Hominibus mortuus erat, qui eum suscitare non poterant. Nam Dominus tanta facilitate suscitabat de sepulcro, quanta tu non excitas dormientem de lecto. Ergo secundum potentiam suam dixit dormientem, quia et alii mortui dicti sunt in Scripturis sepe dormientes, sicut Apostolus dicit: De dormientibus autem nolo uos ignorare, fratres, ut non contristemini sicut et ceteri, qui spem non  habent . Ideo et ipse dormientes appellauit, quia resurrecturos pronuntiauit. Et in alio loco: Omnes quidem dormiemus, sed non omnes resurgemus ; mortem nostram dormitionis nomine significans. Nam corpus, dum deseritur ab anima, dormit in sepulcro, resuscitandum in nouissimo die. Anime uero dum deserunt corpora, diuersas receptiones habent, gaudium bone, male tormenta. Sed cum facta fuerit resurrectio, et bonorum gaudium amplius erit, et malorum tormenta grauiora, quando cum corpore torquebuntur. Dum Dominus de dormitione amici diceret discipulis, responderunt, quomodo intellexerunt:

Domine, si dormit, saluus erit. Solent enim esse somnia egrotantium salutis indicia.

 Dixerat autem iehsu de morte eius, illi autem putauerunt quia de dormitione somni diceret. Tunc ergo dixit eis iehsu manifeste, subobscure enim dixerat dormit.

Ait ergo manifeste: Lazarus mortuus est, et gaudeo propter uos, ut credatis, quia ibi non eram, sed scio quia mortuus est. Aeger enim non mortuus fuerat nuntiatus. Sed quid lateret eum, qui creauerat, et ad cuius manus anima morientis exierat? Hoc est quod ait: Gaudeo propter uos, ut uestra fides augeatur, siue firmetur; ut credatis, quod intelligendum est: ut amplius robustiusque credatis.

Sed eamus ad eum. Dixit ergo Thomas, qui dicitur Didymus, ad condiscipulos suos: Eamus et nos, et moriamur cum eo. uenit itaque iehsu, et inuenit eum  quatuor dies iam in monumento habentem. De quatuor diebus multa quidem dici possunt, sicut se habent obscura Scripturarum loca, que pro diuersitate intelligentium multos sensus pariunt. Dicamus et nos quid nobis uideatur significare mortuus quatriduanus. Quomodo enim in illo ceco intelligimus quodammodo humanum genus, sic forte et in isto mortuo multos intellecturi sumus. Diuersis enim modis una res significare potest. Homo, quando nascitur, iam cum morte nascitur, quia de Adam peccatum trahit; unde dicit Apostolus: Per unum hominem peccatum intrauit in mundum, et per peccatum mors: et ita in omnes homines pertransiit, in quo omnes peccauerunt . Ecce habes unum diem mortis,  quem homo trahit de mortis propagine. Deinde crescit, incipit accedere ad rationales annos, ut legem sapiat naturalem, quam omnes habent in corde fixam: Quod tibi fieri non uis, alii ne feceris . Nunquid hoc de paganis dicitur, et non in natura ipsa quodammodo legitur? Furtum uis pati? utique non uis. Ecce lex in corde tuo: Quod non uis pati, facere noli; et hanc legem transgrediuntur homines, ecce alter dies mortis. Data etiam lex diuinitus per famulum Dei Moysen, dictum est illic: Non occides, non mechaberis, non falsum testimonium dices; honora patrem et matrem; non concupisces rem proximi tui . Ecce lex scripta est, et ipsa contemnitur. Adde tertium diem mortis. Quid restat? uenit et Euangelium, predicatur regnum celorum, diffamatur  ubique Christus, minatur gehennam, uitam promittit eternam, et ipse contemnitur. Transgrediuntur homines Euangelium, ecce quartus dies mortis. Merito iam putet: nunquid et talibus neganda est misericordia? absit etiam, ad tales Dominus excitandos non dedignatur accedere.

Multi autem ex Iudeis uenerant ad Martham et Mariam, ut consolarentur eas de fratre suo. Martha ergo ut cognouit quia iehsu uenit, occurrit illi: Maria autem domi sedebat. Dixit ergo Martha ad Iesum: Domine, si fuisses hic, frater meus non esset mortuus. Sed et nunc scio quia quecunque poposceris a Deo, dabit tibi Deus. Non dixit: Sed et modo rogo te, ut suscites fratrem meum. Unde enim sciebat, si fratri eius resurgere utile foret? Hoc tantum dixit: Scio  quia potes. Si uis, facis. Utrum autem facias iudicii tui est, non presumptionis mee. Sed et nunc scio quia quecunque poposceris a Deo, dabit tibi Deus. Dicit illi iehsu:

Resurget frater tuus. Dicit ei Martha: Scio quia resurget in resurrectione in nouissimo die. De illa resurrectione secura sum, de hac incerta sum.

Dicit ei iehsu: Ego sum resurrectio et uita. Dicis: resurget frater meus in nouissimo die. uerum est; sed per quem tunc resurget, potest modo resurgere, quia ego sum resurrectio et uita. Ideo resurrectio, quia uita, quia qui credit in me, non morietur in eternum. Quid hoc? qui credit in me, etiamsi mortuus fuerit, uiuet; sicut Lazarus mortuus est, et uiuit, quia non est Deus mortuorum, sed uiuorum .  De olim mortuis patribus, hoc est de Abraham, de Isaac, de Iacob, tale responsum Iudeis dedit: Ego sum Deus Abraham, et Deus Isaac, et Deus Iacob; non est Deus mortuorum, sed uiuorum , omnes enim illi uiuunt. Crede ergo; et si mortuus fueris, uiues. Si autem non credis, et cum uiuis, mortuus es. Unde est ergo mors in anima? quia non est fides in ea. Unde est mors in corpore? quia ibi non est in anima. Ergo anime tue anima, fides est: sicut anima corporis uita est corporis, ita fides anime uita est anime. Qui credit in me, inquit, etiamsi mortuus fuerit in carne, uiuet in anima, donec resurgat caro, nunquam postea moritura. Hoc est, Qui credit in me, licet moriatur, uiuet: et omnis qui uiuit in carne,  et credit in me, etsi moriatur ad tempus propter mortem carnis, non morietur in eternum propter uitam spiritus, et immortalitatem resurrectionis. Hoc est quod ait:

Et omnis qui uiuit et credit in me, non morietur in eternum. Credis hoc? Ait illi: Utique, Domine. Ego credidi quia tu es Christus Filius Dei uiui, qui in hunc mundum uenisti. Quando hoc credidi, quia tu es resurrectio, credidi quia tu es uita. Credidi quia qui credit in te, et si moriatur, uiuet; et qui uiuit, et credit in te, non morietur in eternum.

Et cum hec dixisset, abiit, et uocauit Mariam sororem suam, silentio dicens: Magister adest et uocat te. Aduertendum est quemadmodum suppressam uocem silentium nuncupauit. Nam quomodo siluit que dixit:  Magister adest, et uocat te? Aduertendum etiam quemadmodum euangelista non dixerit ubi, uel quando, uel quomodo Mariam Dominus uocauerit, ut hoc in uerbis Marthe potius intelligeretur, narrationis ueritate seruata.

Illa ut audiuit surgit cito, et uenit ad eum. Nondum enim uenerat iehsu in castellum, sed erat adhuc in illo loco ubi occurrerat ei Martha. Iudei igitur qui erant cum illa in domo, et consolabantur eam, cum uidissent Mariam quia cito surrexit et exiit, secuti sunt eam dicentes, quia uadit ad monumentum, ut ploret ibi. Quare hoc pertinuit ad euangelistam narrare? Ut uideamus que occasio fecerit ut plures ibi essent, quando Lazarus resuscitatus est. Putantes enim Iudei propterea illam festinare, ut doloris sui solatium lacrymis  quereret, secuti sunt eam, ut tam grande miraculum quatriduani mortui resurgentis testes plurimos inueniret.

Maria ergo cum uenisset ubi erat iehsu, uidens eum, cecidit ad pedes eius, et dixit ei: Domine, si hic fuisses, frater meus non esset mortuus. iehsu ergo ut uidit eam plorantem, et Iudeos qui cum illa erant, plorantes, fremuit spiritu, et turbauit semetipsum, et dixit: Ubi posuistis eum? Aliquid nobis insinuauit fremendo spiritu, et turbando seipsum. Quis enim eum posset, nisi se ipse, turbare? Itaque primo hic attendite potestatem, et sic inquirite significationem. Turbaris tu nolens, turbatur Christus quia uoluit. Esuriuit iehsu, uerum est, sed quia uoluit. Dormiuit iehsu, uerum est, sed quia uoluit. Contristatus est iehsu, uerum  est, sed quia uoluit. Mortuus est iehsu, uerum est, sed quia uoluit. In illius potestate erat sic uel sic affici, uel non affici. ueram enim animam suscepit, et carnem totius hominis, sibi coactans in persone unius naturam; nam et anima Apostoli uerbo illustrata est: et aliorum apostolorum et sanctorum prophetarum uerbo illustrate sunt anime, sed de nulla dictum est: uerbum caro factum est , de nulla dictum est, Ego et Pater unum sumus . Anima Christi, et caro Christi, cum uerbo Dei una persona est, unus Christus est; ac per hoc ubi est summa potestas, secundum uoluntatis nutum turbatur infirmitas. Hoc est, turbauit semetipsum. Dixi potestatem, attende significationem. Magnus reus est, quem mors quatriduana  et illa significat sepultura. Quid est ergo quod turbat semetipsum Christus, nisi ut significet tibi quomodo turbari tu debeas, cum tanta mole peccati grauaris et premeris? Attendisti enim, tu uidisti te reum, computasti tibi: Illud feci, et pepercit Deus; illud commisi, et distulit me; Euangelium audiui, et contempsi. Dic, dic lacrymando: Baptizatus sum, et iterum ad peccatum reuolutus sum. Quid facio? quo eo? unde euado? Quando ista dicis, iam fremit Christus, quia fides fremit. In uoce frementis apparet spes resurgentis. Ubi ipsa fides est intus, ibi est Christus fremens. Si fides in nobis, Christus in nobis. Quid enim aliud ait Apostolus habitare Christum per fidem in cordibus nostris ? Ergo si fides tua de Christo, Christus est in corde tuo; ergo fremat  Christus in corde tuo. Fleuit ergo Christus amicum mortuum, quem uenit resuscitaturus. Quare enim fleuit, nisi quia hominem flere docuit oppressum pondere peccatorum? Quare fremuit, et turbauit semetipsum? nisi quia fides hominis sibi merito displicentis, fremere quodammodo debet in accusatione malorum operum ut uiolentie penitendi cedat consuetudo peccandi. Et dixit: Ubi posuistis eum? Scis quia mortuus sit, et ubi sit sepultus ignoras? Et ista significatio est. Non ausus sum dicere: Nescit. Quid enim ille nescit? Unde hoc probamus? Dominum audi dicturum in iudicio: Non noui uos . uideo in luce mea, non uos uideo in illa iustitia quam noui. Sic et hic tanquam nesciens talem peccatorem, dixit: Ubi posuistis eum? Talis est uox Domini in  paradiso posteaquam peccauit Adam: Adam, ubi es ? Dicunt ei: Domine, ueni et uide. Quid est uide? Miserere. uidet enim Dominus, quando miseretur; unde illi dicitur: uide humilitatem meam; et laborem meum, et dimitte omnia peccata mea .

Et lacrymatus est iehsu. Dixerunt ergo Iudei: Ecce quomodo amabat eum. Quid est, Amabat eum? Non ueni uocare iustos, sed peccatores ad penitentiam .

Quidam autem dixerunt ex ipsis: non poterat hic, qui aperuit oculos ceci, facere ut hic non moreretur? Quid uoluit facere ut non moreretur? plus est quod facturus est, ut mortuus suscitetur.

iehsu, rursus fremens in semetipso, uenit ad monumentum. Fremit et in te, si disponas reuiuiscere.  Omni homini dicitur, qui premitur pessima consuetudine: ueni ad monumentum.

Erat autem spelunca et lapis superpositus erat ei. Mortuus sub lapide, reus sub lege. Scitis enim quia lex que data est Iudeis, in lapide scripta est . Omnes autem rei sub lege sunt. Bene uiuentes enim in lege non sunt. Iusto lex posita non est. Quid est ergo lapidem reuoluere? Gratiam predicare. Apostolus enim Paulus ministrum se dicit noui Testamenti, non littera, sed spiritu. Nam littera, inquit, occidit, Spiritus autem uiuificat . Littera occidens, quasi lapis est premens. Remouete, inquit, lapidem, remouete legis pondus, gratiam predicate. Dicit ei Martha, soror eius qui mortuus fuerat:

Domine, iam fetet, quatriduanus enim est. Dicit  enim iehsu: Nonne dixi quoniam, si credideris, uidebis gloriam Dei? Quid est uidebis gloriam Dei? Quia et putentem et quatriduanum suscitat. Omnes enim peccauerunt, et egent gloria Dei; et ubi abundarit peccatum, superabundauit gratia .

Tulerunt ergo lapidem. iehsu autem, eleuatis sursum oculis, dixit: Pater, gratias ago tibi, quoniam audisti me. Ego autem sciebam quia semper me audis, sed propter populum qui circumstat, dixi, ut credant quia tu me misisti. Hec cum dixisset, uoce magna clamauit, fremuit, et lacrymauit. uoce magna clamauit, quia difficile surgit, quem moles male consuetudinis premisit; sed tamen surgit, cum occulta gratia intus uiuificatur. Surgit post uocem magnam. Quid est factum? uoce magna clamauit.

 Lazare, ueni foras; et statim prodiit qui fuerat mortuus, ligatus pedes et manus; et facies illius sudario erat ligata. Quomodo processit ligatis pedibus mirararis, et non miraris quia resurrexit quatriduanus? In utroque potentia Domini erat, non uires mortui. Processit, et adhuc ligatus, adhuc inuolutus, tamen foras iam processit. Quid significat? Quando contemnis, mortuus iaces; et si tanta quanta dixi contemnas, sepultus iaces; quando confiteris, procedis. Quid est enim procedere, nisi ab occultis uelut exeundo manifestari? Sed ut confitearis, Deus facit uoce magna clamando, id est, magna gratia uocando. Ideo cum processisset mortuus adhuc ligatus, confitens, et adhuc reus, ut soluerentur peccata eius,  ministris hoc dixit:

Soluite illum, et sinite abire. Que solueritis in terra, erunt soluta in celis . Potuit enim ligamenta soluere, qui mortuum resuscitauit; sed propter unitatem sancte Dei Ecclesie, et indiuiduam caritatem, dicitur ministris, id est, discipulis Christi: Soluite eum, quia sine unitate Ecclesie catholice fidei, et caritate ecclesiastice sanctitatis, peccata non soluuntur.

Multi autem ex Iudeis qui uenerant ad Mariam, et uiderant que fecit iehsu, crediderunt in eum; quidam autem ex ipsis abierunt ad Phariseos, et dixerunt que fecit iehsu. Non omnes ex Iudeis qui conuenerant ad Mariam, crediderunt, sed tamen multi. Quidam uero ex eis, siue ex Iudeis, qui conuenerant, siue  ex eis qui crediderant, abierunt ad Phariseos, et dixerunt que fecit iehsu, siue annuntiando ut et ipsi crederent, siue potius prodendo ut seuirent. Sed quomodolibet, et a quibuslibet ad Phariseos ista prolata sunt?

Colligebant pontifices et Pharisei concilium, et dicebant: Quid facimus? Nec tamen dicebant Credamus. Plus enim perditi homines cogitabant quomodo nocerent ut perderent, quam quomodo sibi consulerent ne perirent; et tamen timebant, et quasi consulebant. Dicebant enim:

Quid facimus? Quia hic homo multa signa facit, si dimittimus eum sic, omnes credent in eum, et uenient Romani, et tollent nostrum locum et gentem. Temporalia perdere noluerunt, et uitam eternam non cogitauerunt, ac sic utrumque amiserunt. Nam  et Romani post Domini passionem et glorificationem tulerunt eis locum et gentem, et pugnando, et transferendo; et illud eos sequitur, quod alibi dictum est: Filii autem regni huius ibunt in tenebras exteriores . Hoc autem timuerunt, ne si omnes in Christum crederent, nemo remaneret qui aduersus Romanos ciuitatem Dei templumque defenderet, quoniam contra ipsum templum et contra suas paternas leges doctrinam Christi esse sentiebant.

Unus autem ex ipsis Caiphas, cum esset pontifex anni illius, dixit eis: uos nescitis quidquam, nec cogitatis quia expedit nobis ut unus homo moriatur pro populo, et non tota gens pereat. Hoc autem a semetipso non dixit, sed cum esset pontifex anni illius, prophetauit. Hic docuit etiam per homines malos prophetie Spiritum futura  predicere: quod tamen Euangelista diuino tribuit Sacramento quia pontifex fuit, id est, summus sacerdos. Potest autem mouere quomodo dicatur pontifex anni illius, cum Dominus statuerit unum summum sacerdotem, cui mortuo unus succederet. Sed intelligendum per ambitiones et contentiones inter Iudeos postea constitutum ut plures essent, et per annos singulos uicibus ministrarent; nam de Zacaria hoc dicitur: Factum est autem cum sacerdotio fungeretur in ordine uicis sue ante Deum, secundum constitutionem sacerdotii, sorte exiit ut incensum poneret, ingressus in templum Domini . Hinc apparet plures eos fuisse, et uices suas habuisse. Nam incensum non licebat ponere nisi summo sacerdoti; et sorte etiam unum annum plures administrabant, quibus  alio anno alii succedebant, ex quibus sorte exiebat qui incensum poneret. Quid est ergo quod prophetauit Caiphas?

Quia iehsu moriturus erat pro gente; non tantum pro gente, sed ut filios Dei qui erant dispersi congregaret in unum. Hoc euangelista addidit. Nam Caiphas de sola Iudeorum gente prophetauit, in qua erant oues, de quibus ait ipse Dominus: Non sum missus, nisi ad oues que perierunt domus Isrel . Sed nouerat euangelista alias esse oues, que non erant de hoc ouili, quas oportebat adduci, ut esset unum ouile et unus pastor . Hec autem secundum predestinationem dicta sunt, quia neque oues eius, nec filii Dei adhuc erant, qui nondum  crediderant.

Ab illo ergo die cogitauerunt ut interficerent eum. iehsu iam non palam ambulabat apud Iudeos, sed abiit in regionem iuxta desertum, in ciuitate que dicitur Ephrem, et ibi morabatur cum discipulis suis. Non quia potentia eius defecerat, in qua utique, si uellet, et palam cum Iudeis conuersaretur, et nichil ei facerent. Sed in hominis infirmitate, uiuendi exemplum discipulis demonstrabat, in quo apparet non esse peccatum, si fideles eius, qui sunt membra eius, oculis persequentium se subtraherent, et furorem sceleratorum latendo potius deuitarent. Sciebat iehsu tempus appropinquasse passionis sue, et redemptionis nostre. Appropinquante tempore, in quo pati disposuit, appropinquauit ille et loco in quo eiusdem passionis  dispensationem perficere uoluit. Dicit enim euangelista:

Proximum erat pascha Iudeorum. Illum diem festum Iudei cruentum habere Domini sanguine noluerunt. Illo die festo occisus est Agnus qui uobis eumdem diem festum suo sanguine consecrauit. Consilium erat inter Iudeos de occidendo Iesu. Ille, qui de celo uenerat pati, propinquare uoluit loco passionis, quia imminebat hora passionis.

Ascenderunt ergo multi in Ierosolymam de regione ante Pascha, ut sanctificarent seipsos. Hoc faciebant Iudei secundum preceptum Domini per sanctum Moysen in lege datum, ut die festo quod Pascha erat omnes undique conuenirent, et illius diei celebratione sanctificarentur. Sed illa celebratio umbra erat futuri.  Quid est umbra futuri? Prophetia Christi uenturi, prophetia pro nobis illo die passuri, ut transiret umbra, et lux ueniret; ut transiret significatio, et ueritas teneretur. Habebant ergo Iudei Pascha in umbra, nos in luce. Quid enim opus erat ut Dominus eis preciperet per ipsum diem festum ouem occidere , nisi quia ille erat de quo prophetatum est: Sicut ouis ad immolandum ductus est ? Sanguine occisi pecoris Iudeorum postes signati sunt; sanguine Christi frontes nostre signantur: et illa significatio, que erat sanguinis agni aspersio, ab omnibus signatis prohibetis exterminatorem, in ueritate exhibita est, cum Christus pro nobis occisus est, ne timeamus diabolum exterminatorem, si cor nostrum recipiat Saluatorem.

 Querebant, inquit euangelista, Iesum, et colloquebantur ad inuicem, stantes in templo: Quid putatis, quia non uenit ad diem festum? Querebant ergo Iudei Iesum, sed male. Querebant enim ut uenientem ad diem festum interficerent. Queramus autem nos illum stantes in templo Dei, et perseuerantes unanimiter in oratione, et colloquamur ad inuicem in psalmis, hymnis, canticis spiritualibus in gratia, postulantes ipsum ut uenire ad diem festum nostrum, ut sua nos presentia illustrare, sua ipse nobis dona sanctificare dignetur.

Dederant autem pontifices et Pharisei mandatum, ut si quis cognouerit ubi sit, indicet, ut apprehendant eum. Mandatum ergo Iudeorum peccatum est. Querebant  Christum occidere, non in Christo uiuere. Queramus nos in Christo uiuere, quem illi querebant occidere. Illi male querebant, nos bene queramus; nam nunc est tempus querendi Dominum, sicut propheta ait: Querite Dominum dum inueniri potest . Qui misericordem eum inuenire uelit in iudicio, querat modo in humilitatis et caritatis officio.



CAPUT XII.

Sciens ergo Dominus conspirasse de se occidendo Iudeos, non fugit insidiantium manus, sed, certus de gloria resurrectionis, primo uenit Bethaniam proximam Ierosolymis ciuitatem, ubi Lazarum suscitauerat a mortuis; deinde etiam Ierosolymam, ubi  ipse pateretur, et resurgeret a mortuis. Ierosolymam quidem, ut ipse ibi moreretur; Bethaniam uero, ut resuscitatio Lazari cunctorum memorie arctius imprimeretur, et magis magisque confunderentur, atque inexcusabiles conuincerentur impii principes, qui occidere non timerent eum qui suscitare posset a mortuis; et nec beneficiis suscitationis prouocati, nec diuina suscitantis uirtute perterriti, animos ab iniusta cede retraherent. Nec transitorie legendum est quare ante sex dies Pasche uenisset iehsu Bethaniam; magna enim dignitas senarii numeri est in sanctis Scripturis, et multa opera Domini nostri in senario numero perfecto esse demonstrantur, quia senarius numerus in seipso per suas proprias partes diuisus, uel coniunctus, perfectissimus esse constat.  Habet enim partes tres in seipso denominatas, id est, unum, duo, tria, nam sexta eius pars unum est, tertia uero duo, dimidia itaque tria, unum uero et duo, et tria, sex esse dignoscitur; nec aliud ex his tribus partibus coniunctis confici potest, nisi sex tantum nec in alias partes senarius numerus diuidi potest, nisi in has tres, id est, unum duo et tria; nam ipsum Dominum creatorem omnium, huius mundi creaturas sex diebus perfecisse notissimum est, et sexta die hominem fecisse constat ; ad quem serpentina fraude perditum, ante sex dies Pasche uenit ipse Filius Dei, per quem creatus est, Bethaniam, ad liberandum; ut qui sexta die creatus est, sexta feria liberaretur; nam sexta feria Christum esse passum, nemini ignotum esse reor.  Igitur et mense sexto, annuntiante archangelo, uirgo sacra inspiratione Spiritus sancti eumdem Redemptorem nostrum concepisse legitur ; qui etiam sexta hora, perfecta etate, super puteum sedens, mulieri Samaritane diuini fontis fluenta aperire dignatus est ; sexta quoque etate mundi ipse Creator ad redemptionem mundi, iuxta fidem sacre historie, uenisse iam legitur. Habent quoque he tres partes, id est, unum, duo, et tria, ex quibus, ut diximus, senarius constat, aliquid mysterii in dispensatione salutis humane. Primo itaque tempore sub lege nature, ueluti in quadam unitate sancti patres Deo seruiebant. Secundo uero tempore lex addita est ad naturam, ut quod mala  consuetudo uitiauit in natura, lex reformaret in littera; et fuerunt duo, natura et lex. Tertio itaque tempore uenit gratia celestis per Iesum Christum, et sunt tria: natura, lex et gratia. Sicut nec lex nature bonum destruxit, ita nec gratia legem soluit, sed adimpleuit, naturamque pristine reddidit nobilitati: natura tamen et lex sine gratia impleri non potuit. Nec sic homini liberum arbitrium datum est, uel legis preceptum, ut gratia non indigeret, sicut Pelagiana heresis affirmat. Et ne dicerent machinatores calumniarum, phantastice suscitatum fuisse Lazarum, facta ibi Domino cena, et ipse unus erat ex discumbentibus cum eo, ut dum uiuentem, loquentem, epulantem, cum suis familiariter conuersantem, uiderent siue audirent, uel sic suscitantis potentiam agnoscerent,  et acciperent gratiam. Mystice autem cena hec dominica, ubi Martha ministrabat, et Lazarus inter alios discumbebat, fides est Ecclesie, que per dilectionem operatur. In qua cena Martha ministrat, cum anima queque fidelis operam Domino sue deuotionis impendit. Lazarus uero unus fit ex discumbentibus cum Domino, cum etiam hi qui post peccatorum mortem resuscitati ad iustitiam sunt, una cum eis qui in sua permansere iustitia, de presentia ueritatis exsultantes, penitentes simul cum innocentibus celestis gratie muneribus aluntur. Et bene eadem in cena Bethania celebratur, que est ciuitas in latere montis Oliueti, et interpretatur Domus obedientie. Domus namque obedientie Ecclesia est, que fideliter Domini iussis obtemperat; et ipsa est  ciuitas que super montem misericordie constituta, nunquam potest abscondi ; ipsaque de sui latere constructa redemptoris, id est, aqua ablutionis, et sanguine sanctificationis, que de ipsius latere pro se morientis exiere, imbuta est. Ubi etiam altera soror Lazari Maria, in magne indicium dilectionis, sicut sequentia monstrant Euangelii, accepit libram unguenti nardi pistici pretiosi, et unxit pedes Iesu, et extersit capillis suis pedes eius. Quo non solum succedit indicium deuotionis, sed et aliarum fidelium Deo animarum signatur pietatis obsequium. Maria autem accepit libram unguenti nardi pistici pretiosi. Quid namque per libram unguenti, nisi perfectio iustitie exprimitur? quod unguentum ex nardo pistico dicitur esse confectum. Quid enim per unguentum,  nisi bonus odor opinionis insinuatus? Et hoc unguentum ex nardo pistico, id est, nardo fideli; nam Grece, fides Latine dicitur. Sine fide enim Deo placere impossibile est , nec bona fama sine fide catholica fieri poterit. O homo, unge pedes Iesu bene uiuendo, dominica sectare uestigia, et capillis exterge. Que tibi superflua sunt, pedibus Domini necessaria sunt, id est, minimis quibusque in Ecclesia, de quibus in fine dicturus erit Dominus: Quandiu fecistis uni ex minimis his, mihi fecistis . Domus autem repleta est odore, id est, Ecclesia, uite religiose bona fama; nam odor bonus est uita bona. Audi Apostolum: Christi bonus odor sumus, inquit, in omni loco . Et in  Canticis canticorum: Unguentum effusum nomen tuum. Item: Dum esset rex in accubitu suo, nardus mea dedit odorem suum . Ubi aperte quid Maria semel fecerit, typice autem quid omnis Ecclesia, quid anima queque perfecta semper faciat, ostenditur.

Dicit ergo ex discipulis eius Iudas Iscariotes, qui erat eum traditurus: Quare hoc unguentum non ueniit trecentis denariis, et datum est egenis? ue impio traditori! ue complicibus eius nequitie, etiam nunc membra Christi persequentibus, qui famam uirtutis, quam ipsi habere non merentur, proximis qui habent inuidere non cessant. Et quidem putare possemus Iudam ob curam pauperum hec fuisse locutum; sed prodit mentem illius testis uerax, qui ait:

Dixit autem, non quia de egenis pertinebat ad eum,  sed quia fur erat, et loculos habens, ea que mittebantur, portabat. Non ergo tunc Iudas periit, quando pecunia corruptus Dominum prodidit, sed iam perditus Dominum sequebatur, qui loculos habens dominicos, ea que mittebantur portabat in ministerium pauperum, que etiam infideli mente furari solebat. uidens ergo Dominus cor illius, cupiditatis iam sorde pollutum, preuidens peiori proditionis sorde polluendum, commisit eius fidei quidquid habebant in sacculis, eumque de his que is uellet facere permisit, ut uel collati honoris, uel habite memoria pecunie, mentem ab ipsius uenditione reuocaret. uerum quia semper auarus eget, neque unquam beneficiorum perfidus meminit impius a furto pecunie quam portabat, peruenit ad traditionem Domini, qui pecuniam  sibi seruandam commendabat

Dixit ergo iehsu: Sine illam, ut in aiem sepulture mee seruet illud. Quasi innocenter interroganti Iude Dominus simpliciter et mansuete, quo ministerium Marie pertineret exposuit, quia ipse uidelicet moriturus, et ad sepeliendum aromatibus esset ungendus; ideoque Marie, cui ad unctionem mortui corporis eius, quamuis multum desideranti, peruenire non liceret, donatum sit uiuenti adhuc impendere obsequium, quod post mortem celeri resurrectione preuenta nequiret. Unde bene Marcus Dominum de illa dixisse testatur: Quod habuit hec, fecit; preuenit ungere corpus meum . Iam defuncti tangere non potuit, solum quod potuit fecit. Preuenit uiuum adhuc funerandi officio donare.

 Pauperes enim semper habetis uobiscum, me autem non semper habetis. Et hic magne moderamine patientie Dominus non Iudam arguit auaritie, et non pauperum gratia de pecunia loqui, sed ex ratione demonstrat non esse culpandos eos qui ei inter homines conuersanti de facultatibus suis ministrarent, cum tam paruo tempore ipse apud Ecclesiam corporaliter esset mansurus, pauperes autem, quibus eleemosyna fieri posset, in ea semper essent habendi.

Cognouit ergo turba multa ex Iudeis, quia illic est, et uenerunt non propter Iesum tantum, sed ut Lazarum uiderent, quem suscitauit a mortuis. Curiositas hos, non caritas, adduxit ad Iesum; sed nos uersa uice, fratres karissimi, si cognoscimus ubi iehsu est,  ubi mansionem facit, ubi Bethaniam, id est, domum anime obedientis, in qua habitet, inuenit, ueniamus illuc contemplatione, non propter hominem tantum, quem a morte anime suscitatum, spiritualiter uiuere donauit, sed ut bonam hominis uitam imitando, per hoc ad uisionem Iesu pertingere mereamur, quia pro certo cognouimus ubi iehsu est. Resurrexit enim post mortem, et ascendit in celum, ubi habet mansionem perpetuam. Ipsa est uera Bethania, ciuitas, scilicet, celestis, quam nullus ualet nisi obediens intrare.

Cogitauerunt autem principes sacerdotum, ut et Lazarum interficerent, quia multi propter illum abibant ex Iudeis, et credebant in Iesum. O ceca cecorum uersutia, occidere uelle suscitatum, quasi non posset suscitare occisum, qui poterat defunctum. Et quidem  se utrumque posse docuit, qui et Lazarum defunctum, et seipsum suscitauit occisum. Postquam Dominus quatriduanum mortuum suscitauit stupentibus Iudeis, et aliis eorum inuidendo credentibus, aliis inuidendo pereuntibus, et discubuit in domo iehsu, recumbente quoque Lazaro qui fuerat a mortuis suscitatus, post unguentum diffusum super pedes eius, unde domus odore completa est, de quibus in superioribus, quantum potuimus, tractauimus; nunc uidendum est quid ante Domini passionem gentum est. Dicit enim euangelista:

In crastinum autem turba multa que conuenerat ad diem festum, cum audissent quia uenit iehsu Ierosolymam, acceperunt ramos palmarum, et processerunt obuiam ei, et clamabant: Hosanna, benedictus qui uenit  in nomine Domini rex Isrel. Rami palmarum laudes sunt significantes uictoriam, qui erat Dominus mortem moriendo superaturus, et tropeo crucis de diabolo mortis principe triumphaturus. Hosanna, benedictus qui uenit in nomine Domini. Notandum sane quod Hosanna uerbum Hebraicum compositum est ex duobus, corrupto et integro. Salua namque, siue saluifica, apud eos dicitur hosi; anna uero interiectio est deprecantis, quomodo apud Latinos interiectio est dolentis heu, et interiectio admirantis pape. Denique in Psalmo ubi LXX Interpretes transtulerunt: O Domine, saluum me fac , in Hebreo scriptum est: hosanna anna Adonai, quod interpres noster Hieronymus diligentius elucidans ita transtulit: Obsecro, Domine, salua, obsecro. Eamdem namque significationem  habet ipsum uerbum obsecrationis. Hosanna itaque salua, obsecro, significat, consumpta littera uel uocali que uerbum prius terminat, cum perfecte dicitur hosi, per uirtutem littere uocalis aleph, a qua uerbum sequens incipit anna; quod metrici in uersibus scandendis synalephen uocant, quamuis illi scriptam litteram scandentes transiliant: in hoc autem uerbo hosanna, iod littera nec saltem scribatur, sed sensu loquentium saluo, funditus intermittatur. Benedictus qui uenit in nomine Domini rex Isrel: sic accipiendum est, ut in nomine Domini Dei Patris intelligatur; quamuis possit intelligi etiam in nomine suo, quia et ipse Dominus est. Unde alibi scriptum est: Pluit Dominus a Domino. uerba eius  melius nostrum dirigunt intellectum qui ait: Ego ueni in nomine Patris mei et non suscepistis me; alius ueniet in nomine suo, hunc suscipietis . Humilitatis enim magister est Christus, qui humiliauit semetipsum, factus obediens usque ad mortem, mortem autem crucis . Non itaque amittit diuinitatem, quando nos docet humilitatem. In illa Patri est equalis, in hac nobis similis. Per quod Patri est equalis, nos ut essemus creauit. Per quod nobis est similis, ne periremus redemit. Has ei laudes turba dicebat: Hosanna, benedictus qui uenit in nomine Domini rex Isrel. Quam uocem mentis inuidentia principes Iudeorum perpeti non poterant, quando regem suum Christum tanta multitudo clamabat. Sed quid fuit Domino Regem esse Isrel, qui magnum fuit Regi  seculorum, Regem fieri hominum? Non enim Rex Isrel est Christus ad exigendum tributum, uel ferro exercitum armandum, hostesque debellandos, sed Rex Isrel, quod mentem regat, quod in eternum consulat, quod in regnum celorum credentes, sperantes, amantesque perducat. Dei ergo Filius equalis Patri, uerbum per quod facta sunt omnia, quod rex esse uoluit Isrel, dignatio est, non promotio; miserationis indicium est, non potestatis augmentum. Qui enim appellatus est Rex Iudeorum, in celis est Dominus angelorum.

Et inuenit iehsu asellum, et sedit super eum. Hic breuiter dictum est. Nam quemadmodum sit factum, apud alios euangelistas plenissime legitur. Adhibetur autem huic facto propheticum testimonium, ut  appareret quod magni principes Iudeorum eum non intelligebant, in quo implebatur quod legebant. Inuenit ergo iehsu asellum, et sedit super eum.

Sicut scriptum est: Noli timere, filia Sion: ecce Rex tuus ueniet sedens super pullum asine. Hec filia Sion, cui diuinitus ista dicuntur, in illis erat ouibus que uocem pastoris audiebant. In illa erat multitudine que Dominum uenientem tanta deuotione laudabat, tanto agmine deducebat: ei dictum est: Noli timere, illum agnosce qui a te laudatur, et noli trepidare cum loquitur, quia ille sanguis fundetur, per quem tuum delictum deleatur, et uita redimatur. Sed pullum asine in quo nemo sederat  intellige populum gentium, qui legem Domini non acceperat; asinam  uero  plebem eam que ueniebat ex populo Isrel, non indomita tamen, sed que presepe Domini agnouit.

Hec non cognouerunt discipuli eius primum, sed quando glorificatus est  tunc recordati sunt quia hec erant scripta de eo. Recolentes quippe secundum Scripturam, que ante passionem, uel in Domini passione completa sunt, ibi et hoc inuenerunt, ut secundum eloquia prophetarum in pullo asine sederet.

Testimonium perhibebat turba que erat cum eo quando Lazarum uocauit de monumento et suscitauit eum a mortuis; propterea et obuiam uenit ei turba, qui  audierunt eum fecisse hoc signum. Pharisei ergo dixerunt ad semetipsos: uidetis quia nichil proficimus; ecce mundus totus post eum abit. Turba turbauit turbam. Quid autem inuides, ceca turba, quia post eum uadit mundus per quem factus est mundus?

Erant autem gentiles quidam ex his, qui ascenderant, ut adorarent in die festo. Hi ergo accesserunt ad Philippum, qui erat a Bethsaida Galilee, et rogabant eum dicentes, Domine, uolumus Iesum uidere. uenit Philippus, et dicit Andree. Andreas rursus et Philippus dicunt Iesu. uideamus quid Dominus ad ista responderit. Ecce uoluerunt eum Iudei occidere, gentiles uidere. Sed etiam illi ex Iudeis erant qui clamabant: Benedictus qui uenit in nomine Domini rex Isrel. Ecce illi ex circumcisione, isti ex preputio,  uelut arietes de diuerso uenientes, et in unam fidem Christi pacis osculo concurrentes. Audiamus ergo uocem lapidis angularis.

iehsu autem, inquit, respondit eis dicens: uenit hora ut clarificetur Filius hominis. Hic quisquam forsitan putet ideo se dixisse glorificatum, quia gentiles eum uolebant uidere. Non ita est, sed uidebat ipsos gentiles post passionem et resurrectionem suam in omnibus gentibus credituros, quia, sicut dicit Apostolus, Cecitas ex parte in Isrel facta est, donec plenitudo gentium intraret . Ex occasione igitur istorum gentilium, qui eum uidere cupiebant, annuntiat futuram plenitudinem gentium, et promittit iamiamque adesse horam glorificationis sue, qua facta in celis, gentes fuerant crediture.  Unde predictum est: Exaltare super celos, Deus, et super omnem terram gloria tua . Hec est gentium plenitudo, de qua dicit Apostolus: Cecitas ex parte in Isrel facta est, donec plenitudo gentium intraret . Sed altitudinem glorificationis oportuit ut precederet humilitas passionis. Ideo secutus adiunxit:

Amen, amen dico uobis, nisi granum frumenti cadens in terram mortuum fuerit, ipsum solum manet; si autem mortuum fuerit, multum fructum affert. Se autem dicebat ipsum esse mortificandum, et multiplicandum: mortificandum infidelitate Iudeorum; multiplicandum fide omnium populorum. Iam uero exhortans ad passionis sue sectanda uestigia,

Qui amat, inquit, animam suam, perdet eam. Quod  duobus modis intelligi potest: qui amat, perdet, id est, si amas, perde; si cupis uitam tenere in Christo, noli timere mori pro Christo. Item, alio modo, qui amat animam suam, perdet eam; noli amare in hac uita, ne perdas in eterna uita. Hoc autem quod posterius dixi, magis habere uidetur euangelicus sensus. Sequitur enim:

Et qui odit animam suam in hoc mundo, in uitam eternam custodit eam. Ergo quod supra dictum est, qui amat, subintelligitur, in hoc mundo, ipse utique perdet; qui autem odit, utique in hoc mundo, in uitam eternam ipse custodit eam. Magna et mira sententia, quemadmodum sit hominis in animam suam amor ut pereat, odium ne pereat. Si male amaueris, tunc odisti, si bene oderis, tunc amasti. Felices qui oderunt  custodiendo, ne perdant amando. Hic anime nomine uita presens designatur, uel etiam huius uite delectatio, que perdenda est, ut feliciter inuenias uoluntatem tuam in regno Dei, quam fortiter uicisti in hoc seculo; nam sancti martyres odio habuerunt hanc presentem uitam pro Christi nomine, dum magis uoluerunt hanc presentem uitam perdere, quam Christum negare, implentes quod sequitur: Si quis ministrat, me sequatur. Quid est, me sequatur, nisi me imitetur? Christus enim pro nobis passus est, ait apostolus Petrus, relinquens nobis exemplum, ut sequamur uestigia eius . Ecce quod dictum est.

Si quis mihi ministrat, me sequatur.  Et ubi sum, inquit, ego, illic et ministri mei erunt. Merces est amoris, et operis pretium quo ministratur Christo, esse cum illo cui ministratur. Ubi enim bene erit sine illo? aut quomodo male esse poterit cum illo? Audi euidentius:

Et si quis mihi ministrauerit, honorificabit eum Pater meus? Quo honore, nisi ut sit cum filio eius? Quod enim superius ait: Ubi ego sum, illic et minister meus erit; hoc intelligitur exposuisse cum dicit: Honorificabit eum Pater meus. Nam quem maiorem honorem accipere poterit adoptatus, quam ut sit ubi est unicus, non equalis factus diuinitati, sed consociatus eternitati? Quid sit autem ministrare Christo, cui operi merces tanta promittitur, considerandum est. Si quis  mihi ministrat, me sequatur: hoc intelligi uoluit, ac si diceret: Si quis me non sequitur, non mihi ministrat: Ministrant ergo Iesu Christo, qui non sua querunt, sed que Iesu Christi, hoc enim est, me sequatur, uias ambulet meas, non suas, sicut alibi scriptum est: Qui se dicit in Christo manere, debet sicut ille ambulauit, et ipse ambulare . Etiam si porrigit esurienti panem, debet misericordia facere, non de iactantia, non aliud ibi querere quam opus bonum, nesciente sinistra quid faciat dextera, id est, ut alienetur intentio cupiditatis ab opere caritatis. Illi dicitur: Cum uni ex minimis meis fecisti, mihi fecisti. Nec ea tantum que ad misericordiam pertinent corporalem, sed omnia opera propter Christum faciens, tunc erunt bona, quoniam finis legis Christus,  ad iustitiam omni credenti. Credens, minister est Christi usque ad illius opus magne caritatis, quod est animam suam pro fratribus ponere, hoc est enim et pro Christo ponere, quia et hoc propter sua membra dicturus est: Cum pro istis fecistis, pro me fecistis . De tali quippe opere etiam se ministrum facere et appellare dignatus est, ubi ait: Sicut Filius hominis non uenit ministrari, sed ministrare, et animam suam ponere pro multis . Hinc est ergo unusquisque minister Christi, unde est et minister Christus. Sic ministrantem Christo honorificat Pater eius honore illo magno, ut sit cum Filio eius, nec unquam deficiat fides eius. Communiter uero de omnibus ait: Si quis mihi ministrat. Omnis enim quicunque bene agit, Christo ministrat. Unde unusquisque  pro modulo suo ministret Christo, bene uiuendo, eleemosynas faciendo, nomen doctrinamque eius quibus potuerit predicando. Qui uero bene uiuentes exhortatur ut permaneant in bene uiuendo, ministrat Christo. Qui uero humiliter admonenti se obedit, ministrat Christo, et qui fideliter in hoc seculo ministrat Christo, feliciter in futuro seculo regnat cum Christo. Cum Dominus iehsu predixisset in grano sinapis passionem suam, et suos hortaretur ministros ut sequerentur eum, ad nostram rursus infirmitatem suum temperauit affectum, et ait:

Nunc anima mea turbata est. Unde turbata est, Domine Iesu, anima tua? Nunquid non ideo animam accepisti, et hominem perfectum, ut patereris in eo?  uideo te, Domine, nostram infirmitatem in te transferre, et in te causam suscipere nostram. Ideo turbatus es, quia uoluisti; sicut natus fuisti, quia uoluisti; nam paulo ante de te dictum est, ubi Lazarum suscitasti: Turbauit semetipsum; nam his uerbis ab infirmitate nostra rapuit nos ad firmitatem suam. uox est enim fortitudinis Domini, ubi ait: uenit hora ut clarificetur Filius hominis. uox est infirmitatis nostre, dum ait: Nunc anima mea turbata est. O Domine mediator Deus supra nos, homo propter nos, agnosco misericordiam tuam. Nam quod tu tantus tue caritatis uoluntate turbaris, multos in corpore tuo, qui sue infirmitatis necessitate turbantur, ne desperando pereant, consolaris. Audi ergo, o miles Christi, quid deinde subiungat.  Cum dixisset: Nunc anima mea turbata est. Et quid dicam, inquit:

Pater, saluifica me ex hac hora, sed propterea ueni in hanc horam. Pater, clarifica tuum nomen. Docuit te quid cogites, docuit quid dicas, quem inuoces, in quo speres, cuius uoluntatem certam atque diuinam tue uoluntati humane infirmeque preponas. Non ideo tibi uideatur ex alto deficere, quia te uult ab imo prospicere. Nam et tentari dignatus est a diabolo , a quo utique si nollet non tentaretur. Et ea respondit diabolo, que tu in tentationibus debeas respondere. Et ille quidem tentatus est, sed non periclitatus, ut doceret te in tentatione periclitantem tentatori respondere, et post tentatorem non ire, sed de periculo tentationis exire. Sicut autem  hic dixit: Nunc anima mea turbata est, ita etiam ibi dicit: Tristis est anima mea usque ad mortem. Et: Pater, si fieri potest, transeat a me calix iste . Hominis suscepit infirmitatem, ut doceat sic contristatum et conturbatum quod sequitur dicere: uerum non quod ego uolo, sed quod tu uis, Pater. Sic enim homo ab humanis in diuina dirigitur, cum uoluntati humane uoluntas diuina preponitur. Quid est autem: Clarifica tuum nomen, nisi in sua passione et resurrectione? Quid est ergo aliud, nisi ut Pater clarificet Filium, qui clarificat nomen suum, etiam in similibus passionibus seruorum suorum?

uenit ergo uox de celo: Et clarificaui, et iterum clarificabo. Et clarificaui, antequam facerem mundum; et iterum clarificabo resurgentem a mortuis, et  ascendentem in celum. Et aliter intelligi potest: Et clarificaui, cum de uirgine natus est , cum de celo per indicem stellam a Magis adoratus est, cum a sanctis sancto Spiritu plenis agnitus est , cum descendente Spiritu in specie columbe declaratus, cum uoce de celo sonante monstratus , cum in monte transfiguratus , cum miracula multa fecit, cum multos sanauit atque mundauit, cum de paucissimis panibus tantam multitudinem pauit , cum uentis et fluctibus imperauit, cum mortuos suscitauit . Et iterum clarificabo, cum resurget a mortuis , cum mors ei ultra non dominabitur , cum exaltabitur super celos Deus,  et super omnem terram gloria eius .

Turba ergo que stabat et audiebat, dicebat tonitruum factum esse. Alii dicebant: Angelus ei locutus est. Respondit iehsu, et dixit: Non propter me uox hec uenit, sed propter uos. Hic ostendit illa uice non sibi indicatum quod iam sciebat, sed eis quibus indicari oportebat. Sicut autem illa uox non propter eum, sed propter illos diuinitus facta est, sic anima eius non propter eum, sed propter alios uoluntate turbata est.

Nunc iudicium est mundi. Non enim de futuro iudicio hoc dictum esse putamus, quod in fine mundi futurum est, ubi boni et mali separabuntur eterna diuisione, sed de iudicio quod quotidie in sancta Dei Ecclesia solet esse. Possidebat ergo diabolus genus humanum, et reos simpliciorum tenebat chirographo  peccatorum, dominabatur in cordibus infidelium. Ad creaturam colendam deserendo Creatore deceptos captiuosque trahebat. Per Christi autem fidem, que morte eius et resurrectione firmata est, per eius sanguinem, qui in remissionem fusus est peccatorum, millia credentium a dominatu diaboli liberantur, Christi corpori copulantur, et sub tanto capite uno eius spiritu fidelia membra uegetantur. Hoc uocabat iudicium, hanc discretionem, hanc a suis redemptis diaboli expulsionem. Denique, attende quid dicat, quasi quereremus quid esset quod ait: Nunc iudicium est mundi, secutus exposuit, ait enim:

Nunc princeps huius mundi eiicietur foras. Audiuimus quale dixerit esse iudicium. Non ergo illud quod in fine uenturum est, ubi uiui et mortui iudicandi  sunt, aliis ad sinistram, aliis ad dexteram separatis; sed iudicium quo princeps huius mundi eiicietur foras. Quomodo ergo intus erat? quo eum dixit eiiciendum foras? Nunc, inquit, princeps huius mundi eiicietur foras, hoc intelligendum est quod nunc fit, non quod tantum post futurum esse in nouissimo die preuidebat. Ergo Dominus, quod sciebat post passionem et glorificationem suam per uniuersum mundum multos populos credituros, in quorum cordibus diabolus intus erat, cui quando ex fide renuntiatur, eiicitur foras, dicit: Nunc princeps mundi huius eiicietur foras. Sed dicit aliquis: Numquid de cordibus patriarcharum et prophetarum ueterumque iustorum non est eiectus foras? Eiectus est plane. Quomodo ergo dictum est: Nunc eiicietur foras?  Quomodo putamus, nisi quia tunc quod in hominibus paucissimis factum est, nunc in multis magnisque populis iam futurum esse predictum est? sicut illud quod dictum est: Spiritus autem nondum erat datus, quia iehsu nondum erat glorificatus ; potest similem habere questionem, et similem solutionem. Non enim sine Spiritu sancto futura prenuntiauerunt prophete , aut non etiam Dominum infantem in Spiritu sancto Simeon senex et Anna uidua cognouerunt , et Zacarias et Elizabeth, qui de illo nondum nato, sed iam concepto tanta per Spiritum sanctum predixerunt ; sed Spiritus nondum erat datus, id est, illa abundantia gratie spiritualis, qua congregati linguis omnium loquerentur, ac sic  in linguis omnium gentium futura prenuntiaretur Ecclesia: qua gratia spirituali populi congregarentur, qua longe lateque peccata dimitterentur, et millia millium Deo reconciliarentur. Quid ergo, ait quispiam; quia diabolus e credentium cordibus eiicitur foras, iam fidelium neminem tentat? imo uero tentare non cessat; sed aliud est intrinsecus regnare, aliud forinsecus oppugnare. Aliud est uulnerare, aliud occidere. Sed si uulnerat, adest qui sanat, quia sicut pugnantibus dictum est: Hec scribo uobis, ut non peccetis , ita qui uulnerantur quod sequitur audiunt: Et si peccaueritis, aduocatum habemus ad Patrem, Iesum Christum iustum, et ipse est propitiatio peccatorum nostrorum . Quid enim oramus cum dicimus: Dimitte nobis debita nostra  , nisi ut uulnera nostra sanentur? Et quid aliud petimus cum dicimus, Et ne nos inferas in tentationem? nisi, ne ille qui insidiatur, uel certe extrinsecus nullus irrumpat ex parte, uel nulla nos fraude decipiat, nullis nos subuertat machinis. Quando non tenet locum cordis, ubi fides habitat, eiectus est foras. Sed nisi Dominus custodierit ciuitatem, in uanum uigilat qui custodit eam . Nolite ergo de uobis ipsis presumere, si non uultis foras eiectum diabolum intro iterum reuocare. Absit autem ut diabolum mundi principem ita dictum existimemus, ut eum celo et terre dominari posse credamus; sed mundus appellatur in malis hominibus, qui toto terrarum orbe diffusi sunt, sicut appellatur  domus in his a quibus inhabitatur, secundum quod dicimus, bona domus est, uel mala domus est, non quando reprehendimus siue laudamus edificium parietum atque tectorum, sed ipsos mores uel bonorum hominum uel malorum. Sic ergo dictum est: Princeps huius mundi, id est, princeps malorum hominum, qui habitant in mundo. Appellatur etiam mundus in bonis, qui similiter toto terrarum orbe diffusi sunt, inde dicit Apostolus: Deus erat in Christo mundum reconcilians sibi . Hi sunt ex quorum cordibus princeps mundi eiicietur foras. Cum ergo dixisset: Nunc princeps huius mundi eiicietur foras,

Et ego, inquit, si exaltatus fuero a terra, omnia traham post me. Que omnia? nisi ex quibus ille eiicitur  foras. Non autem dixit omnes, sed omnia. Non enim omnium est fides. Non itaque hoc ad uniuersitatem hominum retulit, sed ad creature integritatem, id est, spiritum et animam et corpus, et illud quod intelligimus, et illud quod uidemus, et illud quod uisibiles et contrectabiles sumus. Qui enim dixit: Capillus capitis uestri non peribit , omnia trahit post se. Aut si omnia ipsi homines intelligendi sunt, omnia predestinata ad salutem possumus dicere, ex quibus omnibus ait nichil esse periturum, cum supra de suis ouibus loqueretur. Aut certe omnia hominum genera, siue in linguis, siue in gradibus honorum omnium, siue in diuersitatibus ingeniorum omnibus, siue in artium licitarum et utilium professionibus omnibus, et quidquid aliud dici potest  secundum innumerabiles differentias quibus inter se per sola peccata homines distant, ab excelsissimis usque ad humillimos, a rege usque ad mendicum: Omnia, inquit, traham post me, ut sit caput eorum, et illa membra eius. Sed si exaltatus fuero, inquit, a terra, hoc est, cum exaltatus fuero. Non enim dubitat futurum esse quod uenit implere. Hoc referatur ad illud quod superius ait: Nisi granum frumenti cadens in terram mortuum fuerit, ipsum solum manet. Si autem mortuum fuerit granum, multum fructum affert. Nam exaltationem suam quid aliud dixit, quam in cruce passionem? quod et ipse euangelista non tacuit. Subiunxit enim, et ait: Hoc autem dicebat significans qua morte esset moriturus.

Respondit ei turba: Nos audiuimus ex lege, quia  Christus manet in eternum; et quomodo tu dicis: Oportet exaltari Filium hominis? Quis iste? Memoriter tenuerunt quod Dominus dicebat assidue Filium hominis se esse. Nam hoc loco non ait: Si exaltatus fuerit a terra Filius hominis, sed, sicut superius dixerat, quando nuntiati sunt gentiles illi qui eum uidere cupiebant: uenit hora, ut glorificetur Filius hominis. Hoc itaque isti animo retinentes, et quod nunc ait: Cum exaltatus fuero a terra, mortem crucis intelligentes, quesierunt ab illo et dixerunt:

Nos audiuimus ex lege quia Christus manet in eternum; et quomodo tu dicis: Oportet exaltari Filium hominis? Si enim Christus est, inquiunt, manet in eternum; si manet in eternum, quomodo exaltabitur a terra? id est, quomodo crucis passione morietur?  Hoc enim eum dixisse intelligebant, quod facere cogitabant. Non ergo eis uerborum istorum obscuritatem aperuit infusa sapientia, sed stimulata conscientia.

Dixit ergo eis iehsu: Adhuc modicum lumen in uobis est. Hinc est quod intelligetis, quod Christus manet in eternum.

Ergo ambulate dum lucem habetis, ut non uos tenebre comprehendant. Ambulate, accedite, totum intelligite, et moriturum Christum, et uicturum in eternum, et sanguinem fusurum quo redimat, et ascensurum in sublimia quo perducat. Tenebre autem uos comprehendent, si eo modo credideritis Christi eternitatem, ut negetis in eo mortis humilitatem.

Et qui ambulat in tenebris, nescit quo uadat. Sic  potest offendere in lapidem offensionis, et petram scandali , quod fuit Dominus cecis Iudeis, sicut credentibus lapis quem reprobauerunt edificantes, factus est in caput anguli . Hinc dedignati sunt credere in Christum, quia eorum impietas contempsit mortuum, risit occisum; et ipsa erat mors grani multiplicandi, et exaltatio trahentis post se omnia.

Dum lucem habetis, credite in lucem, ut filii lucis sitis. Cum aliquid ueri auditum habetis, credite in ueritate. Et considerandum quod non ait: uidete lucem, sed, Credite in lucem, uidendam post huius uite uiam. Seipsum enim  dicit lucem, in quam oportet credere, suam per hoc deitatem significans.

 Hec locutus est iehsu, et abiit, et abscondit se ab eis. Non ab eis qui credere et diligere ceperant, non ab eis qui cum ramis palmarum et laudibus obuiam uenerant, sed ab eis qui uidebant et inuidebant, quia nec uidebant, sed in lapidem illum cecati offendebant. Cum autem se abscondisset iehsu ab eis, qui illum occidere cupiebant , nostre infirmitati consuluit, non sue potestati derogauit. Prenuntiata Dominus Christus passione sua in exaltatione crucis, quod Iudei intelligentes questionem proposuerunt quomodo diceret se esse moriturum, cum ex lege audierint quod Christus manet in eternum, deinde intulit euangelista, et ait:

Cum autem tanta signa fecisset coram eis, non credebant  in eum, ut sermo Isaie prophete adimpleretur, quem dixit, Domine, quis credidit auditui nostro? et brachium Domini cui reuelatum est? Quis, pro raritate posuit, quia quod sancti prophete a Deo audierunt, et in populo predicauerunt, paucissimi crediderunt. Ubi in eo quod ait: Brachium Domini cui reuelatum est? satis ostendit brachium Domini ipsum Dei Filium nuncupatum, non quod Deus Pater figura determinetur carnis humane, eique Filius tanquam membrum corporis hereat; sed quia omnia per ipsum facta sunt, ideo brachium Domini dictus est. Sicut enim tuum est brachium per quod operaris, sic Dei brachium dictum est eius uerbum, quia per uerbum operatus est mundum. Cur enim homo brachium ut aliquid operetur extendit, nisi quia non  continuo fit quod dixerit? si autem tanta potestate preualeret, ut sine illo corporis motu fieret quod diceret, brachium eius esset uerbum eius. Sed Dominus iehsu Dei Patris unigenitus Filius, sicut non est paterni corporis membrum, ita non est cogitabile uel sonabile ac transitorium uerbum, quia cum omnia per ipsum facta sunt, Deus erat uerbum . Quem euangelista uerbum nominauit esse apud Deum, hunc propheta brachium Domini nominauit. Dum brachium Domini audiuimus, Dei uirtutem et Dei sapientiam Christum agnoscamus, per quem facta sunt omnia. Omnia enim in sapientia fecisti , dicit Psalmista. Non est enim ipse qui Pater, sed unum sunt ipse et Pater, et equalis Patri,  ubique totus. Hic questio difficilis oritur: quid fecissent Iudei mali, uel que culpa illorum esset, ut non crederent, si necesse erat ut sermo Isaie prophete impleretur quem dixit: Domine, quis credidit auditui nostro? et brachium Domini cui reuelatum est ? Cui questioni respondemus Deum, prescium futurorum, per prophetam predixisse, tamen non fecisse. Non enim propterea quemquam Deus ad peccandum cogit, quia futura hominum peccata iam nouit. Ipsorum enim presciuit peccata, non sua, non cuiusquam alterius, sed ipsorum. Quapropter, si ea que ille presciuit ipsorum, non sunt ipsorum, non uera presciuit. Sed quia illius prescientia falli non potest, sine dubio non alii, sed ipsi peccant, quos Deus peccaturos esse presciuit. Fecerunt  ergo peccatum Iudei, quod eos facere non compulit, cui peccatum non placet, sed facturos esse predixit, quem nichil latet. Sed ea que sequuntur Euangelii uerba urgent, et profundiorem questionem faciunt. Dicitur enim hic quasi causa sit incredulitatis illorum, qui illorum oculos excecauit, et cor indurauit. Hoc omnino de Deo dicitur, non de diabolo. Sed causa querenda est cur propheta dixisset hoc Deum fecisse, quam, eo donante, quantum poterimus, exponamus. Non poterant credere, quia hoc propheta predixit, quia Deus hoc futurum esse presciuit. Quare autem non poterant, si a me queratur, respondeo quia nolebant. Malam quippe eorum uoluntatem preuidit Deus, et per prophetam prenuntiauit ille cui abscondi futura non  possunt, et hanc excecationem uel indurationem mala eorum meruisse uoluntate. Sic enim excecat, sic obdurat Deus, deserendo, et non adiuuando, quod occulto nobis iudicio facit, sed nunquam iniusto. Cum ergo Paulus apostolus hanc ipsam difficillimam questionem tractaret, ait: Nunquid iniquitas est apud Deum? Absit . Si ergo absit ut sit iniquitas apud Deum, siue quando adiuuat, siue quando non adiuuat, iuste facit, quia omnia non temeritate, sed iudicio facit. Porro si iudicia sanctorum iusta sunt, quanto magis sanctificantis et iustificantis Dei? Iusta ergo sunt, sed occulta. Ideo cum questiones huiusmodi in medium uenerint, quare alius sic, et alius sic iudicetur, quare ille Deo deserente excecatur, ille Deo adiuuante illuminatur, non nobis iudicium de  iudicio tanti iudicis usurpemus, sed contremiscentes exclamemus cum Apostolo: O altitudo diuitiarum sapientie et scientie Dei, quam inscrutabilia sunt iudicia eius et inuestigabiles uie eius ! De talibus uero questionibus uel iudiciis Dei admonentem audiamus Scripturam, atque dicentem: Altiora te ne quesieris, et fortiora te ne perscrutatus fueris . Perueniamus ergo in uiam fidei, hanc perseuerantissime teneamus. Ipsa perducit ad cubiculum regis, in quo sunt omnes thesauri sapientie absconditi . Non enim Dominus ipse iehsu Christus suis illis magnis et precipue electis discipulis inuidebat, quando dicebat: Multa habeo uobis dicere, sed non potestis illa portare modo . Ambulandum  est, proficiendum est, crescendum est, ut sint corda nostra capacia earum rerum quas capere modo non possumus. Quod si nos ultimus dies proficientes inuenerit, ibi discemus quod hic non potuimus. Non itaque mirum est quia non poterant credere, quorum uoluntas sic superba erat, ut ignorantes Dei iustitiam, et suam uolentes constituere , sicut de illis dicit Apostolus, iustitie Dei noluerint esse subiecti. Quia enim non ex fide, sed tanquam ex operibus tumuerunt, ipso suo timore cecati offenderunt in lapidem offensionis. Sic autem dictum est, non poterant, ubi intelligendum est quod nolebant, quemadmodum dictum est de Domino Deo nostro: Si credimus, ille fidelis permanet, negare seipsum non potest . Sicut laus est uoluntatis  diuine, quod illos saluos fieri uoluit, ita quod illi non poterant credere, culpa est uoluntatis humane. Hoc de Iudeis qui excecati et indurati sunt, Deus presciuit, atque in eius spiritu propheta predixit. Quod uero addidit: Et conuertantur, et sanem eos, utrum subaudiendum sit, id est, non conuertantur, connexa desuper sententia ostendit, ubi dictum est: Ut non uideant oculis, et intelligant corde, quia et hic utique dictum est, non intelligant. Et ipsa enim conuersio de illius gratia est, cui dicitur: Deus uirtutum, conuerte nos . An forte et hoc de superne medicine misericordia factum intelligendum est, quoniam peruerse et superne uoluntatis erant, et iustitiam suam constituere uolebant, ut ad hoc desererentur, et cecarentur; ad hoc, inquam,  excecarentur, ut offenderent in lapidem offensionis, et implerentur facies eorum ignominia, et ita humiliati quererent nomen Domini, et non suam qua inflatur superbus, sed iustitiam Dei, qua iustificatur impius? Hoc enim multis eorum profecit in bonum, qui, de suo scelere compuncti, in Christum postea crediderunt: pro quibus et ipse orauerat, dicens: Pater, ignosce illis, quia nesciunt quid faciunt . Sequitur:

uerumtamen et ex principibus multi crediderunt in eum, sed propter Phariseos non confitebantur, ut de synagoga non eiicerentur. Dilexerunt enim gloriam hominum magis quam gloriam Dei. uidete quemadmodum notauerit euangelista et improbauerit quosdam, quos  tamen in eum dixit credidisse, qui in hoc ingressu fidei, si proficerent, amorem quoque humane glorie proficiendo superarent, quem superauerat Apostolus, dicens: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo . Ad hoc enim et ipse Dominus crucem suam, ubi eum dementia superbe impietatis irrisit, in eorum qui illum crederent frontibus fixit, ubi est quodammodo sedes uerecundie, ut se nomine eius fides non erubescat, et magis Dei gloriam quam hominum diligant. Loquente Domino Iesu Christo apud Iudeos, et tanta miraculorum signa faciente, quidam crediderunt predestinati in uitam eternam, quos etiam uocauit oues suas. Quidam uero non crediderunt, nec poterant credere, eo  quod occulto, nec tamen iniusto iudicio Dei fuerant excecati. Alii uero palam credentes, et cum ramis palmarum occurrentes, alii uero occulte credentes, sed propter Phariseos non confitentes, quos euangelista notauit cum dixit: Dilexerunt gloriam hominum magis quam gloriam Dei. Gloria Dei est publice confiteri Christum, sicut martyres sancti fecerunt: de quibus alio loco ipse Dominus ait: Qui me confessus fuerit coram hominibus, confitebor et ego eum coram Patre meo. Qui confitetur Christum confessione laudis, confitebitur, id est, laudabitur a Christo coram Deo Patre. His ita se habentibus, et sua iam propinquante passione.

iehsu clamauit et dixit: Qui credit in me, non credit in me, sed in eum qui misit me. Iam dixerat quodam loco:  Doctrina mea non est mea, sed eius qui me misit . Ubi intelleximus eum doctrinam suam dixisse uerbum Patris, quod est ipse; et hoc significasse dicendo: Doctrina mea non est mea, sed eius qui me misit, quod a seipso ipse non esset, sed haberet a quo esset. Deus enim de Deo filius Patris; Pater autem non Deus de Deo, sed Deus Pater filii. Nunc autem quod ait: Qui credit in me, non credit in me, sed in eum qui misit me; quomodo intellecturi sumus nisi quia homo apparebat hominibus, cum lateret Deus? et ne putarent hoc eum esse tantummodo quod uidebant, talem ac tantum sed uolens credi qualis et quantus est Pater: Qui credit in me, inquit, non credit in me, id est, quod uidet, sed in eum qui misit me, id est in Patrem; unde necesse est ut eum  credat filium habere; et dum Patrem credit eternum, credat et filium habere ceternum sibi, et consubstantialem sibi. Propterea dixit: Qui credit in me, non credit in me, nolens ut totum quod de Christo creditur secundum hominem crederetur. Ille bene credit in me, qui secundum id quod uidet me, non tantum credit in me, sed secundum id quod credit in me credit equalem esse Patri. Ac ne putaretur sic uoluisse intelligi Patrem, tanquam Patrem multorum filiorum per gratiam regeneratorum, non unici uerbi equalis sibi, continuo subiecit:

Et qui uidet me, uidet eum qui misit me. Usque adeo non distat inter eum et me, ut qui me uidet uideat eum qui misit me. Hec uisio intellectualis, non carnalis,  debet intelligi, que modo in laude est sanctorum, post resurrectionis ultime diem in re eterne beatitudinis erit, de qua alibi ait: Beati mundo corde, quoniam ipsi Deum uidebunt . Attendamus cetera. Ego lux in mundum ueni, ut omnis qui credit in me, in tenebris non maneat. Dixit quodam loco discipulis suis: uos estis lumen mundi. Non potest abscondi ciuitas super montem constituta; neque accendunt lucernam, et ponunt eam sub modio, sed super candelabrum, ut luceat omnibus qui in domo sunt. Sic luceat lumen uestrum coram hominibus, ut uideant opera uestra bona, et glorificent Patrem uestrum, qui in celis est . Non tamen dixit: uos lux uenistis in mundum, ut omnis qui credit in uos, in tenebris non maneat. Nusquam hoc legi posse confirmo.  Lumina ergo sunt omnes sancti; sed credendo illuminantur ab eo, a quo si quis recesserit, tenebrabitur. Lumen autem illud quod illuminat, a se recedere non potest, quia incommutabile omnino est. Cum autem dicit: Omnis qui credit in me, in tenebris non manet, satis manifestat omnes se in tenebris inuenisse; sed ne in eis tenebris remaneant, in quibus inuenti sunt, debent credere in lucem que uenit in hunc mundum, quia per illam factus est mundus.

Et si quis audierit, inquit, uerba mea, et non custodierit, ego non iudico eum. Audite, quomodo dicit Filius: Ego non iudico eum, cum dicit alio loco: Pater non iudicat quemquam, sed omne iudicium dedit Filio : nisi quia intelligendum est quod sequitur:

 Non enim ueni, inquit, ut iudicem mundum, sed ut saluum faciam mundum. Nunc ergo est tempus misericordie, post erit iudicii, quia misericordiam, inquit, et iudicium cantabo tibi, Domine . Sed de ipso etiam futuro nouissimo iudicio uidete quid dicat:

Qui spernit me, et non accipit uerba mea, habet qui iudicet eum. Sermo quem locutus sum, ille iudicabit eum in nouissimo die. Non ait: Qui spernit me, et non accipit uerba mea, ego eum non iudico in nouissimo die. uenit enim Filius Dei ad saluandum, non ad iudicandum. Ideo dixit: Non iudico eum, id est modo in presenti, sed iudico eum in nouissimo die. Cum enim dixisset: Qui spernit me, et non accipit uerba mea, habet qui iudicet eum, exspectantibus  quisnam ille esset, cautus adiunxit: Sermo quem locutus sum, ille iudicabit eum in nouissimo die. Satis manifestauit seipsum iudicaturum in nouissimo die. Seipsum quippe locutus est, seipsum annuntiauit, seipsum ianuam posuit, qua ipse ad oues pastor intraret. Aliter itaque iudicabuntur qui non audierunt, et qui audierunt et contempserunt. Qui enim sine lege peccauerunt, ait Apostolus, sine lege peribunt; et qui in lege peccauerunt, per legem iudicabuntur .

Quia ego, inquit, ex me non sum locutus. Ideo se dicit non locutum ex seipso. Iam hoc sepe diximus, quod Filius a se non est, sed a Patre, ideo adiunxit:

Sed qui misit me Pater, ipse mihi mandatum dedit  quid dicam, et quid loquar. Non enim locorum spatio, non syllabarum expressione, non uocali sono Pater filio loquitur, ut filius mandatum Patris audiat, sicut Filius hominis ab homine audire solet quid Pater mandet illi; sed unicus Filius est uerbum Patris, et Sapientia Patris, in illo sunt omnia mandata Patris. Neque enim mandatum Patris aliquando Filius nesciuit, ut eum necesse esset ex tempore habere quod accepit, ut nascendo accipere, dederitque illi gignendo Pater quod non haberet, sed eum genuit uitam habentem, sicut superius ait: Sicut Pater habet uitam, sic dedit et Filio uitam habere in semetipso , id est, genuit Filium uitam habentem in semetipso. Sic dicit hic: Sicut mandatum dedit mihi. Et quia eterna ipsa natiuitas nunquam  non fuit, Filius qui est uita, et sicut est uita eterna, sic est qui natus est uita eterna, ita et mandatum, non quod Filius non habeat, Pater dedit, sed, sicut dixi, in sapientia Patris, quod est uerbum Patris, omnia mandata sunt Patris. Sequitur enim:

Et scio quia mandatum eius uita eterna est. Si ergo uita eterna est mandatum Patris, quid aliud dictum est, quam: Ego sum mandatum Patris? Proinde et id quod adiungit et dicit:

Que ego loquor, sicut dixit mihi Pater, sic loquor. Non accipiamus dixit mihi, quasi uerbo locutus sit unico uerbo, aut egebat Deus uerbis Dei. uerbum dixit ergo Pater Filio, sicut dedit uitam Filio, non quod nesciebat, uel non habebat, sed ipse Filius  erat. Quid est autem Sicut dixit mihi, sic loquor, nisi uerbum loquor? Ita ille dixit ut uerax, ita iste loquitur ut ueritas. uerax autem genuit ueritatem. Quid ergo iam diceret ueritati? Non enim imperfecta erat ueritas, cui uerum aliquid adderetur. Dixit ergo ueritati qui genuit ueritatem. Porro ipsa ueritas sic loquitur ut ei dictum est, sed intelligentibus quos docet ut nata est. Ut autem crederent homines quod intelligere nondum ualent, ex ore carnis uerba sonuerunt, et abierunt. Transuolantes soni strepuerunt peractis morulis temporum suorum; sed res ipse quarum signa sunt soni, tracte quodammodo in eorum memoriam qui audierunt, etiam ad nos per litteras, que uisibilia signa sunt, peruenerunt. Non sic loquitur ueritas: intelligentibus  mentibus intus loquitur; sine sono instruit; intelligibili uoce perfundit. Qui ergo potest in ea uidere natiuitatis eius eternitatem, ipse illam sic audit loquentem, sicut ei dixit Pater quod loqueretur. Excitauit nos ad magnum desiderium interioris dulcedinis sue; sed crescendo capiamus, ambulando crescamus, proficiendo ambulemus, ut peruenire possimus per seipsum, ad seipsum seipso ducente nos, et promittente nobis: Ego sum uia, ueritas et uita : uia querentibus, ueritas inuenientibus, uita permanentibus.



CAPUT XIII.

Scripturus euangelista Ioannes memorabile illud Domini ministerium, quo discipulis in Pascha priusquam  ad passionem iret, pedes lauare dignatus est, primo ipsum nomen Pasche quid mystice signaret, aperire curauit, ita incipiens:

Ante diem autem festum Pasche sciens iehsu quia uenit hora eius ut transeat ex hoc mundo ad Patrem, cum dilexisset suos qui erant in mundo, in finem dilexit eos. Pascha quippe transitus interpretatur, nomen ex eo uetus habens, quod transierit in eo Dominus per Aegyptum percutiens primogenita Aegypti, et filios Isrel liberans, et quod ipsi filii Isrel transierint illa nocte de Aegyptia seruitute, ut uenirent ad terram promisse olim hereditatis et pacis . Mystice autem significans quod in eo Dominus transiturus esset ex hoc mundo ad Patrem, et quod eius exemplo fideles, abiectis temporalibus desideriis,  abiecta uitiorum seruitute, continuis uirtutum studiis transire debent ad promissionem patrie celestis. Quomodo autem transierit iehsu ex hoc mundo ad Patrem, pulchro sermone designat euangelista cum dicit: Cum dilexisset suos, qui erant in mundo, in finem dilexit eos , id est, in tantum dilexit, ut ipsa dilectione uitam ad tempus finiret corporalem, mox de morte ad uitam, de hoc mundo transiturus ad Patrem. Maiorem enim hac dilectionem nemo habet, quam ut animam suam quis ponat pro amicis suis . Unde recte uterque transitus, et legalis uidelicet, et euangelicus, sanguine consecratus est, ille agni paschalis, iste eius de quo dicit Apostolus: Etenim pascha nostrum immolatus est Christus. Iste sanguine fuso in cruce, ille in crucis modum medio  limine et superliminari medius asperso in postibus. Pascha non  Grecum nomen est, sed Hebreum: opportunissime tamen occurrit in hoc nomine quedam congruentia utrarumque linguarum. Quia enim patitur, Grece dicitur, ideo pascha passio putata est; uel hoc nomen a passione sic appellatum. In sua uero lingua, hoc est Hebrea, pascha transitus dicitur, propterea quod tunc primum pascha celebrauit populus Dei, quando ex Aegypto fugientes, Rubrum mare transierunt. Hoc itaque nomen, id est, pascha, quod Latine, ut dixi, transitus nuncupatur, uelut interpretans nobis beatus euangelista: Ante diem, inquit, festum pasche sciens iehsu quia uenit eius hora, ut transeat ex hoc mundo ad Patrem. Ecce pascha, ecce transitus. Unde,  et quo? De hoc scilicet mundo ad Patrem. Spes membris in capite est data, quod essent illo transeunte sine dubio secutura. Quid ergo infideles, et ab hoc capite atque ab eius corpore alieni? nonne et ipsi transeunt, quia non permanent? Transeunt plane et ipsi. Sed aliud est transire de mundo, aliud transire cum mundo, aliud ad Patrem, aliud ad hostem. Nam et Aegyptii transierunt, non enim persequendo manserunt; non tamen transierunt per mare ad regnum, sed inmari ad interitum . Sciens ergo iehsu quia uenit eius hora, ut transiret ex hoc mundo ad Patrem, cum dilexisset suos qui erant in mundo, in finem dilexit eos. Utique, ut et ipsi de hoc mundo ubi erant, ad suum caput quod hinc transisset, eius dilectione transirent. Quid est enim in finem, nisi in Christum?  Finis enim legis Christus, ait Apostolus, ad iustitiam omni credenti . Finis perficiens, non interficiens; finis quo usque eamus, non ubi pereamus. Sic omnino intelligendum est, Pascha nostrum immolatus est Christus . Ipse est enim finis noster, in illum est transitus noster. Intelligendum, in finem dilexit eos, usque ad mortem dilexit eos, quia tantum dilexit, ut ipse moreretur propter eos.

Et cena, inquit, facta, cum diabolus iam misisset in cor ut traderet eum Iudas Simonis Iscariotes. Cena ergo facta dictum est iam parata, et ad conuiuantium mensam usumque perducta. Quod autem ait: Cum diabolus iam misisset in cor ut traderet eum Iudas Simonis Iscariotes, si queris quid missum sit in cor  Iude? hoc utique, ut traderet eum. Missio ista spiritualis suggestio est, que non fit per aurem, sed per cogitationem; ac per hoc non corporaliter, sed spiritualiter. Neque enim spirituale quod dicitur, semper in laudem accipiendum est. Nouit Apostolus quedam spiritualia nequitie in celestibus, aduersus que nobis colluctationem esse testatur . Non autem essent etiam maligna spiritualia, si non essent etiam maligni spiritus; a spiritu enim spiritualia nominantur.

Sciens quia omnia dedit ei Pater in manus, et quia a Deo exiit, et ad Deum uadit. Cum ergo illi Pater omnia dedisset in manus, cur ille discipulorum non manus, sed pedes lauit? Sciebat quia per humilitatem Incarnationis a Deo exiuit, et per uictoriam resurrectionis  ad Deum erat rediturus, nec Deum cum inde exiret, nec nos deserens cum rediret. Sciebat quidem omnia hec, et tamen in magne sue indicium, in magne nostre exemplum humilitatis, surgit a cena, ponit uestimenta sua, lauat pedes discipulorum: non Dei Domini, sed hominis serui implens officium; et eis quoque pedes humiliter abluens, cuius manus in sua traditione nouerat, procaciter esse polluendas. Quod si altiori indagine mysterium hoc humillimum nostri Saluatoris pertractare delectet, cena hec sacrosancta, in qua cum discipulis recubuit Dominus, tempus significat uniuersum quo corporaliter in Ecclesia demoratus, et dapibus uerbi salutaris, ac miraculorum suorum dulcedine cunctos longe lateque pauit, et ipse audientium fide ac dilectione  pastus est, quia quotquot ad gratiam ueritatis conuertit, per Ecclesiam quasi more uescentium fecit augmentum.

Surrexit autem a cena, et posuit uestimenta sua. Quando temporaliter cum hominibus amplius conuersari desistens, membra corporis assumpti deposuit in cruce.

Accepto linteo precinxit se. Quando, accepto a Patre mandato patiendi pro nobis, in ipso passionis exercitio sua membra circumdedit. Solet namque per linteum, quod multifario tormentorum labore conficitur, afflictio passionum figurari. Et Dominus ponens uestimenta, linteo precingitur, ut significet se habitum corporis quem induit, non sine pressura dolorum, sed longa crucis tribulatione deponere.

 Misit aquam in peluim, et cepit lauare pedes discipulorum, et extergere linteo quo erat precinctus. Quando defunctus in cruce aquam una cum sanguine de latere suo profudit in terram, quibus credentium opera mundaret, eademque opera non solum passionis sacramentis sanctificare, sed etiam eisdem exemplis confirmare dignatus est.

uenit ergo ad Simonem Petrum. Quasi aliquibus iam lauisset, et post eos uenisset ad primum. Quis enim nesciat primum apostolorum esse beatissimum Petrum? Sed non ita intelligendum est, quod post aliquos ad illum uenerit, sed quod ab illo ceperit. Quando ergo pedes discipulorum lauare cepit, uenit ad eum a quo cepit, id est, ad Petrum, et tunc  Petrus, quod etiam quilibet eorum expauisset, expauit, atque ait:

Domine, tu mihi lauas pedes? Tu mihi? quid est, tu? quid est, mihi? Cogitanda sunt potius quam dicenda, ne forte quod ex his uerbis aliquatenus dignum concipit anima, non explicit lingua.

Sed respondit iehsu, et dixit ei: Quod ego facio, tu nescis modo; scies autem postea. Nec tamen ille, dominici facti altitudine exterritus, permittit fieri quod cur fieret ignorabat, sed usque ad suos pedes humilem Christum adhuc non uult uidere, non potest sustinere.

Non lauabis, inquit, mihi pedes in eternum. Quid est, in eternum? Nunquam hoc feram, nunquam patiar, nunquam sinam. Hoc quippe in eternum non  fit, quod nunquam fit. Tum Saluator egrum reluctantem de ipsius salutis periculo exterrens:

Si non lauero te, inquit, non habebis partem mecum. Ita dictum est si non lauero te, cum de solis pedibus ageretur, quomodo dici assolet: calcas me, quando sola planta calcatur. At ille amore et timore turbatus, et plus expauescens Christum sibi negari, quam usque ad pedes suos humiliari:

Domine  mi, non tantum pedes meos, sed manus, et caput. Quandoquidem sic minaris, lauanti tibi membra mea, non solum ima non subtraho, uerum etiam prima substerno. Ne mihi neges capiendam tecum partem, nullam tibi nego abluendam mei corporis partem.

Dicit ei iehsu: Qui lotus est non indiget nisi pedes  lauare, sed est mundus totus. Totus utique preter pedes, uel nisi pedes, quos habet opus lauare. Sed quid est hoc? quid sibi uult? quid hic necessarium est ut queramus? Dominus dicit, ueritas loquitur, quod opus habeat pedes lauare etiam ille qui lotus est. Quid, fratres mei, quid putatis? nisi quia homo in sancto quidem baptismo totus abluitur, non preter pedes, sed totus omnino: uerumtamen cum in rebus humanis postea uiuitur, utique terra calcatur. Ipsi igitur humani affectus, sine quibus in hac mortalitate non uiuitur, quasi pedes sunt, ubi ex humanis rebus afficimur: et sic afficimur, ut si dixerimus quia peccatum non habemus, nos ipsos decipiamus, et ueritas in nobis non sit . Quotidie igitur pedes lauat nobis, qui interpellat pro nobis; et quotidie  nos opus habere ut pedes lauemus, in ipsa oratione Dominica profitemur, cum dicimus: Dimitte nobis debita nostra, sicut et nos dimittimus debitoribus nostris . Si enim confiteamur, sicut scriptum est, peccata nostra, profecto ille qui lauit pedes discipulorum suorum, fidelis est et iustus, qui dimittat nobis peccata nostra, et mundet nos ab omni iniquitate , id est, usque ad pedes quibus conuersamur in terra. Lauatio pedum illa remissionem quidem peccatorum designat; non tamen eam que semel in baptismate datur, sed illam potius qua quotidiani fidelium reatus, sine quibus in hac uita non uiuitur, quotidiana eius gratia mundantur. Pedes namque, quibus incedentes terram tangimus, ideoque eos a contagio pulueris,  sicut reliquum corpus, immunes custodire nequimus, ipsam terrene inhabitationis necessitatem designant. Qui ergo lotus est, non indiget, nisi ut pedes lauet, sed est mundus totus, quia qui ablutus est fonte baptismatis in remissionem omnium peccatorum, non indiget rursus, imo non potest eodem modo ablui; sed quotidiana tantum mundane conuersationis contagia, necesse habet quotidiana sui Redemptoris indulgentia tergantur. Est enim toto actionum suarum corpore mundus, exceptis duntaxat iis que menti necessitate cure temporalis adheserunt: ob quorum quotidianam sordidationem simul et mundationem quotidie dicimus orantes: Dimitte nobis debita nostra, sicut et nos dimittimus debitoribus nostris . uerum hec de apostolis  eorumque similibus. At nos, qui, diuini sepe timoris obliti, iter leuum incedimus, non illa leui et quotidiana orationum solemnitate possumus ab erratuum nostrorum sorde liberari, sed maior necesse est inquinatio maiori orationum, uigiliarum, uel ieiuniorum, lacrymarum atque eleemosynarum exercitio purgetur.

Postquam uero lauit pedes discipulorum Dominus, accepit uestimenta sua, et cum recubuisset iterum. Aperuit uerbo mysterium lauationis, quod eis paulo ante facto necdum scientibus exhibuerat, quia postquam patiendo in cruce lauacrum nobis remissionis consecrauit, accepit membra iam immortalia, que mortalia posuerat; et cum post resurrectionem apparuisset discipulis, ac familiariter cum eis esset etiam in conuescendo per dies quadraginta conuersatus, exposuit  eis utilitatem sue passionis, cuius eatenus quia uirtutem mysticam nesciebant, euentum satis timebant.

Si ergo, inquit, ego laui uestros pedes Dominus et magister, et uos debetis alter alterius lauare pedes. Que uidelicet sententia et ad litteram et ad mysticum sensum recte accipi, et deuote debet impleri. Ad litteram quidem, ut per caritatem seruiamus inuicem, non solum in lauando pedes fratrum, sed in quibuslibet eorum necessitatibus adiuuandis. Ad mysticum uero intellectum, ut sicut Dominus nobis peccata penitentibus dimittere consueuit, uita etiam nos peccantibus in nos fratribus dimittere festinemus. Sicut ille nos a peccatis nostris interpellando Patrem pro nobis, ita et nos si scimus fratrem nostrum peccare peccatum non ad mortem, petamus ut detur ei  uita peccanti non ad mortem. Et, sicut apostolus Iacobus admonet, Confiteamur alterutrum peccata nostra, et oremus pro inuicem ut saluemur . Sicut ille qui pro nobis animam suam posuit, sic et nos, instante temporis articulo, pro fratribus animam ponamus. Sequitur:

Scitis quid fecerim uobis. Nunc est ut beato Petro reddatur illa promissio; dilatus enim fuerat, quod expauescenti et dicenti: Non lauabis mihi pedes in eternum, responsum est ei: Quod ego facio, tu nescis modo, scies autem postea. Ecce est ipsum postea iam tempus, ut dicatur quod paulo ante dilatum est. Memor itaque Dominus se promisisse iamdudum scientiam facti sui, tam inopinati, tam admirabilis,  tam expauescendi, et nisi uehementer ipse terruisset, nullo modo sinendi, ut magister non tantum ipsorum, sed et angelorum, et Dominus non tantum ipsorum, sed rerum omnium, lauaret pedes discipulorum et seruorum suorum. Huius ergo tanti facti quoniam promiserat scientiam, dicens Scies postea, quid sit quod fecit, docere nunc incipit. uos, inquit, uocatis me Magister et Domine, et bene dicitis, sum et enim. Bene dicitis, quia uerum dicitis, sum quippe quod dicitis. Homini preceptum est: Non te laudet os tuum, sed laudet te os proximi tui . Periculosum est enim sibi placere, cui cauendum est superbire. Ille autem qui super omnia, quantumcunque se laudet, non se extollit excelsus. Nec potest recte dici arrogans Deus, nobis namque expedit  eum nosse, non illi. Nec eum quisquam cognoscit, si non se indicet ipse qui nouit. Si ergo non se laudando, quasi arrogantiam uitare uoluerit, nobis sapientiam denegabit. Et magistrum quidem quod se esse dicit, nemo reprehenderet, etiam qui eum nichil esse aliud quam hominem crederet, quoniam id profiteretur, quod et ipsi homines in quibuslibet artibus, usque adeo sine arrogantia profitentur, ut professores uocentur. Quod uero Dominum et ipse se dicit discipulorum suorum, cum sint illi etiam secundum seculum ingenui, quis ferat in homine? Sed Deus loquitur, nulla est hic elatio tante celsitudinis, nullum mendacium ueritatis. Nobis subiacere illi utile est celsitudini. Nobis seruire utile est ueritati. Quod se Dominum dicit, non illi est uitium, sed nobis est  beneficium. Dicat uerum qui ueritas est, ne non dicam ego quod utile est, dum tacet ille quod est. Beatissimus Paulus non utique unigenitus Dei Filius, sed unigeniti Filii Dei seruus et apostolus, non ueritas, sed particeps ueritatis, ait libere atque constanter: Et si uoluero gloriari, non ero insipiens, ueritatem enim dico . Neque enim in seipso, sed in ipsa ueritate, que superior est ipso, et humiliter et ueraciter gloriaretur, quoniam et ipse precipit ut qui gloriatur in Domino glorietur . Ita ne non timeret insipientiam, si gloriari uellet amator sapientie, et in gloria sua timeret insipientiam ipsa sapientia? Non timuit arrogantiam, qui dixit: In Domino laudabitur anima mea ; et in laude sua timeret arrogantiam potestas Domini,  in quo laudabitur anima serui? uos, inquit, uocatis me, Magister et Domine, et bene dicitis, sum etenim. Ideo bene dicitis quia sum. Nam si non essem quod dicitis, male diceretis, etiamsi me laudaretis. Si ergo ego, inquit, laui pedes uestros Dominus et magister, debetis et uos alter alterius lauare pedes.

Exemplum enim dedi uobis, ut quemadmodum ego feci uobis, ita et uos faciatis. Hoc est, beate Petre, quod nesciebas, quando fieri non sinebas. Hoc tibi postea sciendum promisit, quando ut sineres terruit magister tuus et Dominus Deus tuus lauans pedes tuos. Est enim apud plerosque consuetudo huius humilitatis, usque ad factum quod cernatur expressa. Unde et Apostolus cum bene meritam uiduam commendaret:  Si hospitio, inquit, recepit, si sanctorum pedes lauit . Et apud sanctos ubicunque hec consuetudo non est, quod manu non faciunt, corde faciunt, si in illorum numero sunt quibus dicitur in hymno beatorum trium uirorum: Benedicite, sancti et humiles corde, Dominum . Multo autem melius, et sine controuersia uerius, ut etiam manibus faciat; nec dedignetur quod fecit Christus, facere Christianus. Cum enim ad pedes fratris inclinatur corpus, etiam in corde ipso uel excitatur, uel si iam inerat, confirmatur ipsius humilitatis affectus. Sed excepto isto mortali intellectu, ita nos huius dominici facti altitudinem commendasse meminimus, quod lauando pedes iam lotorum atque mundatorum discipulorum significauerit Dominus  propter humanos quibus in terra uersamur affectus, quantumlibet profecerimus in apprehensione iustitie, nos sine peccato non esse, quos subinde abluit interpellando pro nobis, cum oramus Patrem qui in celis est, ut debita nostra dimittat nobis, sicut et nos dimittimus debitoribus nostris. Quomodo ergo ad hunc intellectum poterit pertinere hoc quod ipse postea docuit, ubi sui facti exposuit rationem, dicens: Si ego laui pedes uestros Dominus et Magister, debetis et uos alter alterius lauare pedes. Exemplum enim dedi uobis, ut quemadmodum ego feci uobis, ita et uos faciatis? Nunquid dicere possumus quod etiam frater fratrem a delicti poterit cogitatione mundare? Imo uero id etiam nos esse admonitos in eius dominici operis altitudine nouerimus, ut confessi  inuicem delicta nostra, oremus pro nobis, sicut Christus interpellat pro nobis. Audiuimus apostolum Iacobum hoc ipsum euidentissime precipientem ac dicentem: Confitemini inuicem delicta uestra, et orate pro uobis , quia ad hoc Dominus nobis dedit exemplum. Si enim ille qui nullum peccatum nec habet, nec habuit, nec habebit, orat pro peccatis nostris, quanto magis nos inuicem pro nostris orare debemus! et si dimittit nobis ille, cui non habemus quod dimittamus, quanto magis dimittere debemus inuicem nobis, qui sine peccato hic uiuere non ualemus? Quid enim uidetur in hac altitudine sacramenti Dominus significare cum dicit: Exemplum enim dedi uobis, ut quemadmodum ego feci uobis, ita et uos faciatis? nisi quod apertissime dicit Apostolus:  Donantes uobismetipsis, si quis aduersus aliquem habet querelam, sicut et Dominus donauit uobis, ita et uos . Inuicem itaque nobis delicta donemus, et pro nostris delictis inuicem oremus, atque ita quodammodo inuicem pedes nostros lauemus.

Amen, amen dico uobis, non est seruus maior domino suo, neque apostolus maior eo qui misit illum. Hoc ideo dixit, quia lauerat pedes seruorum Dominus, et ipse qui misit eorum quos misit. Grece, Latine dicitur missus, ut ostenderet ea que Excelsus fecit humiliter, multo magis humilibus et infirmis humiliter esse facienda. Sed ut et hoc in loco spiritualis intellectus commoneret, quia si ipse qui peccatum non fecit, nec inuentus est dolus in ore eius,  interpellat pro nobis excessibus , multo magis ipsi debemus orare pro inuicem. Sed et si dimittit nobis ille cui non habemus quod dimittamus, multo magis oportet nos alterutrum dimittere nobis debita nostra: quod ipsum Apostolus quoque precipiens, ait: Estote autem inuicem benigni, misericordes, donantes inuicem, sicut et Deus in Christo donauit uobis .

Si hec, inquit, scitis, beati eritis, si feceritis ea. Salutaris hec multum nostri Saluatoris et sedulo est cogitanda sententia, quia beati erimus sciendo celestia precepta, si tamen ea que nouimus, operando sectemur. Qui enim cognita eius mandata seruare negligit, beatus esse non ualet, qui hec uel cognoscere contemnit, multo longius a beatorum  sorte secluditur. Cum ergo hec Dominus premisisset, adiunxit:

Non de omnibus uobis dico, ego scio quos elegerim, sed ut impleatur Scriptura: Qui manducat meum panem leuabit super me calcaneum suum. Hoc quid est aliud, nisi, Conculcabit me? Notum est de quo loquatur. Iudas ille traditor eius attingitur. Ergo ipsum non elegerat; unde ab eis quos elegit isto sermone discernit. Quod ergo dico, inquit, beati eritis, si feceritis ea, non de omnibus uobis dico, est inter uos qui non erit beatus, neque faciet ea. Ego scio quos elegerim. Quos? nisi eos qui beati erunt faciendo que precepit, ac facienda commonstrauit, qui efficere beatos potest. Non est igitur traditor Iudas electus? Quid est ergo quod alio loco dicit: Nonne  ego uos duodecim elegi, et unus ex uobis diabolus est? An et ipse ad aliquid est electus? ad quod utique erat necessarius, non autem ad beatitudinem, de qua modo ait: Beati eritis si feceritis ea. Hoc non de omnibus dicit. Scit enim quos ad societatem beatitudinis huius elegerit. Non est ex eis iste, qui panem illius sic edebat, ut super eum leuaret calcaneum. Illi manducabant panem dominicum, ille panem Domini contra Dominum. Illi uitam, ille panem. Qui enim manducat indigne, ait Apostolus, iudicium sibi manducat .

Amodo, inquit, dico uobis priusquam fiat, ut credatis, cum factum fuerit, quia ego sum. Id est, ego sum de quo illa Scriptura precessit, ubi dictum est: Qui manducat meum panem, leuabit super me calcaneum.  Deinde sequitur, et dicit:

Amen, amen dico uobis quia qui accipit eum, si quem misero, me accipit. Qui autem me accipit, accipit eum qui me misit. Si enim uoluerimus intelligere hoc ideo dictum: Qui me accipit, accipit eum qui me misit, quod unius nature sint Pater, Filius, consequens uidebitur ex eorumdem uerborum regula, qua dictum est: Qui accipit, si quem misero, me accipit, ut unius nature sit Filius et apostolus. Possit quidem et hoc non inconuenienter intelligi, quoniam gemine est gigas ille substantie, que exsultauit ad currendam uiam . uerbum enim caro factum est , hoc est, Deus homo factus est. Proinde ita dixisse possit uideri: Qui accipit eum quem misero,  me secundum hominem accipit. Qui autem me secundum Deum accipit, accipit eum qui me misit. Sed cum ista dicebat, non ab illo nature unitas, sed in eo qui mittitur mittentis commendabatur auctoritas. Sic itaque unusquisque eum qui est missus accipiat, ut in illo eum qui misit attendat. Si ergo attendas Christum in Petro, inuenies discipuli preceptorem. Si autem attendas Patrem in Filio, inuenies unigeniti Genitorem. Ac sic in eo qui missus est sine ullo accipis errore mittentem.

Cum hec dixisset iehsu, turbatus est spiritu, et protestatus est, et dicit: Amen, amen dico uobis, quia unus ex uobis tradet me. Hinccine turbatus est iehsu non carne, sed spiritu, quia dicturus fuerat: Unus ex uobis tradet me? Nunquidnam illi hoc tum primum  uenit in mentem, uel tunc primum ei subito reuelatum est, eumque repentina tanti mali nouitate turbauit? Nonne hinc paulo ante loquebatur dicens: Qui manducat meum panem, leuauit super me calcaneum? Nonne etiam superius iam dixerat: Et uos mundi estis, sed non omnes? Ubi euangelista subiunxit: Sciebat enim quisnam esset qui traderet eum: quem iam et ante significauerat dicens: Nonne ego uos duodecim elegi, et unus ex uobis diabolus est? Quid est ergo quod nunc turbatus est spiritu, cum protestatus est, et dixit: Amen, amen dico uobis, quia unus ex uobis tradet me? An quia iam cum fuerat expressurus, ut non lateret in ceteris, sed discerneretur a ceteris, ideo turbatus est spiritu? et quia ipse traditor iam fuerat, ut Iudeos quibus Dominus  ab eo traderetur adduceret, turbauit eum imminens passio, et periculum proximum, et traditoris impendens manus, cuius fuerat precognitus animus? Tale quippe hoc est, quod iehsu turbatus est spiritu, quale etiam illud quod ait: Nunc anima mea turbata est, et quid dicam? Pater, salua me ex hac hora. Sed propterea ueni in horam hanc . Sicut ergo hic eius anima turbata est hora propinquante passionis, ita etiam nunc exituro Iuda, atque uenturo, et propinquante tanto scelere traditoris, turbatus est spiritu. Turbatur ergo potestatem habens ponendi animam suam, et potestatem habens iterum sumendi eam. Turbatur tam ingens potestas, turbatur petre firmitas, an potius in eo nostra turbatur infirmitas? Ita uero nichil indignum credant serui de domino suo,  sed agnoscant se membra in capite suo. Qui mortuus est pro nobis, prius turbatus est idem ipse pro nobis. Qui ergo potestate mortuus est, potestate turbatus est. Qui transfigurauit corpus humilitatis nostre, conformatum corpori glorie sue , transfigurauit in se etiam affectum infirmitatis nostre, compatiens nobis affectu anime sue. Proinde quando turbatur magnus, fortis, certus, inuictus, non timeamus quasi deficiat; non perit, sed nos querit. Nos, inquam, nos omnino sic querit; nos ipsos in illius perturbatione uideamus, ut quando turbamur, non desperatione pereamus. Nam quando turbatur, qui non turbaretur nisi uolens, consolatur qui turbatur et nolens. Turbetur plane animus Christianus  non miseria, sed misericordia. Timeat ne pereant homines Christo. Contristetur cum perit aliquis Christo. Letetur, cum acquiruntur homines Christo. Concupiscat acquiri homines Christo. Timeat et sibi, ne pereat Christo. Contristetur peregrinari se a Christo, concupiscat regnare cum Christo. Letetur dum sperat se peregrinaturum esse cum Christo. Iste sunt certe quatuor quas perturbationes uocant, timor et tristitia, amor et letitia. Habent eas iustis de causis animi Christiani. Firmissimi quidem sunt Christiani, si qui sunt, qui nequaquam morte imminente turbantur. Sed nunquid Christo firmiores? Quis hoc insanissimus dixerit? Quid est ergo quod ille turbatus est, nisi quia infirmos in suo corpore, hoc est in sua Ecclesia, sue infirmitatis uoluntaria similitudine  consolatus est? ut si qui suorum adhuc morte imminente turbantur, ipsum intueantur, ne hoc ipso se putantes reprobos, peiore desperationis morte sorbeantur. Quantum itaque bonum de participatione diuinitatis eius exspectare et sperare debemus, cuius nos et perturbatio tranquillat, et infirmitas firmat? Siue ergo isto loco ipsum Iudam pereuntem miserando turbatus est, siue sua morte propinquante turbatus est. Non est tamen ullo modo dubitandum, non eum animi infirmitate, sed potestate turbatum, ne nobis desperatio salutis oriatur, quando non potestate, sed infirmitate turbamur. Carnis quippe ille gerebat infirmitatem, que infirmitas resurrectione consumpta est. Sed quia non solum homo, uerumetiam Deus erat, ineffabili distantia uniuersum genus  humanum animi fortitudine superabat. Non ergo aliquo est cogente turbatus, sed turbauit semetipsum: quod de illo euidenter expressum est, quando Lazarum suscitauit. Nam ibi scriptum est quod turbauit semetipsum, ut hoc intelligatur et ubi non legitur scriptum, et tamen eum legitur fuisse turbatum. Affectum quippe humanum, quando oportuisse iudicauit, in semetipso potestate commouit, qui hominem totum potestate suscepit. Etiam hoc nobis Dominus significare sua turbatione dignatus est, quod scilicet falsi fratres, et dominici agri illa zizania ita necesse est, usque ad messis tempus, inter frumenta tolerari , ut quando ex his aliqua separari etiam ante messem urgens causa compellit, fieri sine Ecclesie  perturbatione non posset. Hanc perturbationem sanctorum suorum per schismaticos et hereticos futuram quodammodo prenuntians Dominus, prefigurauit in seipso, cum, exituro Iuda homine malo, et commistionem frumenti in qua diu fuerat toleratus, separatus [a 1Kb] separatione apertissima, relicturo, turbatus est non carne, sed spiritu. Spirituales enim eius in huiusmodi scandalis non peruersitate, sed caritate turbantur, ne forte in separatione aliquorum zizaniorum simul aliquod eradicetur et triticum. Turbatus est itaque iehsu spiritu, et protestatus est, et dixit: Amen amen dico uobis, quia unus ex uobis tradet me. Unus ex uobis, numero, non merito; specie, non uirtute; commistione corporali, non uinculo spirituali; carnis admiratione, non cordis  totius unitate. Proinde non qui ex uobis est, sed qui ex uobis exiturus est. Nam quomodo erit uerum quod protestatus est Dominus, et dixit: Unus ex uobis, si uerum est quod ait idem ipse in epistola sua, cuius est hoc Euangelium: Ex nobis exierunt, sed non erant ex nobis; nam si fuissent ex nobis, mansissent utique nobiscum . Non erat igitur ex illis Iudas; mansisset enim cum illis, si esset ex illis. Quid est ergo: Unus ex uobis tradet me? nisi: Unus ex uobis exiturus est, qui tradet me? quia et ille qui ait: Si fuissent ex nobis, mansissent utique nobiscum: iam dixerat, ex nobis exierunt, ac per hoc utrumque uerum est, ex nobis, et non ex nobis. Secundum  aliud ex nobis, secundum aliud non ex nobis. Secundum communionem sacramentorum ex nobis, secundum suorum proprietatem criminum non ex nobis.

Aspiciebant ergo ad inuicem discipuli, hesitantes de quo diceret. Sic quippe in eis erat erga magistrum suum pia caritas, ut tamen eos humana alterum de altero stimularet infirmitas. Nota quidem sibi erat cuiusque conscientia; uerumtamen quia proximi erat ignota, ita sibi singulis quisque erat certus, ut incerti essent et ceteris singuli, et singulis ceteri.

Erat ergo recumbens unus ex discipulis eius in sinu Iesu, quem diligebat iehsu. Quod dixerat in sinu, paulo post ait, ubi dicit super pectus Iesu. Ipse est Ioannes, cuius est hoc Euangelium, sicut postea manifestat. Erat enim hec eorum consuetudo qui sacras  nobis litteras ministrarunt, ut quando ab aliquo eorum diuina narrabatur historia, cum ad seipsum ueniret, tanquam de alio loqueretur, et sic insereret ordini narrationis sue, tanquam rerum gestarum scriptor, non tanquam sui ipsius predicator. Quocirca quod etiam hic beatus euangelista non ait: Eram recumbens in sinu Iesu, sed ait: Erat recumbens unus ex discipulis, nostrorum auctorum consuetudinem agnoscamus potius quam miremur. Quid enim deperit ueritati, quando et res ipsa dicitur, et modo quodam dicendi iactantia deuitatur? Hoc quippe narrabat, quod ad eius laudem maximam pertinebat. Quid est autem quem diligebat iehsu? quasi alios non diligeret, de quibus idem ipse Ioannes superius ait: In finem dilexit eos , et  ipse Dominus: Maiorem hac caritatem nemo habet, quam ut animam suam ponat quis pro amicis . Et quis enumeret omnia diuinarum testimonia paginarum, quibus Dominus iehsu non illius, nec eorum qui tunc erant tantum, sed etiam post futurorum membrorum suorum, et totius Ecclesie sue dilector ostenditur? Sed profecto latet hic aliquid, et pertinet ad sinum in quo recumbebat qui ista dicebat. Per sinum quippe quid significatur aliud quam secretum.

Innuit ergo Simon Petrus, et dicit ei. Notanda est locutio, dici aliquid non sonando, sed tantummodo innuendo. Innuit, inquit, et dicit. Utique innuendo dicit. Si enim cogitando aliquid dicitur, sicut Scriptura loquitur: Dixerunt apud semetipsos ,  quanto magis innuendo, ubi iam foras qualibuscunque signis promitur quod fuerat corde conceptum? Quid ergo dixit innuendo? quid? nisi quod sequitur:

Quid est de quo dicit? Hec uerba Petrus innuit, quia non sono uocis, sed motu corporis dixit.

Itaque cum recubuisset ille super pectus Iesu: Hic est utique pectoris sinus, sapientie secretum.

Dicit ei, Domine, quis est? Respondit iehsu. Ille est cui intinctum panem porrexero; et cum intinxisset panem, dedit Iude Simonis Iscariote. Et post panem tunc introiuit in illum Satanas. Expressus est traditor, nudate sunt latebre tenebrarum. Bonum est quod accepit, sed malo suo accepit, quia male bonum  malus accepit. Multum quippe interest, non quod accipiatur, sed quis accipiat; nec quale sit quod datur, sed qualis ipse cui datur. Nam et bona obsunt, et mala prosunt, sicut fuerint quibus dantur. Peccatum, inquit Apostolus, ut appareat peccatum, per bonum mihi operatum est mortem . Ecce per bonum factum est malum, dum male accipitur bonum. Quid ergo miraris, si datus Iude panis Christi, per quem manciparetur diabolo, cum uideas e contrario datum Paulo angelum diaboli, per quem perficeretur in Christo? Ita et malo bonum obfuit, et bono malum profuit. Recordamini unde sit scriptum: Quicunque manducauerit panem, aut biberit calicem Domini indigne, reus erit corporis et sanguinis Domini. Et de his erat sermo, cum hoc Apostolus  diceret, quia Domini corpus uelut quemlibet alium cibum indiscrete negligenterque sumebant. Hic ergo si corripitur qui non diiudicat, hoc est, non discernit a ceteris cibis dominicum corpus, quomodo damnatur qui ad eius mensam fingens amicum accedit inimicus? Si reprehensione tangitur negligentia conuiuantis, qua pena percutitur uenditor inuitantis? Quid erat autem panis uenditori datus, nisi demonstratio cui gratie fuisset ingratus? Intrauit ergo post hunc panem Satanas in Domini traditorem, ut sibi iam traditum plenius possideret in quem prius intrauerat, ut deciperet. Neque enim non in illo erat quando ad Iudeos perrexit, et de pretio tradendi Domini pactus est, cum hoc apertissime  Lucas euangelista testetur et dicat: Intrauit Satanas in Iudam, qui cognominatur Iscariotes, unum de duodecim, et abiit, et locutus est cum principibus sacerdotum . Ecce ubi ostenditur quod iam intrauerat Satanas in Iudam. Prius ergo intrauerat immittendo in cor eius cogitationem qua traderet Christum. Talis enim iam uenerat ad cenandum. Nunc autem post panem intrauit in eum, non ad hoc ut alienum tentaret, sed ut proprium possideret. Non autem, ut putant quidam negligenter legentes, tunc Iudas Christi corpus accepit. Intelligendum est enim quod iam omnibus eis distribuerat Dominus sacramentum corporis et sanguinis sui, ubi et ipse Iudas erat, sicut sanctus Lucas euidentissime narrat. Ac deinde ad hoc uentum est, ubi secundum narrationem  Ioannis apertissime Dominus per buccellam intinctam atque porrectam suum exprimit traditorem, fortasse per panis tinctionem illius significans fictionem. Non enim omnia que tinguntur abluuntur, sed ut inficiantur, nonnulla tinguntur. Si autem bonum aliquid hic significat tinctio, eidem bono ingratum non immerito est secuta damnatio. Adhuc tamen Iude possessio non a Domino, sed a diabolo, cum homini ingrato intrasset panis in uentrem, hostis in mentem; adhuc, inquam, tanti mali iam corde concepti plenus restabat effectus, cuius iam precesserat damnandus affectus. Itaque Dominus, cum panis uiuus panem mortuo tradidisset, et panem tradendo panis traditorem ostendisset:

Quod facis, inquit, fac citius. Non precepit facinus,  sed predixit. Iude malum, nobis bonum. Quid enim Iude peius, et quid nobis melius, quam traditus Christus, ab illo aduersus illum, pro nobis preter illum? Quod facis, fac citius. O uerbum libentius parati quam irati, non tam in perniciem perfidi seuiendo, quam ad salutem fidelium festinando, quia traditus est propter delicta nostra, et dilexit Ecclesiam, et seipsum tradidit pro ea . Unde et de hoc dicit Apostolus: Qui me dilexit, et tradidit seipsum pro me . Nisi ergo se traderet Christus, nemo traderet Christum. Quid habet Iudas, nisi peccatum? Neque enim in tradendo Christo salutem nostram cogitauit, propter quam est traditus Christus, sed cogitauit pecunie lucrum, et inuenit anime detrimentum. Quod facis, fac citius, non quia tu potes, sed quia hoc  uult, qui totum potest.

Hoc autem nemo sciuit discumbentium ad quid dixerit ei. Quidam enim putabant quia loculos habebat Iudas, quia dicit ei iehsu: Eme ea que opus sunt nobis ad diem festum, aut ut egenis aliquid daret. Habebat ergo Dominus loculos, et a fidelibus oblata conseruans et suorum necessitatibus, et aliis indigentibus tribuebat. Tunc primum ecclesiastice pecunie forma est instituta, ubi intelligeremus quod precipit non cogitandum esse de crastino , non ad hoc fuisse preceptum, ut nichil pecunie seruaretur a sanctis, sed ne Deo propter ista seruiatur, et propter inopie timorem iustitia deseratur. Nam et Apostolus in posterum prouidens  ait: Si quis fidelis habet uiduas, sufficienter tribuat eis, ut non grauetur Ecclesia, quo ueris uiduis sufficere possit .

Cum ergo accepisset buccellam, exiit continuo. Erat autem nox  ait iehsu: Nunc clarificatus est Filius hominis. Dies ergo diei eructat uerbum , id est, Christus discipulis fidelibus ut audirent eum, et amarent sequendo, et nox nocti annuntiauit scientiam , id est Iudas Iudeis infidelibus, ut uenirent ad eum, et apprehenderent persequendo. Quid ergo ait Dominus, posteaquam Iudas exiit, ut citius faceret quod erat facturus, hoc est Dominum traditurus? Quid ait dies, cum exisset nox? Quid ait Redemptor, cum exisset uenditor? Nunc,  inquit, clarificatus est Filius hominis. Quare nunc? Nunquid quia exiit qui tradat, quia imminent qui teneant et occidant? Itane nunc clarificatus est, quia prope est ut amplius humilietur, quia iam impendet ut alligetur, ut iudicetur, ut condemnetur, ut irrideatur, ut crucifigatur, ut interimatur? Heccine est glorificatio, an potius humiliatio? Nonne quando miracula faciebat, ait tamen de illo iste ipse Ioannes: Spiritus non erat datus, quia iehsu nondum erat clarificatus ? Tunc ergo nondum erat glorificatus, cum mortuos suscitaret; et nunc est glorificatus, cum morti propinquaret? Nondum erat clarificatus, faciens diuina, et glorificatus est passurus humana? Mirum si hoc Deus ille magister significabat, et dicebat his uerbis. Altius est  perscrutandum Altissimi dictum, qui se aliquantum manifestat ut inueniamus, et iterum occultat ut inquiramus, et de inuentis ad inuenienda tanquam passibus innitamur. uideo hic aliquid quod prefiguret magnum aliquid. Exiit Iudas, et clarificatus est iehsu. Exiit filius perditionis, et clarificatus est Filius hominis. Ille quippe exierat, propter quem dictum eis erat: Et uos mundi estis, sed non omnes . Exeunte itaque immundo, omnes mundi remanserunt, et cum suo mundatore remanserunt. Tale aliquid erit, cum uictus a Christo transierit hic mundus, et nemo in populo Christi remanebit immundus, cum, zizaniis a tritico separatis, iusti fulgebunt sicut sol in regno Patris sui . Hoc futurum preuidens Dominus, et nunc significatum esse contestans, discedente  Iuda, tanquam zizaniis separatis, remanentibus tanquam tritico apostolis sanctis: Nunc, inquit, clarificatus est Filius hominis, tanquam diceret: Ecce in mea illa clarificatione quid erit ubi malorum nullus erit, ubi bonorum nullus perit. Sic autem non est dictum: Nunc significata est clarificatio Filii hominis, sed dictum est: Nunc clarificatus est Filius hominis; quemadmodum non est dictum: Petra significabat Christum, sed Petra erat Christus . Nec dictum est: Bonum semen significat filios regni, aut zizania significant filios maligni, sed dictum est: Bonum semen, hi sunt filii regni, zizania autem filii maligni . Sicut ergo solet loqui Scriptura, res significantes tanquam illas que significantur appellans, ita  locutus est Dominus dicens: Nunc clarificatus est Filius hominis, posteaquam separato inde nequissimo, et secum remanentibus sanctis, significata est clarificatio eius, quando, separatis iniquis, manebit in eternitate cum sanctis. Cum autem dixisset: Nunc clarificatus est Filius hominis, adiunxit:

Et Deus clarificatus est in eo. Ipsa enim clarificatio Filii hominis est, ut Deus clarificetur in eo. Si enim non ipse in seipso, sed Deus clarificatur in illo, tunc Deus illum in se clarificat. Denique tanquam ista exponens adiungit et dicit:

Si Deus clarificatus in eo, et Deus clarificabit eum in semetipso. Hoc est, si Deus clarificatus est in eo, quia non uenit facere uoluntatem suam, sed uoluntatem  eius qui misit illum; et Deus clarificauit eum in semetipso, ut natura humana, in qua est Filius hominis, que a uerbo eterno suscepta est, etiam immortali eternitate donetur; et continuo, inquit, clarificabit eum, resurrectionem scilicet suam, non sicut nostram in fine seculi, sed continuo futuram hac attestatione predicens. Ipsa est enim clarificatio de qua euangelista iam dixerat, quod paulo ante commemoraui, quia propterea nondum erat spiritus datus, illo utique nouo modo in eis quibus fuerat eo modo post resurrectionem credentibus dandus, quia iehsu nondum erat clarificatus, id est, nondum fuerat mortalitas immortalitate uestita, et in eternam uirtutem temporalis infirmitas commutata. Potest et de ista clarificatione dictum uideri:  Nunc clarificatus est Filius hominis, ut quod ait nunc, non ad imminentem passionem, sed ad uicinam resurrectionem pertinere credatur, tanquam fuerit factum, quod erat tam proxime iam futurum.

Filioli, adhuc modicum uobiscum sum. Ne putarent ergo quod sic eum clarificaturus esset Deus, ut non eis coniungeretur ulterius ea conuersatione qua in terra est, Adhuc, inquit, modicum uobiscum sum; tanquam diceret: Continuo quidem resurrectione clarificabor, non tamen continuo ascensurus sum in celum, sed adhuc modicum uobiscum sum. Sicut enim scriptum est in Actibus apostolorum: Fuit cum eis post resurrectionem quadraginta dies intrans et exiens, manducans et bibens , non quidem habens esuriendi ac sitiendi egestatem, sed usque ad  ista carnis insinuans ueritatem, quia cibandi et potandi iam non habebat necessitatem, sed potestatem. Hoc ergo, quadraginta dies, significauit dicendo: Adhuc modicum uobiscum sum; an aliquid aliud? Potest enim et sic intelligi: Adhuc modicum uobiscum sum, adhuc sicut uos in hac infirmitate carnis etiam ipse sum, donec scilicet moreretur, ac resurgeret, quia posteaquam resurrexit, cum illis quidem fuit diebus, ut dictum est, quadraginta, exhibitione corporalis presentie, sed non cum illis fuit consortio infirmitatis humane. Est et alia diuina presentia sensibus ignota mortalibus, de qua item dicit: Ecce ego uobiscum sum usque ad consummationem seculi . Hoc certe non est Adhuc modicum uobiscum sum. Non enim modicum est usque ad consummationem  seculi. Aut si et hoc modicum est , non tamen hoc significare uoluisse credendus est nunc, quandoquidem secutus adiunxit:

Queretis me, et, sicut dixi Iudeis, quo ego uado, uos non potestis uenire. Utique post hoc modicum quo uobiscum sum, queretis me, et quo ego uado, uos non potestis uenire. Nunquid post consummationem seculi, quo ipse uadit, uenire non poterunt, et ubi est, quod aliquanto post in hoc ipso sermone dicturus est: Pater, uolo ut ubi ego sum, et ipsi sint mecum ? Non ergo de illa sua cum suis presentia, qua cum illis est usque ad consummationem  seculi, nunc locutus est ubi ait: Adhuc modicum uobiscum sum; sed uel de infirmitate mortali, qua cum illis erat usque ad passionem suam; aut de presentia corporali, qua cum illis futurus erat usque ad ascensionem suam. Quodlibet horum quis eligat, cum fide non litigat. Ne cui autem uideatur abhorrere iste sensus a uero, quod dicimus Dominum mortalis carnis communionem, in qua cum discipulis usque ad passionem fuit, significare potuisse dicendo: Adhuc modicum uobiscum sum, apud alium quoque euangelistam post resurrectionem eius uerba attendat, ubi ait: Hec locutus sum uobis, cum adhuc essem uobiscum , quasi [An leg. etsi?] tunc erat cum ipsis simul assistentibus, uidentibus, tangentibus, colloquentibus. Quid est ergo cum adhuc essem  uobiscum, nisi: Cum adhuc essem in carne mortali, in qua estis et uos? Tunc enim in eadem carne quidem resuscitata, erat, sed cum illis in eadem mortalitate iam non erat. Quapropter sicut ibi iam in mortalitate carnis ueraciter ait: Cum adhuc essem uobiscum, ubi nichil aliud intelligere possumus quam: Cum adhuc essem in carnis mortalitate uobiscum: ita et hic non absurde dixisse intelligitur: Adhuc modicum uobiscum sum, tanquam diceret: Adhuc modicum, sicut uos estis, mortalis sum. Ergo sequentia uideamus: Queretis me; et, sicut dixi Iudeis, quo ego uado, uos non potestis uenire. Et uobis dico modo, hoc est, modo non potestis. Iudeis autem cum hoc diceret non addidit modo. Isti itaque non poterant uenire tunc quo ille ibat, sed poterant postea. Nam hoc apostolo Petro  apertissime paulo post ait. Cum enim dixisset ille: Domine, quo uadis? respondit ei: Quo ego uado, non potes me modo sequi, sequeris autem postea. Sed hoc quid sit non negligenter est pretereundum. Quo enim sequi tunc non poterant discipuli Dominum, sed postea poterant? Si dixerimus ad mortem, homini nato quod inuenitur tempus quo ad moriendum non sit idoneus, quandoquidem talis est in corpore corruptibili hominum sors, ut non sit ea facilior uita quam mors? Non igitur adhuc minus idonei erant sequi Dominum ad mortem, sed minus idonei erant sequi Dominum ad uitam que non habet mortem. Illo quippe ibat Dominus, ut resurgens a mortuis iam non moreretur, et mors ei ultra non dominaretur  . Moriturum quippe Dominum pro iustitia, quomodo iam fuerant secuturi, adhuc martyrio non maturi? aut iterum Dominum ad immortalitatem carnis quomodo iam fuerant secuti quandolibet morituri, sed in seculi fine resurrecturi? Aut iterum Dominum ad sinum Patris, nec relicturum eos, unde non recessit cum uenisset ad eos, quomodo iam fuerant secuturi, cum esse nemo possit in illa felicitate, nisi perfectus in caritate? Ideoque docens quomodo idonei esse possent pergere quo ille antecedebat:

Mandatum nouum, inquit, do uobis, ut diligatis inuicem. Hi sunt gressus quibus sequendus est Christus. Nonne iam hoc erat mandatum in antiqua Dei lege, ubi scriptum est: Diliges proximum tuum tanquam teipsum ? Cur ergo nouum mandatum appellatur  a Domino, quod tam uetus esse conuincitur? An ideo est mandatum nouum, quia exuto uetere induit nos hominem nouum? Innouat quippe audientem, uel potius obedientem, non omnis, sed ista dilectio quam Dominus ut a carnali dilectione distingueret, addidit: Sicut dilexi uos. Nam diligunt inuicem mariti et uxores, parentes et filii, et quecunque alia homines inter se necessitudo humana deuinxerit, ut taceamus de dilectione culpabili atque damnabili qua diligunt inuicem adulteri et adultere, scortatores et meretrices, et quoscumque alios non humana necessitudo, sed humane uite noxia turpitudo coniungit. Mandatum ergo nouum nobis dedit Christus, ut diligamus inuicem, sicut ipse dilexit nos. Dilectio sta nos innouat, ut simus homines noui, heredes  testamenti noui, cantatores cantici noui. Hec dilectio, fratres karissimi, antiquos etiam iustos tunc patriarchas et prophetas, sicut postea beatos apostolos, innouauit, ipsa et nunc innouat gentes, et ex uniuerso genere humano, quod diffunditur in toto orbe terrarum, facit et colligit populum nouum, corpus noue nupte, Filii Dei unigeniti sponse, de qua dicitur in Cantico canticorum: Que est ista que ascendit dealbata ? Utique dealbata, quia innouata. Unde, nisi mandato nouo, propter quod pro inuicem in ea sollicita sunt membra? Audiunt enim atque custodiunt. Mandatum nouum do uobis, ut uos inuicem diligatis, non sicut se diligunt qui corrumpunt, nec sicut se diligunt quia homines, sed se diligunt, quoniam dii sunt, et filii Altissimi omnes, ut sint Filio eius  unico fratres, ea dilectione inuicem diligentes, qua ipse dilexit eos, perducturus eos ad illum finem qui sufficiat eis, ubi satietur in bonis desiderium eorum. Tunc enim aliquid desiderio non deerit, quando omnia in omnibus Deus erit. Nolite itaque putare, fratres mei, in hoc quod ait Dominus: Mandatum nouum do uobis, ut uos inuicem diligatis, illud magnum pretermissum esse, quo precipitur ut diligamus Dominum Deum nostrum ex toto corde, et ex tota anima, et ex tota mente . Sed bene intelligentibus utrumque inuenitur in singulis. Nam et qui diligit Deum, non potest eum contemnere precipientem ut diligat proximum, et qui sancte ac spiritualiter diligit proximum, quid in eo diligit nisi Deum? Ipsa est dilectio ab omni mundana dilectione  discreta: quam distinguendo addidit Dominus: Sicut dilexi uos. Quid enim nisi Deum dilexit in nobis, non quod habebamus, sed ut haberemus, ut perducat nos, sicut paulo ante dixi, ubi sit Deus omnia in omnibus ? Sic etiam medicus recte dicitur egros diligere; et quid in eis diligit, nisi salutem, quam cupit utique reuocare; non morbum, quem uenit expellere? Sic ergo et nos inuicem diligamus, ut, quantum possumus, inuicem ad habendum in nobis Deum cura dilectionis attrahamus. Hanc dilectionem donat ipse nobis qui ait:

Sicut dilexi uos, ut et uos diligatis inuicem. Ad hoc ergo nos dilexit, ut et nos diligamus inuicem, hoc nobis conferens diligendo nos, ut mutua dilectione  constringamur inter nos, et tam dulci uinculo connexis membris, corpus tanti capitis simus.

In hoc, inquit, cognoscent omnes quia mei discipuli estis, si dilectionem habueritis in inuicem. Tanquam diceret: Alia munera mea habent uobiscum etiam non mei, non solum naturam, uitam, sensum, rationem, et eam salutem que hominibus peccatoribusque communis est, uerum etiam linguas, sacramenta, prophetiam, scientiam, fidem, distributionem rerum suarum pauperibus, et traditionem corporis sui ut ardeant, sed quoniam caritatem non habentes, ut cymbala concrepant, nichil sunt, nichil eis prodest . Non ergo in illis quamuis bonis muneribus meis, que habere  possunt etiam non discipuli mei, sed in hoc cognoscent omnes quia discipuli mei estis, si dilectionem habueritis in inuicem. O sponsa Christi, pulchra inter mulieres! o dealbata ascendens, et incumbens super fratruelem tuum, quoniam cuius lumine illustraris ut candeas, eius adiutorio fulciris ne cadas! o quam bene tibi cantatur in illo Cantico canticorum, uelut epithalamio tuo: Quia caritas in deliciis tuis ! Ipsa non comperdit cum impiis animam tuam. Ipsa non discernit causam tuam, et sicut mors ualida est, et in deliciis tuis est. Quam mirandi generis mors est, cui parum fuit non esse in penis, nisi esset insuper in deliciis?

Dicit ei Simon Petrus, Domine, quo uadis? Sic  utique hoc dixit magistro discipulus, et Domino seruus, tanquam sequi paratus. Propterea quippe Dominus, qui eius animum uidit quare hoc interrogauerit, sic ei respondit:

Quo ego uado, non potes me modo sequi. Tanquam diceret: Propter quod interrogas, non potes modo. Non ait Non potes, sed non potes modo. Dilationem intulit, non spem tulit; et eamdem spem quam non tulit, sed potius dedit, sequenti uoce confirmauit, addendo atque dicendo:

Sequeris autem postea. Quid festinas, Petre? Nondum te suo spiritu solidauit petra. Noli extolli presumendo, non potes modo. Noli deiici desperando, sequeris postea. Sed adhuc ille quid  dicit?

Quare non possum te sequi modo? Animam meam pro te ponam. Quid in animo suo esset cupiditatis uidebat, quid uirium non uidebat. uoluntatem suam iactabat infirmus, sed inspiciebat ualetudinem medicus. Iste promittebat, ille prenoscebat. Qui nesciebat audiebat, qui presciebat docebat quantum sibi assumpserat Petrus, intuendo quid uellet, ignorando quid posset; quantum sibi assumpserat, ut cum Dominus uenisset animam suam ponere pro amicis suis, ac per hoc et pro ipso, ille hoc Domino offerre confideret, et nondum pro se posita anima Christi, animam suam pollicetur positurum esse pro Christo.

Respondit ergo iehsu: Animam tuam pro me pones.  Itane? facies pro me, quod nondum ego pro te? Animam tuam pro me pones? Preire potes, qui sequi non potes? Quid tantum presumis? Quid de te sentis? Quid esse te credis? Audi quid sis.

Amen, amen dico tibi, non cantabit gallus, donec me ter neges. Ecce quomodo tibi cito apparebis, qui magna loqueris, et te paruulum nescis. Qui mihi promittis mortem tuam, ter me negabis uitam tuam. Qui te iam putas mori posse pro me, prius uiue pro te. Nam timendo mortem carnis tue, mortem dabis anime tue. Non enim ait: Non cantabit gallus, donec hominem neges; aut, sicut loqui familiariore cum hominibus dignatione consueuit: Non cantabit gallus, donec Filium hominis ter neges; sed ait, donec ter me neges. Quid est, me, nisi quod erat? et quid nisi  Christus erat? Quidquid ergo eius negauit, ipsum negauit: Christum negauit, Dominum Deum suum negauit, quia et ille condiscipulus eius Thomas quando exclamauit, Dominus meus, et Deus meus , non uerbum, sed carnem tetigit: non incorpoream Dei naturam, sed hominis corpus curiosis manibus contrectauit. Hominem itaque tetigit, et tamen Deum cognouit. Si ergo quod iste tetigit, hoc Petrus negauit: quod iste clamauit, hoc Petrus offendit. Non cantabit gallus, donec me ter neges. Dicas licet, Hominem nescio; dicas licet: Homo, nescio quid dicis; dicas licet: Non sum ex eius discipulis: me negabis. Si, quod dubitare nefas est, hoc Christus dixit, uerumque predixit, procul dubio Petrus Christum negauit. Non accusemus Christum,  cum defendimus Petrum. Peccatum agnoscat infirmitas: nam mendacium non habet ueritas. Agnouit plane peccatum suum infirmitas Petri, prorsus agnouit, et quantum mali Christum negando commiserit, plorando monstrauit. Ipse suos redarguit defensores, et unde illos conuincat, producit lacrymas testes. Neque nos cum ista dicimus, primum apostolorum accusare delectat; sed hunc intuendo, admoneri nos oportet, ne homo quisquam de humanis uiribus fidat. Nam quid aliud pertinuit ad doctorem saluatoremque nostrum, nisi ut nobis, nequaquam de se quemquam debere presumere, in ipso primo apostolorum demonstraret exemplum? In anima itaque contigit Petri, quod offerebat in corpore: non tamen pro Domino, ut temere presumebat, precessit,  sed aliter quam putabat? Nam que ante mortem et resurrectionem Domini, et mortuus est negando, et reuixit plorando. Sed mortuus est, quia superbe ipse presumpsit, reuixit autem quia benigne ille respexit.



CAPUT XIu.

Et ait discipulis: Non turbetur cor uestrum: creditis in Deum, et in me credite. Ne mortem sibi tanquam tantum homini timerent, et ideo turbarentur, consolatur eos, etiam Deum se esse contestans. Creditis, inquit, in Deum, et in me credite. Consequens est enim, ut si in Deum creditis, et in me credere debeatis, quod non esset consequens, si Christus non esset Deus. Creditis in Deum, et in eum  credite cui natura est, non rapina, esse equalem Deo. Semetipsum enim exinaniuit , non tamen formam Dei amittens, sed formam serui accipiens. Mortem metuitis huic forme serui? Non turbetur cor uestrum: Deus suscitabit illam formam Dei. Sed quid est quod sequitur:

In domo Patris mei mansiones multe sunt? nisi quia et sibi metuebant: unde audire debuerunt: Non turbetur cor uestrum. Quis enim eorum non metueret, cum Petro dictum esset, fidentiori atque promptiori: Non cantabit gallus, donec ter me neges? Tanquam ergo essent ab illo perituri, merito turbabantur. Sed cum audiunt: In domo Patris mei mansiones multe sunt,

Si quominus dixissem uobis quia uado parare uobis  locum, a perturbatione recreantur, certi ac fidentes etiam post pericula tentationum se apud Deum cum Christo esse mansuros: quia et si alius alio fortior, alius alio sapientior, alius alio iustior, alius alio sanctior, in domo Patris mei multe mansiones sunt. Nullus eorum alienabitur ab illa domo, ubi mansionem pro suo quisque accepturus est merito. Denarius quidem ille equalis est omnibus, quem paterfamilias eis qui operati sunt in uinea, iubet dari omnibus, non in eo discernens qui minus, et qui amplius laborarunt . Quo utique denario uita significatur eterna, ubi amplius alius nemo uiuit, quoniam non est uiuendi diuersa in eternitate mensura; sed multe mansiones diuersas meritorum in una uita eterna significant dignitates. Alia enim gloria solis, alia gloria  lune, alia gloria stellarum. Stella enim ab stella differt in gloria. Sic et resurrectio mortuorum . Tanquam stelle sancti, diuersas mansiones diuerse caritatis, tanquam in celo sortiuntur in regno. Sed propter unum denarium nullus separatur a regno; atque ita erit Deus omnia in omnibus: ut quoniam Deus caritas est, per caritatem fiat, ut quod habent singuli, commune sit omnibus. Sic enim quisque habet, cum amat in altero, quod in se non etiam ipse habet. Non erat itaque alia inuidia imparis claritatis, quoniam regnabit in omnibus unitas caritatis. Proinde respuendi sunt a corde Christiano, qui putant ideo dictum multas esse mansiones, quia extra regnum celorum erit aliquid ubi beate maneant innocentes, qui sine baptismo ex hac  uita emigrauerunt, quia sine illo in regnum celorum ingredi non potuerunt. Hec fides non est fides, quoniam non est uera et catholica fides. Non ait Dominus: In uniuerso mundo, aut in uniuersa creatura, aut in uita uel beatitudine sempiterna mansiones multe sunt; sed: In domo, inquit, Patris mei mansiones multe sunt . Nonne ista est domus, ubi edificationem habemus ex Deo, domum non manufactam, eternam in celis? Nonne ista est domus de qua cantamus: Beati qui habitant in domo tua, in secula seculorum laudabunt te ? Ergone uos non domum cuiusque baptizati fratris, sed domum ipsius Dei Patris, cui omnes fratres dicimus, Pater noster qui es in celis , a regno separare celorum, aut eam sic diuidere audebitis,  ut alique mansiones eius sint in regno celorum, alique autem extra regnum celorum? Absit, absit, ut qui uolunt in regno habitare celorum, in hac stultitia uelint habitare uobiscum. Absit, inquam, ut cum omnis domus regnantium filiorum non sit alibi, nisi in regno ipsius regie domus, pars aliqua non sit in regno.

Et si abiero, et preparauero uobis locum, iterum uenio, et accipiam uos ad meipsum, ut ubi ego sum, et uos sitis. Quomodo uadit et parat locum, si tam multe mansiones sunt? Si quominus dixisset, uado parare; aut si adhuc parandus est, cur non merito dixisset, uado parare? An iste mansiones et sunt, et parande sunt? Si quominus enim essent,  dixisset, uado parare; et tamen quia iste sunt ut parande sint, non eas uadit parare sicut sunt; sed si abierit, et preparauerit sicut future sunt, iterum ueniens accipiet suos ad semetipsum: ut ubi ipse est, sint etiam ipsi. Quomodo ergo mansiones in domo Patris non alie, sed ipse, et sine dubio iam sunt sicut parande non sunt? Quomodo putamus, nisi quomodo etiam propheta predicat Deum, quia facit que futura sunt? Non enim ait, qui facturus est que futura sunt, sed qui fecit que futura sunt, ergo et fecit ea, et facturus est ea. Nam neque facta sunt si ipse non fecit, neque futura sunt si ipse non fecerit. Fecit ergo ea predestinando, facturus est operando: sicut discipulos quando elegerit, satis indicat Euangelium , tunc utique quando  eos uocauit; et tamen ait Apostolus: Elegit nos ante constitutionem mundi , predestinando utique, non uocando. Sic et mansiones preparauit, et preparat; nec alias; sed quas preparauit, has preparat, qui fecit que futura sunt. Has preparauit predestinando, preparat operando. Iam ergo sunt in predestinatione. Si quominus dixisset, Ibo et parabo, id est, predestinabo. Sed quia nondum sunt in operatione: Et si abiero, inquit, et preparauero uobis locum, iterum uenio, et accipiam uos ad meipsum. Parat autem mansiones, mansionibus parando mansores. Quippe cum dixerit: In domo Patris mei mansiones multe sunt, quid putabimus esse domum Dei, nisi templum Dei? Quid autem sit, interrogetur Apostolus, et respondeat: Templum Dei sanctum est, quod  estis uos . Hoc etiam regnum Dei quod Filius traditurus est Patri, unde dicit idem Apostolus: Initium Christus, deinde qui sunt Christi in presentia eius, deinde finis, cum tradiderit regnum Deo, et Patri ; id est, quos redemit sanguine suo, tradiderit contemplando etiam Patri suo.

Ad hec dicit ei Thomas, Domine, nescimus quo uadis, quomodo possumus uiam scire? Utrumque illos Dominus dixerat scire: utrumque dixit iste nescire, et locum quo itur, et uiam qua itur. Sed nescit ille mentiri: ergo isti sciebant, et se scire nesciebant. Conuincat eos iam scire quod se putant adhuc usque nescire.

Dicit ei iehsu: Ego sum uia, et ueritas, et uita.  Nunquid non poterant ei dicere apostoli eius, cum quibus loquebatur: Nescimus te? Proinde si eum sciebant, et uia ipse est, uiam sciebant. Si eum sciebant, et ueritas ipse est, ueritatem sciebant. Si eum sciebant, et uita ipse est, uitam sciebant. Ecce scire conuicti sunt quod se scire nesciebant. Quid igitur et nos in isto sermone concipimus? quid putatis, fratres mei? nisi quia dixit: Et quo uado, scitis, et uiam scitis. Et ecce cognouimus quod sciebant uitam, et quia sciebant ipsum qui est uia. Sed uia est qua itur, nunquid uia est quo itur? Utrumque autem illos dixerat scire, et quo uadit, et uiam. Opus ergo erat ut diceret: Ego sum uia: ut ostenderet, eos, quia scirent eum uiam scire, quam putauerant se nescire. Quid autem opus erat ut diceret: Ego sum  uia et ueritas, et uita: cum uia cognita qua iret, restaret nosse quo iret? nisi quia ibat ad ueritatem, ibat ad uitam? Ibat ergo ad seipsum per seipsum; et nos quo imus, nisi ad ipsum? et qua imus, nisi per ipsum? Ipse igitur ad seipsum per seipsum, nos ad ipsum per ipsum: imo uero ad Patrem et ipse ad nos. Nam et de seipso alibi dicit: Ad Patrem uado, et hoc loco propter nos.

Nemo, inquit, uenit ad Patrem, nisi per me. Ac per hoc et ipse per seipsum, et ad seipsum, et ad Patrem; et nos per ipsum, et ad ipsum, et ad Patrem. Dic mihi, Domine Deus meus, dic mihi, obsecro, quomodo uadis ad te? Nunquidnam ut uenires ad nos, reliqueras te, maxime quia non a te ipso uenisti, sed Pater te misit? Scio quidem quod te exinanisti,  sed quia formam serui accepisti, non quia formam Dei uel ad quam redires dimisisti, uel quam reciperes amisisti; et tamen uenisti, et non solum usque ad carnales oculos, uerum etiam usque ad manus hominum peruenisti: quomodo, nisi in carne? Per hanc uenisti, manens ubi eras. Per hanc redisti, non relinquens quo ueneras. Si ergo per hanc uenisti, et redisti, per hanc procul dubio, non solum nobis qua ueniremus ad te, uerum etiam tibi qua uenires et redires, uia fuisti. Cum uero ad uitam, quod es ipse, isti, eamdem profecto carnem tuam ad uitam de morte duxisti. Aliud quippe uerbum Dei est, aliud homo; sed uerbum caro factum est, id est, homo. Non itaque alia uerbi, alia est hominis persona: quoniam utrumque est Christus, una est persona. Ac per hoc  quemadmodum caro cum mortua est, Christus est mortuus; et cum caro sepulta est, Christus sepultus est , ita cum caro a morte uenit ad uitam, Christus uenit ad uitam; et quia uerbum Dei Christus est, Christus est uita. Ita miro quodam et ineffabili modo, qui nunquam dimisit uel admisit seipsum, uenit ad seipsum. uenerat autem, ut dictum est, per carnem Deus ad homines, ueritas ad mendaces. Deus enim uerax, omnis autem homo mendax. Cum itaque ab hominibus abstulit, atque illuc ubi nemo mentitur, carnem suam leuauit: idem ipse quia uerbum caro factum est, per seipsum uelut per carnem ad ueritatem, quod est ipse, remeauit:  quam quidem ueritatem, quamuis inter mendaces, et in morte seruauit. Aliquando enim Christus fuit mortuus, sed nunquam fuit falsus. Accipite quamuis diuersum et longe impar exemplum, tamen utcumque ad intelligendum Deum ex his que proprius subiecta sunt Deo. Ecce ego ipse quantum attinet ad animum meum, cum hoc sim quod estis et uos, si taceo, apud meipsum sum. Si autem loquor uobis quod intelligatis, quodammodo ad uos procedo, nec me relinquo, sed et ad uos accedo, et non recedo unde procedo. Cum autem tacuero, quodammodo ad me redeo, et quodammodo uobiscum maneo si tenueritis quod audistis in sermone quem dico. Si hoc potest imago quam fecit Deus, quid potest non a Deo facta, sed ex Deo nata  imago Dei Deus? Cuius illud quo ad nos egressus est, et in quo a nobis regressus est, corpus, non sicut meus elapsus est sonus, sed manet ubi iam non moritur, et mors ei ultra non dominabitur. Quod itaque ait: Ut ubi ego sum, et uos sitis; ubi erant futuri, nisi in ipso? ac per hoc est etiam ipse in seipso; et ideo ibi illi, ubi et ipse, hoc est, in ipso. Ipsa est igitur uita eterna, in qua futuri sumus cum acceperit nos ad se: et ipsa uita eterna, quod ipse est, in ipso est. Ubi est ipse, et nos simus, hoc est, in ipso: sicut Pater habet uitam in semetipso. Et utique non aliud est uita quam habet, nisi quod est ipse qui hanc habet. Sic dedit Filio habere uitam in semetipso, cum ipse sit eadem uita, quam habet in semetipso. Nunquid autem nos uita quod est ipse,  hoc erimus, cum in illa uita, hoc est in ipso esse ceperimus? Non utique, quia ipse existendo uita, habet uitam, et ipse est quod habet; et quod uita est in ipso, ipse est in seipso. Nos autem non ipsa uita, sed ipsius uite participes sumus; atque ita ibi erimus, ut in nobis ipsis non quod ipse est, esse possimus, sed nos ipsi non uita, ipsum habeamus uitam, qui seipsum habet uitam, eo quod ipse est uita. Denique ipse et in seipso est immutabiliter, et in Patre inseparabiliter: nos uero cum in nobis ipsis esse uoluissemus, ad nos ipsos turbati sumus: unde illa uox est: Ad meipsum turbata est anima mea ; atque in deterius commutati, neque id quod fuimus manere potuimus. Cum autem per ipsum uenimus ad Patrem, sicut ait: Nemo uenit ad Patrem,  nisi per me: manentes in illo, nec a Patre nos quisquam poterit separare, nec ab illo.

Si cognouissetis me, inquit, et Patrem meum utique cognouissetis. Hoc est, quod ait, Nemo uenit ad Patrem, nisi per me. Deinde subiungit

Et amodo cognoscitis eum, et uidistis eum. Sed Philippus, unus ex apostolis quid audierit non intelligens;

Domine, inquit, ostende nobis Patrem, et sufficit nobis. Cui Dominus: Tanto, inquit, tempore uobiscum sum, et non cognouistis me, Philippe? qui uidet me, uidet et Patrem. Quomodo nunc dicit: Tanto tempore uobiscum sum, et non cognouistis me? cum profecto et quo iret, et uiam scirent, non ob aliud, nisi quod  ipsum utique scirent? Sed facile ista soluitur questio, si dicamus, quod eum aliqui eorum sciebant, aliqui nesciebant, atque in his qui nesciebant Philippus erat; et quod ait: Et quo ego uado, scitis, et uiam scitis. Illis dixisse intelligatur, qui sciebant: non Philippo, cui dictum est: Tanto tempore uobiscum sum, et non cognouistis me, Philippe? His ergo qui Filium iam nouerant, etiam illud de Patre iam dictum est: Et amodo cognoscitis eum, et uidistis eum. Dictum est enim, propter omnimodam similitudinem, que illi cum Patre est: ut ideo amodo dicerentur nosse Patrem, qui nouerant similem Filium. Ergo iam sciebant Filium, et si non omnes, certe quidam eorum, quibus dicitur: Et quo uado scitis, et uiam scitis. Ipse est enim uia. Sed Patrem nesciebant:  ideo audiunt: Si cognouissetis me, et Patrem meum cognouissetis: per me utique et illum. Alius enim ego sum, alius ille. Sed ne putarent dissimilem, Et amodo, inquit, cognoscitis eum. uiderunt enim eius simillimum Filium. Sed admonendi fuerant talem esse etiam Patrem, quem nondum uidebant, qualis est Filius quem uidebant. Et ad hoc ualet quod postea Philippo dicitur, Qui uidet me, uidet et Patrem: non quod ipse sit et Pater, et Filius: quod in Sabellianis, qui uocantur etiam Patripassiani, catholica fides damnat; sed quod tam similes sint Pater et Filius, ut qui unum norit, ambos nouerit. Solemus enim de simillimis duobus ita loqui eis qui unum illorum uident, et qualis sit alius, uolunt nosse, ut dicamus, uidistis istum? illum uidistis. Sic ergo dictum  est, Qui uidet me, uidet et Patrem: non quia ipse est Pater qui Filius, sed quod a Patris similitudine in nullo prorsus discrepet Filius. Nam nisi duo essent Pater et Filius, non dictum esset: Si cognouissetis me, et Patrem meum cognouissetis. Utique enim, quia nemo, inquit, uenit ad Patrem, nisi per me: si cognouissetis me, et Patrem meum cognouissetis: quoniam ego, per quem uenitur ad Patrem, perducam uos ad eum, ut ipsum etiam cognoscatis. Sed quoniam illi sum omnino simillimus, amodo cognoscitis eum, cum cognoscitis me: et uidistis eum, si oculis cordis uidistis me. Quid ergo est quod dicis, Philippe, Ostende nobis Patrem, et sufficit nobis? Tanto, inquit, tempore uobiscum sum, et non cognouistis me, Philippe? Qui me uidet, uidet et  Patrem. Quod si a te multum est hoc uidere, saltem quod non uides, crede.

Quomodo enim dicis, inquit, Ostende nobis Patrem? Si me uidisti, qui illi omnimodo similis sum, uidisti illum cui similis sum. Quod si uidere non potes, non saltem credis quia ego in Patre, et Pater in me est? Poterat hic dicere Philippus, uideo quidem te, et credo te esse simillimum Patri: sed nunquid arguendus et obiurgandus est, cui cum similem uidet, etiam illum cuius est similis, uult uidere? Similem quidem noui, sed adhuc alterum sine altero noui. Non mihi sufficit, nisi et illum cui iste est similis, nouerim. Ostende itaque nobis Patrem, et sufficit nobis. Sed ideo magister discipulum arguebat, quoniam  cor postulantis uidebat; tanquam enim melior Pater esset quam Filius, ita Philippus Patrem nosse cupiebat, et ideo nec Filium sciebat, quo melius aliquid esse credebat. Ad hunc sensum corrigendum dictum est, Qui uidet me, uidet et Patrem: quomodo tu dicis, Ostende nobis Patrem? uideo quomodo tu dicas: non alterum queris uidere similem, sed illum putas esse meliorem.

Non credis quia ego in Patre, et Pater in me est? Cur in similibus distantiam cupis cernere? Cur inseparabiles separatim desideras nosse?

uerba que ego loquor uobis, a meipso non loquor. Pater autem in me manens, ipse facit opera. Non creditis quia ego in Patre, et Pater in me est? Alioquin, etc. Ergo et uerba opera sunt? Plane ita est. Nam profecto  qui proximum loquendo edificat, bonum opus operatur. Sed quid est, A me ipso non loquor, nisi, A me ipso non sum qui loquor? Ei quippe tribuit quod facit, de quo ipse est qui facit

Amen, amen dico uobis, qui credit in me, opera que ego facio, et ipse faciet, et maiora horum faciet, quia ego ad Patrem uado. Quid est hoc? Qui faceret opera que Christus fecit, non inueniebamus; qui etiam maiora faciet, inuenturi sumus? Sed dixeramus sermone pristino quia maius fuit umbre sue transitu  quam fimbrie sue tactu  sanare languentes : et quia plures apostolis quam ipso per os proprium predicante Domino crediderunt, ut hec uiderentur opera, intelligenda esse maiora, non quod  maior esset magistro discipulus, uel domino seruus, uel adoptiuus unigenito, uel homo Deo, sed quod per illos ipse dignaretur eadem maiora facere, qui dicit eis alio loco, Sine me nichil potestis facere . Ipse quippe, ut alia omittam, que sunt innumerabilia, sine ipsis fecit ipsos, sine ipsis fecit hunc mundum: et quia homo etiam ipse fieri dignatus est, sine ipsis fecit et seipsum. Quid autem illi sine ipso, nisi peccatum? Denique et hic quod de hac re poterat nos mouere, mox abstulit. Cum enim dixisset, Qui credit in me, opera que ego facio et ipse faciet, et maiora horum faciet, continuo secutus adiunxit, Quia ego ad Patrem uado:

Et quodcunque petieritis in nomine meo, hoc faciam. Qui dixerat, faciet, postea faciam dicit. Porro autem  maiora per eum facere, quam preter eum, non est defectio, sed dignatio. Quid enim retribuant serui Domino pro omnibus que retribuit eis? quandoquidem inter cetera bona etiam hoc eis donare dignatus est, ut maiora faceret per illos quam preter illos. Nonne ab ore ipsius diues ille tristis abscessit, quando uite eterne consilium quod quesiuit, auditum abiecit ? Et tamen posteaquam ab illo auditum non fecit unus, fecerunt multi, cum loqueretur per discipulos magister bonus. Ecce maiora fecit predicatus a credentibus, quam locutus audientibus. uerum hoc adhuc mouet quod hec maiora per apostolos fecit: non autem ipsos tantum significans ait: Opera que ego facio, et uos facietis,  et maiora horum facietis; sed omnes ad suam familiam pertinentes intelligi uolens, Qui credit in me, inquit, opera que ego facio et ipse faciet, et maiora horum faciet. Si ergo qui credit faciet, non credit utique qui non faciet; sicuti est: Qui diligit me, mandata mea custodit : unde profecto qui non custodit, non diligit. Item alio loco: Qui audit, inquit, uerba mea hec, et facit ea, similabo eum uiro prudenti, qui edificauit domum suam super petram. Qui ergo non est similis huic uiro prudenti, procul dubio aut uerba mea hec audit et non facit, aut omnino nec audit, nec facit. Qui credit in me, inquit, licet moriatur, uiuet. Qui ergo in me non credit, non utique uiuet. Tale etiam hoc est: Qui credit in me, faciet . Non itaque credit qui non faciet,  Quid est hoc, fratres? Nunquid inter credentes in Christum non est computandus, qui non fecerit opera maiora quam Christus? Durum est, absurdum est, ferri non potest, non toleratur, nisi intelligatur. Apostolum igitur audiamus: Credenti, inquit, in eum qui iustificat impium, deputatur fides eius ad iustitiam . In hoc opere facimus opera Christi, quia et ipsum credere in Christum, opus est Christi. Hoc operatur in nobis, non utique sine nobis. Audi iam ergo, et intellige: Qui credit in me, opera que ego facio, et ipse faciet. Prius ergo faciam, deinde et ipse faciet, quia facio ut faciat. Que opera, nisi ut ex impio iustus fiat? Et maiora horum faciet. Quorum obsecro? nunquidnam omnium operum Christi maiora facit, qui cum timore et tre nore suam ipsius salutem operatur.  , quod utique in illo, sed non sine illo Christus operatur? Prorsus maius hoc esse dixerim, quam est celum et terra, et quecunque cernuntur in celo et in terra. Et celum enim et terra transibit, predestinatorum autem salus et iustificatio permanebit. In illis tantum opera Dei, in his autem est etiam imago Dei. Sed in celis sedes, dominationes, principatus, potestates, archangeli, angeli, opera sunt Christi: nunquid etiam his operibus maiora facit, qui operante in se Christo cooperatur eternam salutem ac iustificationem suam? Non hic audeo precipitare sententiam. Intelligat qui potest, iudicet qui potest, utrum maius sit iustos creare quam impios iustificare. Certe enim si equalis est utrumque potentie, hoc maioris est misericordie. Hoc est enim pietatis sacramentum,  quod manifestum est in carne, iustificatum est in spiritu, apparuit angelis, predicatum est gentibus, creditum est mundo, assumptum est in gloria. Sed omnia opera Christi intelligere, ubi ait, Maiora horum faciet, nulla nos necessitas cogit. Horum enim forsitan dixit que ille faciebat: tunc autem uerba fidei faciebat, et de his operibus fuerat prelocutus, dicens: uerba que ego loquor uobis, a me ipso non loquor: Pater autem in me manens, ipse facit operam. Tunc igitur uerba eius erant opera eius. Et utique minus est uerba iustitie predicare, quod fecit preter nos, quam impios iustificare, quod ita fecit in nobis, ut faciamus et nos.

Quia ego ad Patrem uado: et quodcunque petieritis in  nomine meo, hoc faciam. Sic ergo perrexit ad Patrem, ut non relinqueret indigentes, sed exaudiret petentes. Sed quid est, quodcunque petieritis, cum uideamus plerumque fideles eius petere, et non accipere? An forte propterea quia male petunt? nam hoc exprobrauit apostolus Iacobus dicens: Petitis, et non accipitis, eo quod male petatis, ut in concupiscentiis uestris insumatis . Male ergo usurus eo quod uult accipere, Deo potius miserante non accipit. Proinde si hoc ab illo petitur, unde homo leditur exauditus, magis metuendum est, ne quod posset non dare propitius, det iratus. Annon uidemus Isrelitas malo suo impretrasse? Concupierant enim carnibus uesci, quibus pluebatur manna de celo . Euigila igitur, homo fidelis, et  uigilanter audi quod illic positum est: In nomine meo. Ipsum enim, Quodcunque, non ait, petieritis, utcunque, sed in nomine meo. Qui promisit ergo tam magnum beneficium, quis uocatur? Utique Christus iehsu. Christus significat regem, iehsu significat Saluatorem. Non itaque saluos nos faciet quicunque rex, sed rex Saluator. Ac per hoc quodcunque petimus aduersus utilitatem salutis, non petimus in nomine Saluatoris: et tamen ipse Saluator est, non solum quando facit quod petimus, uerum etiam quando non facit: quoniam quod uidet peti contra salutem, non faciendo, potius se exhibet Saluatorem. Nouit enim medicus quid pro sua, quid contra suam salutem poscat egrotus: et ideo contraria poscentis non facit uoluntatem, ut faciat sanitatem. Quapropter quando  uolumus ut faciat quodcunque petimus, non utcunque, sed in nomine eius petamus. Quod si fecerit, ut Saluator facit, quod est nomen eius fidelibus eius. Est quippe impiis et damnator, qui dignatur fidelibus esse saluator. Qui ergo credit in eum, quodcunque petierit in nomine quod est illis qui credunt in eum, hoc facit, quoniam hoc sicut Saluator facit. Si autem qui in eum credit, aliquid per ignorantiam contra salutem suam petit, non in nomine Saluatoris petit, quia Saluator ei non erit, si quod eius salutem impedit, fecerit. Unde tunc expedit potius ut non faciendo propter quod inuocatur, faciat quod uocatur. Propterea non solum Saluator, sed etiam magister bonus, ut faciat quodcunque petierimus, in ipsa oratione quam nobis dedit, docuit quod petamus, ut  etiam sic intelligamus non petere nos in nomine magistri quod petimus preter regulam ipsius magisterii. Sane quedam quamuis in nomine eius petamus, id est, secundum magistrum petamus, non tunc quando petimus facit, sed tamen facit. Neque enim qui et illud petimus facit, ut ueniat regnum Dei , propterea non facit quod petimus, quia non statim cum illo in eternitate regnamus. Differtur enim quod petimus, non negatur. uerumtamen orantes, tanquam seminantes non deficiamus : tempore enim proprio metemus. Non autem negligenter audiendum est, quod Dominus, ne quisquam eum putaret quod se promisit facere petentibus, sine Patre esse facturum, cum dixisset:  Quodcunque petieritis in nomine meo, hoc faciam: continuo subiecit:

Ut glorificetur Pater in Filio, si quid petieritis in nomine meo, hoc faciam. Nullo modo igitur sine Patre facit, quandoquidem ut in illo Pater glorificetur, propterea facit. Facit ergo Pater in Filio, ut Filius glorificetur in Patre. Et facit Filius in Patre, ut Pater glorificetur in Filio: quoniam unum sunt Pater et Filius. Spiritum paracletum Christus promisit apostolis. Quo autem modo promiserit, aduertamus:

Si diligitis me, inquit, mandata mea seruate: et ego rogabo Patrem, et alium Paracletum dabit uobis, ut maneat uobiscum in eternum, Spiritum ueritatis. Cum hoc dicat de Spiritu sancto, quem nisi habeamus, nec diligere Deum possumus, nec eius mandata  seruare: quomodo diligimus, ut eum accipiamus, quem nisi habeamus, diligere non ualemus? Quomodo mandata seruabimus, ut eum accipiamus quem nisi habeamus mandata seruare non possumus? Restat ergo ut intelligamus Spiritum sanctum habere qui diligit, et habendo mereri ut plus habeat, et plus habendo plus diligat. Iam itaque habebant Spiritum discipuli, quem Dominus promittebat, sine quo eum Dominum non dicebant: nec tamen eum adhuc sic habebant, sicut eum Dominus promittebat. Et habebant ergo, et non habebant, qui quantum habendus fuerat, nondum habebant. Habebant itaque minus, dandus erat eis amplius. Habebant occulte, accepturi erant manifeste: quia et hoc ad maius donum sancti Spiritus pertinebat, ut eis innotesceret  quod habebant. De quo munere Apostolus loquens ait: Nos autem non spiritum huius mundi accipimus, sed Spiritum qui ex Deo est, ut sciamus que a Deo donata sunt nobis . Nam et ipsam manifestam impertitionem Spiritus sancti, non semel, sed bis Dominus numero egit. Mox enim ut resurrexit a mortuis, insufflans ait: Accipite Spiritum sanctum . Nunquid igitur qui tunc dedit, ideo non misit etiam postea quem promisit? Aut non idem ipse est Spiritus sanctus, qui et tunc est insufflatus ex ipso, et post ab ipso missus e celo? Quapropter cur ipsa que facta est euidenter donatio eius, bis facta fuerit, alia questio est. Fortassis enim propter duo precepta dilectionis, proximi et Dei, ut commendaretur ad Spiritum sanctum pertinere.  Quod uero ait: Rogabo Patrem, et alium Paracletum dabit uobis, ostendit et seipsum esse Paracletum: Paracletus enim Latine dicitur aduocatus: et dictum est de Christo: Aduocatum habemus ad Patrem, Iesum Christum iustum . Sic autem mundum dixit non posse accipere Spiritum sanctum, sicut etiam dictum est: Prudentia carnis inimica est in Deum: legi enim Dei non est subiecta: nec enim potest, uelut si dicamus, Iniustitia iustitia esse non potest; mundum quippe ait, hoc in loco significans dilectores mundi: que dilectio non est a Patre; et ideo dilectioni huius mundi, de qua satagimus, ut minuatur et consumatur in nobis, contraria est dilectio Dei, que diffunditur in cordibus nostris per Spiritum sanctum qui datus est nobis: mundus ergo  eum accipere non potest;

Quia non uidet eum, neque scit eum. Non enim habet inuisibiles oculos mundana dilectio, per quos uideri Spiritus sanctus nisi inuisibiliter non potest.

uos autem, inquit, cognoscetis eum, quia apud uos manebit, et in uobis erit. Erit in eis ut maneat, non manebit ut sit. Prius enim est esse alicui, quam manere. Sed ne putarent quod dictum est, apud uos manebit, ita dictum quemadmodum apud hominem hospes uisibiliter manere consueuit, exposuit quid dixerat, apud uos, cum adiunxit et dixit, in uobis. Ergo inuisibiliter uidetur: nec si non sit in nobis, potest esse in nobis eius scientia. Sic enim a nobis  uidetur in nobis et nostra conscientia. Nam faciem quidem uidemus alterius, nostram non uidemus: conscientiam uero nostram uidemus, alterius non uidemus. Sed conscientia nunquam est nisi in nobis, Spiritus autem sanctus potest esse etiam sine nobis. Datur quippe ut sit et in nobis. Sed uideri et sciri quemadmodum uidendum [a 1Kb] uidendus est et sciendus est, non potest a nobis, si non sit in nobis.

Non relinquam uos orphanos, ueniam ad uos. Orphani pupilli sunt. Illud enim Grecum eiusdem rei nomen est, hoc Latinum. Nam et in Psalmo ubi legimus, Pupillo tu eris adiutor , Grecus habet orphano. Quamuis ergo nos Filius Dei suo Patri adoptauerit filios, et eumdem Patrem nos uoluerit habere per gratiam, qui eius Pater est per  naturam, tamen etiam ipse erga nos paternum quodammodo demonstrat affectum, cum dicit: Non relinquam uos orphanos, ueniam ad uos. Hinc est quod etiam sponsi filios nos appellat, ubi dicit: ueniet hora ut auferatur ab eis sponsus, et tunc ieiunabunt filii sponsi . Quis autem sponsus, nisi Dominus Christus? Deinde sequitur et dicit:

Adhuc modicum, et mundus me iam non uidet. Quid enim? tunc non uidebat eum mundus, quandoquidem mundi nomine uult intelligi eos de quibus et superius locutus est, dicens de Spiritu sancto: Quem mundus accipere non potest, quia non uidet eum, neque cognoscit eum? uidebat eum plane mundus oculis in carne conspicuum; non autem uidebat quod in carne uerbum latebat. uidebat hominem,  non uidebat Deum. uidebat indumentum, non uidebat indutum. Sed quoniam post resurrectionem etiam ipsam carnem suam, quam non solum uidendam, uerum etiam contrectandam demonstrauit suis, uoluit demonstrare non suis, hinc fortasse intelligendum est esse dictum: Adhuc modicum, et mundus me iam non uidet. uos autem uidetis me: quia ego uiuo, et uos uiuetis. Cur de presenti se dixit uiuere, illos autem de futuro esse uicturos? nisi quia uicturos etiam carnis uita, utique resurgentis, qualis in ipso precedebat, et illis est pollicitus secuturam: et quia ipsius mox futura fuerat resurrectio, presentis posuit temporis uerbum, propter significandam celeritatem: illorum autem, quoniam seculi differtur in finem, non ait uiuitis, sed uiuetis. Duas  ergo resurrectiones, suam scilicet mox futuram, et nostram in seculi fine uenturam, duobus uerbis presentis temporis et futuri eleganter breuiterque promisit, quia ego uiuo, inquit, et uos uiuetis. Quia uiuit, ideo et nos uiuemus. Per hominem quippe mors, et per hominem resurrectio mortuorum: sicut enim in Adam omnes moriuntur, ita et in Christo omnes uiuificabuntur ; quoniam nemo ad mortem, nisi per illum; nemo ad uitam, nisi per Christum. Quia nos uiximus, mortui sumus. Quia uiuit ipse, uiuemus nos. Mortui sumus illi, quando uiximus nobis. Quia uero mortuus est ille pro nobis, et sibi uiuit, et nobis. Quia enim uiuit ille, et nos uiuemus. Nam sicut  per nos mortem potuimus, non sic et uitam per nos habere possemus. In illo die, inquit,

uos cognoscetis quia ego sum in Patre meo, et uos in me, et ego in uobis. In quo die, nisi de quo ait, Et uos uiuetis? Tunc enim erit ut possimus uidere quod credimus, nam et nunc est in nobis, et nos in illo. Sed hoc nunc credimus, tunc autem etiam cognoscemus: quamuis et nunc credendo nouerimus, sed tunc contemplando noscemus. In illo ergo die quando uiuemus ea uita qua mors absorbetur, cognoscemus quia ipse in Patre, et nos in ipso, et ipse in nobis; quia tunc perficietur hoc ipsum quod nunc inchoatum est iam per ipsum, ut sit in nobis, et nos in ipso.

Qui habet, inquit, mandata mea, et seruat ea, ille  est qui diligit me. Qui habet in memoria, et seruat in uita; qui habet in sermonibus, et seruat in moribus: qui habet audiendo, et seruat faciendo; aut qui habet faciendo, et seruat perseuerando: ipse est, inquit, qui diligit me. Opere est demonstranda dilectio, ne sit infructuosa nominis appellatio.

Et qui diligit me, inquit, diligetur a Patre meo, et ego diligam eum, et manifestabo ei me ipsum. Quid est, diligam? tanquam tunc dilecturus sit, et nunc non diligat? Absit. Quomodo enim nos Pater sine Filio, aut Filius sine Patre diligeret? Quomodo cum inseparabiliter operentur, separabiliter diligunt? Sed ad hoc dixit, Diligam eum: ad eum quod sequitur, et manifestabo ei meipsum. Diligam, et manifestabo:  id est, ad hoc diligam ut manifestem. Nunc enim ad hoc dilexit ut credamus, et mandatum fidei teneamus; tunc ad hoc diliget ut uideamus, et ipsam uisionem mercedem fidei capiamus, quia et nos nunc diligimus credendo quod uidebimus, tunc autem diligemus uidendo quod credimus. Quia ergo dixerat Dominus, Adhuc modicum, et mundus me iam non uidet, uos autem uidetis me: interrogauit eum de hoc ipso Iudas, non ille traditor eius qui Iscariotes cognominatus est, sed cuius Epistola inter Scripturas canonicas legitur.

Domine, quid factum est quia nobis manifestaturus es teipsum, et non mundo? Simus cum ipsis tanquam interrogantes discipuli, communemque magistrum audiamus et nos. Iudas enim sanctus, non immundus,  nec insectator Domini, sed sectator, causam quesiuit quare se non mundo, sed suis manifestaturus esset iehsu? quare adhuc modicum, et mundus non uideret eum?

Respondit iehsu, et dixit ei: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus. Ecce exposita est causa quare suis se manifestaturus est, non alienis, quos mundi nomine appellat; et ipsa causa est quod hi diligant, illi non diligant. Ipsa est causa de qua sacer insonat psalmus, Iudica me Deus, et discerne causam meam de gente non sancta . Qui enim diliguntur, quia diligunt diliguntur; qui uero non diligunt, si linguis hominum loquantur, et angelorum, fiunt eramentum sonans, et cymbalum tinniens:  et si habuerint prophetiam, et scierint omnia sacramenta, et omnem scientiam, et habuerint omnem fidem, ut montes transferant, nichil sunt: et si distribuerint omnem substantiam suam, et tradiderint corpus suum ut ardeant, nichil eis prodest . Dilectio sanctos discernit a mundo, que facit unanimes habitare in domo . In qua domo facit Pater et Filius mansionem, qui donant et ipsam dilectionem, quibus donent in fide etiam suam manifestationem; de qua discipulus interrogauit magistrum, ut non solum illi qui tunc audiebant per os eius, sed etiam nos per Euangelium eius hoc nosse possemus. Quesiuerat enim de Christi manifestatione, et audiuit de dilectione et mansione. Est ergo quedam Dei manifestatio interior, quam prorsus impii  non nouerunt, quibus Dei Patris et Spiritus sancti manifestatio nulla est, Filii uero esse potuit, sed in carne: que nec talis est qualis illa; nec semper illis adesse potest, qualiscunque sit, sed ad modicum tempus, et hoc ad iudicium, non ad gaudium; ad supplicium, non ad premium. Nunc est ergo ut intelligamus, quantum aperire ipse dignatur, quo modo dictum sit: Adhuc modicum, et mundus me non uidet; uos autem uidetis me. uerum est quidem quod post paululum etiam corpus suum, in quo eum poterant et impii uidere, oculis eorum fuerat subtracturus, quandoquidem post resurrectionem nemo eum uidit illorum. Sed quoniam dictum est, testantibus angelis, sic ueniet quemadmodum eum uidistis euntem in celum : nec aliud credimus quam illum in eodem  corpore ad iudicium uiuorum et mortuorum esse uenturum: procul dubio tunc eum uidebit mundus, quo nomine significati sunt a regno eius alieni. Ac per hoc longe melius intelligitur aliud iam tempus significare uoluisse in eo quod ait, Adhuc modicum, et mundus me iam non uidet, quando in fine seculi auferetur ab oculis damnatorum, ut illi eum de cetero uideant apud quos diligentes eum facit Pater atque ipse mansionem. Modicum autem dixit, quia et id quod prolixum uidetur hominibus, breuissimum est ante oculos Dei. De hoc quippe modico iste Ioannes euangelista, Filioli, inquit, nouissima hora est . Ne quis porro existimet Patrem tantummodo et Filium sine Spiritu sancto apud dilectores suos facere  mansionem, recolat quod superius de Spiritu sancto dictum est, Quem mundus non potest accipere, quia non uidet eum, nec scit eum; uos autem cognoscitis eum, quia apud uos manebit, et in uobis erit. Ecce facit in sanctis cum Patre et Filio sanctus etiam Spiritus mansionem: intus utique, tanquam Deus in templo suo. Deus Trinitas, Pater, et Filius, et Spiritus sanctus, ueniunt ad nos, dum uenimus ad eos. ueniunt subueniendo, uenimus obediendo. ueniunt illuminando, uenimus intuendo. ueniunt implendo, uenimus capiendo: ut sit nobis eorum non extraria uisio, sed interna, et in nobis non transitoria mansio, sed eterna. Sic mundo non se Filius manifestat. Mundus enim est dictus hoc loco, de quibus continuo subiunxit atque ait:

 Qui non diligit me, sermones meos non seruat. Hi sunt qui Patrem et Spiritum sanctum nunquam uident, Filium autem, non ut beatificentur, sed ut iudicentur, ad modicum uident: nec ipsum in forma Dei, ubi est cum Patre et Spiritu sancto inuisibilis, sed in forma hominis, ubi esse in mundo uoluit patiendo contemptibilis, iudicando terribilis. Quod uero adiunxit:

Et sermo quem audistis, non est meus, sed eius qui misit me, Patris, non miremur, non paueamus: non est minor Patre, sed non est nisi a Patre; non est impar ipso, sed non est a seipso. Neque enim mentitus est dicendo, Qui non diligit me, sermones meos non seruat. Ecce suos dixit esse sermones. Nunquid sibi est ipse contrarius ubi rursus dixit: Et sermo  quem audistis, non est meus? Et fortasse propter aliquam distinctionem ubi suos dixit, pluraliter dixit hoc est sermones. Ubi autem sermonem, hoc est uerbum, non suum dixit esse, sed Patris, seipsum intelligi uoluit. In principio erat uerbum, et uerbum erat apud Deum, et Deus erat uerbum, non utique suum, sed Patris est uerbum: quomodo nec sua imago, sed Patris, nec suus Filius idem ipse, sed Patris. Recte igitur actori tribuit quidquid facit equalis, a quo habet hoc ipsum quod illi est indifferenter equalis.

Hec locutus sum uobis apud uos manens. Illa utique mansio alia est, quam promisit futuram; hec uero alia, quam presentem esse testatur. Illa spiritalis est, atque intrinsecus mentibus redditur, hec  corporalis extrinsecus oculis atque auribus exhibetur. Illa in eternum beatificat liberatos, hec in tempore uisitat liberandos. Secundum illam Dominus a suis dilectoribus non recedit, secundum hanc, it et redit. Hec, inquit, locutus sum uobis apud uos manens, utique presentia corporali, qua cum illis uisibilis loquebatur.

Paracletus autem, inquit, Spiritus sanctus, quem mittet Pater in nomine meo, ille uos docebit omnia, et commemorabit uos omnia quecunque dixero uobis. Nunquidnam dicit Filius, et docet Spiritus sanctus, ut dicente Filio uerba capiamus, docente autem Spiritu sancto eadem uerba intelligamus? quasi dicat Filius sine Spiritu sancto, aut Spiritus sanctus doceat sine Filio? Aut uero non et Filius doceat, et Spiritus  sanctus dicat? et cum Deus aliquid dicit et docet, Trinitas ipsa dicat et doceat? Sed quoniam Trinitas est, oportebat eius singulas insinuare personas, eademque nos distincte audire, inseparabiliter intelligere. Audi Patrem dicentem ubi legis, Dominus dixit ad me, Filius meus es tu . Audi et docentem ubi legis, Omnis qui audiuit a Patre et didicit, uenit ad me . Filium uero dicentem modo audisti; de se quippe ait: Quecunque dixero uobis: quem et si docentem uis nosse, magistrum recole. Unus est, inquit, magister uester Christus . Spiritum porro sanctum, quem modo audisti docentem, ubi dictum est: Ipse uos docebit omnia: audi etiam dicentem, ubi legis in Actibus apostolorum B. Petro dixisse Spiritum sanctum: uade cum illis,  quia ego misi eos . Omnis igitur et dicit et docet Trinitas. Sed nisi etiam singillatim commendaretur, eam nullo modo humana capere utcunque posset infirmitas. Cum ergo sit omnino inseparabilis, nunquam Trinitas esse sciretur, si semper inseparabiliter diceretur. Nam et cum dicimus Patrem, et Filium, et Spiritum sanctum, non eos utique dicimus simul, cum ipsi non possint esse non simul. Quod uero addidit: Commemorabit uobis, intelligere debemus etiam quod iubemur non obliuisci, saluberrimos monitus ad gratiam pertinere, qua nos commemorat Christus.

Pacem, inquit, relinquo uobis, pacem meam do uobis. Hoc est quod legimus apud prophetam: Pacem super pacem. Pacem nobis relinquit iturus, pacem  suam nobis dabit in fine uenturus. Pacem nobis relinquit in hoc seculo, pacem suam nobis dabit in futuro seculo. Pacem nobis relinquit, in qua manentes, hostem uincimus: pacem suam nobis dabit, quando sine hoste regnabimus; quid autem nobis relinquit ascendens a nobis, nisi seipsum, dum non recedit a nobis? Ipse est enim pax nostra, qui fecit utraque unum . Pax ergo ipse nobis est, et cum credimus quia est, et cum uidemus eum sicuti est. Sed quid est quod ubi ait: Pacem relinquo uobis, non addit meam: ubi uero ait, do uobis, ibi dicit meam? Utrum subaudiendum est meam, et ubi dictum non est, quia postea dictum est, et potest referri ad utrumque, etiam quod semel dictum est? An  forte et hic aliquid latet, quod petendum est et querendum, et ad quod pulsantibus aperiendum? Quid enim si pacem suam eam uoluit intelligi, qualem habet ipse? Pax uero ista quam nobis relinquit in hoc seculo, nostra potius est dicenda quam ipsius. Illi quippe nichil repugnat in seipso, quia nullum habet omnino peccatum. Nos autem talem pacem nunc habemus, in qua adhuc dicamus: Dimitte nobis debita nostra . Est ergo nobis pax aliqua, quoniam condelectamur legi Dei secundum interiorem hominem : sed non est plena, quia uidemus aliam legem in membris nostris repugnantem legi mentis nostre. Itemque inter nos ipse est nobis pax, quia inuicem nobis credimus, quod inuicem diligamus. Sed nec ista plena est, quia cogitationes cordis nostri inuicem non uidemus;  et quedam de nobis, que non sunt in nobis, uel in melius inuicem uel in deterius opinamur. Itaque ista etiam si ab illo nobis relicta est pax, nostra est. Nisi enim ab illo, non haberemus et talem: sed ipse non habet talem. Si tenuerimus usque in finem, qualem accepimus, qualem habet habebimus, ubi nichil nobis repugnet ex nobis, et nichil nos inuicem lateat in cordibus nostris. Nec ignoro ista Domini uerba etiam sic accipi posse, ut eiusdem sententie repetitio uideatur.

Pacem relinquo uobis, pacem meam do uobis. Ut quod dixerat pacem, hoc repetiuerit, dicens, pacem meam; et quod dixerat, relinquo uobis, hoc repetierit, dicens: Do uobis. Ut uolet quisque accipiat: me tamen delectat , sic  tenere istam pacem, ubi aduersarium concorditer uincimus, ut desideremus pacem, ubi aduersarium non habebimus. Quod uero Dominus adiunxit, atque ait:

Non quomodo mundus dat, ego do uobis, quid est aliud, nisi, quomodo homines dant, qui diligunt mundum, ita do uobis? qui propterea sibi dant pacem, ut sine molestia litium atque bellorum, non Deo, sed amico suo mundo perfruantur: et quando iusti dant pacem, ut non eos persequantur, pax esse non potest uera, ubi non est uera concordia, quia disiuncta sunt corda. Quomodo enim consors dicitur qui sortem iungit, ita ille concors dicendus est qui cor iungit. Nos ergo, karissimi, quibus Christus pacem reliquit, et pacem suam non nobis dat sicut mundus, sed sicut  ille per quem factus est mundus; ut concordes simus, iungamus inuicem corda, et cor nostrum sursum habeamus, ne corrumpatur in terra.

Non turbetur cor uestrum, neque formidet. Audistis quia ego dixi uobis, uado et uenio ad uos. Si diligeretis me, gauderetis utique, quia uado ad Patrem, quia Pater maior me est. Hinc ergo turbari et formidare poterat cor illorum, quod ibat ab eis, quamuis uenturus ad eos, ne forsitan gregem lupus hoc interuallo inuaderet pastoris absentia. Sed a quibus homo abscedebat, Deus non relinquebat: idem ipse Christus, homo et Deus. Ergo et ibat per id quod homo erat, et manebat per id quod Deus erat. Ibat per id quod uno loco erat, manebat per id quod ubique erat. Cur itaque turbarentur et formidarent, quando  sic deserebat oculos, ut non desereret cor? quamuis Deus etiam qui nullo continetur loco, discedat ab eorum cordibus qui eum relinquunt moribus, non pedibus, et ueniat ad illos qui conuertuntur ad eum non facie, sed fide, et accedunt ad eum mente, non carne. Ut autem intelligerent secundum id quod homo erat, cum dixisset: uado et uenio ad uos, adiecit atque ait: Si diligeretis me, gauderetis utique, quia uado ad Patrem, quia Pater maior me est. Per quod ergo Filius non est equalis Patri, per hoc erat iturus ad Patrem, a quo et uenturus est iudicaturus uiuos et mortuos. Ipse ergo Christus Filius Dei, equalis Patri in forma Dei, quia semetipsum exinaniuit, non formam Dei amittens, sed formam serui accipiens, maior est et seipso, quia maior est forma  Dei que amissa non est, quam serui, que accepta est . Quid itaque mirum, uel indignum, si secundum hanc serui formam loquens ait Dei Filius, Pater maior me est? Et secundum formam Dei loquens ait idem ipse Dei Filius: Ego et Pater unum sumus ? Unum sunt enim secundum id quod Deus erat uerbum; et maior est Pater secundum id quod uerbum caro factum est. Secundum hanc serui formam, puer Christus etiam parentibus suis minor erat, quando paruus maioribus, sicut scriptum est, subditus erat . Aequalis enim Patri Filius, per quem factus est homo, ut minor esset Patre, factus est homo. Quod nisi fieret, quid est homo? Dicat plane Dominus et magister noster:  Si diligeretis me, gauderetis utique, quia uado ad Patrem, quia Pater maior me est. Agnoscamus geminam substantiam Christi, diuinam scilicet, qua equalis est Patri; humanam, qua maior est Pater: utrumque autem simul, non duo, sed unus Christus, ne sit quaternitas, non Trinitas Deus. Sicut enim unus est homo anima rationalis et caro, sic unus est Christus Deus et homo. Ac per hoc Christus est Deus anima rationalis et caro. Christus in his omnibus, et Christum in singulis confitemur. Quis est ergo per quem factus est mundus? Christus iehsu, sed in forma Dei. Quis est sub Pontio Pilato crucifixus? Christus iehsu, sed in forma serui. Item de singulis quibus homo constat. Quis non est derelictus in inferno? Christus iehsu, sed in anima sola. Quis resurrecturus  triduo iacuit in sepulcro? Christus iehsu, sed in carne sola. Dicitur ergo et in his singulis Christus iehsu: uerum hec omnia non duo uel tres, sed unus est Christus. Ideo ergo dixit: Si diligeretis me, gauderetis utique, quia uado ad Patrem; quoniam nature humane gratulandum est, eo quod sic assumpta est a uerbo unigenito, ut immortalis constitueretur in celo: atque ita fieret terra sublimis, ut incorruptibilis puluis sederet ad dexteram Patris. Hoc enim modo se iturum dixit ad Patrem: nam profecto ad illum ibat, qui cum illo erat. Sed hoc erat ire ad eum, et recedere a nobis, mutare atque immortale facere quod mortale suscepit ex nobis, et leuare in celum per quod fuit in terra pro nobis. Quis non hinc gaudeat, qui sic diligit Christum,  ut suam naturam iam immortalem gratuletur in Christo, atque id speret futurum esse per Christum?

Et nunc dixi uobis priusquam fiat, ut cum factum fuerit credatis. Quid est hoc, cum magis credere homo debeat antequam fiat id quod credendum est? Hec est enim laus fidei, si quod creditur, non uidetur. Nam quid magnum est, si creditur quod uidetur? secundum illam eiusdem Domini sententiam, quando discipulum arguit, dicens, Quia uidisti, credidisti: beati qui non uident, et credunt . Et nescio utrum credere dicendus est quisquam quod uidet. Nam ipsa fides in Epistola que scribitur ad Hebreos, ita est definita, Est autem fides, sperantium substantia, conuictio rerum que non uidentur . Quapropter si fides est rerum  que creduntur, eademque fides earum rerum est que non uidentur, quid sibi uult quod Dominus ait: Et nunc dixi uobis priusquam fiat, ut cum factum fuerit, credatis? Nonne potius dicendum fuit, Et nunc dixi uobis prius quam fiat, quod cum factum fuerit, uideatis? Nam et ille cui dictum est, Quia uidisti, credidisti, non hoc credit quod uidit, sed aliud uidit, aliud credidit. uidit enim hominem, credidit Deum. Sed et si dicuntur credi que uidentur, sicut dicit unusquisque oculis suis se credidisse, non tamen ipsa est que in nobis edificatur fides, sed ex rebus que uidentur, agitur nobis ut ea credantur que non uidentur. Quocirca, dilectissimi, unde nunc sermo est, quod Dominus ait, Et nunc dixi uobis prius quam fiat, ut cum  factum fuerit, credatis, illud, utique dicit, cum factum fuerit, quod eum post mortem uisuri erant uiuentem, et ad Patrem ascendentem: quo uiso illud fuerant credituri quod ipse esset Christus Filius Dei, qui potuit hoc et facere cum predixisset, et predicere antequam faceret: credituri autem hoc non fide noua, sed aucta, aut certe cum mortuus esset defecta, cum resurrexisset refecta. Neque enim eum Filius Dei non et ante credebant: sed cum in illo factum esset quod ante predixit, fides illa que tunc quando illis loquebatur fuit parua, et cum moreretur pene iam nulla, et reuixit, et creuit. Deinde quid dicit?

Iam non multa loquar uobiscum, uenit enim princeps mundi huius. Quis, nisi diabolus?

Et in me non habet quidquam. Nullum scilicet omnino  peccatum. Sic enim ostendit non creaturarum sed peccatorum principem diabolum, quos nunc nomine mundi huius appellat. Et quotiescunque mundi nomen in mali significatione ponitur, non ostendit nisi mundi istius amatores, de quibus alibi scriptum est: Quicunque uoluerit amicus esse seculi huius, inimicus Dei constituitur . Absit ergo ut sic intelligatur diabolus princeps mundi, tanquam gerat uniuersi mundi, id est, celi et terre, atque omnium qui in eis sunt, principatum: de quali mundo dictum est, cum de Christo uerbo sermo esset, Et mundus per eum factus est . Uniuersus itaque mundus, a summis celis usque ad infimam terram Creatori est subditus, non desertori; Redemptori, non interemptori; liberatori, non  captiuatori; doctori, non deceptori. Quemadmodum autem sit intelligendus princeps mundi diabolus, euidentius aperuit apostolus Paulus, qui cum dixisset, Non est nobis colluctatio aduersus carnem et sanguinem, id est, aduersus homines, subiecit atque ait, sed aduersus principes et potestates, el rectores mundi tenebrarum harum. . Sequenti enim uerbo exposuit quid dixisset mundi, cum subiecit, tenebrarum harum: ne quisquam mundi nomine intelligeret uniuersam creaturam, cuius nullo modo sunt rectores angeli desertores. Tenebrarum, inquit, harum, id est, mundi istius amatorum. Ex quibus tamen electi non sunt, non per suum meritum, sed per Dei gratiam: quibus dicit, Fuistis enim aliquando tenebre, nunc  autem lux in Domino . Omnes ergo fuerunt sub rectoribus tenebrarum harum, id est, hominum impiorum, tanquam tenebre sub tenebris. Sed gratias Deo, qui eruit nos, sicut dicit idem Apostolus, de potestate tenebrarum, et transtulit in regnum Filii caritatis sue : in quo princeps huius mundi, hoc est tenebrarum harum, non habebat quidquam, quia neque cum peccato Deus uenerat, nec eius carnem de peccati propagine uirgo pepererat; et tanquam ei diceretur, Cur ergo moreris, si non habes peccatum, qui debeatur mortis supplicium? continuo subiecit:

Sed ut cognoscat mundus quia diligo Patrem, et sicut mandatum dedit mihi Pater, sic facio, surgite, eamus hinc. Discumbens enim discumbentibus loquebatur.  Eamus autem dicit. Quo? nisi ad illum locum unde fuerat tradendus ad mortem, qui nullum habebat meritum mortis, sed habebat ut moreretur, mandatum Patris, tanquam ille de quo predictum erat, Que non rapui, tunc exsoluebam: mortem sine dubio soluturus, et nos a morte debita redempturus.



CAPUT Xu.

Ego sum uitis uera, etc. Iste locus euangelicus, fratres, ubi se dicit Dominus uitem, et discipulos suos palmites, secundum hoc dicit quod est caput Ecclesie, nosque membra eius, mediator Dei et hominum homo Christus iehsu, unius quippe nature sunt uitis et palmites. Propter quod cum esset Deus, cuius nature non sumus, factus est homo, ut in illo esset uitis humana natura, cuius et nos homines palmites  esse possumus. Quid est ergo, Ego sum uitis uera? nunquid ut adderet uera, hoc ad eam uitem retulit, unde ista similitudo translata est? Sic enim dicitur uitis per similitudinem, non per proprietatem, quemadmodum dicitur ouis, agnus, leo, petra, lapis angularis, et cetera huiusmodi, que magis ipsa sunt uera, ex quibus dicuntur iste similitudines, non proprietates. Sed cum dicit, Ego sum uitis uera; ab illa se utique discernitur, cui dicitur, Quomodo conuersa es in amaritudinem, uitis aliena ? Nam quo pacto est uitis uera, que exspectata est ut faceret uuam, fecit autem spinas? Ego sum, inquit, uitis uera.

Et Pater meus agricola est. Omnem palmitem non ferentem fructum, tollet eum: et omnem qui fert fructum,  purgabit eum, ut fructum plus afferat. Nunquid unum sunt agricola et uitis? Secundum hoc ergo uitis Christus, secundum quod ait: Pater maior me est. Secundum id autem quod ait: Ego et Pater unum sumus, et ipse agricola est. Nec talis quales sunt qui extrinsecus operando exhibent ministerium, sed talis, ut det etiam intrinsecus incrementum. Nam neque qui plantat, est aliquid, neque qui rigat, sed qui incrementum dat, Deus . Et utique Deus est Christus, quia Deus erat uerbum , unde ipse et Pater unum sunt, et si uerbum caro factum est, quod non erat, manet quod erat. Denique cum de Patre tanquam de agricola dixisset, quod infructuosos palmites tollat, fructuosos autem purget, ut  plus afferant fructum, continuo etiam seipsum mundatorem palmitum ostendens:

Iam uos, inquit, mundi estis propter sermonem quem locutus sum uobis. Ecce et ipse mundator est palmitum, quod est agricole, non uitis officium: qui etiam palmites operarios suos fecit. Nam etsi non dant incrementum, impendunt tamen aliquod adiumentum, sed non de suo, quia sine me, inquit, nichil potestis facere. Mundi scilicet atque mundandi. Neque enim nisi mundi essent, fructum ferre potuissent: et tamen omnem palmitem qui fert fructum, purgat agricola, ut fructum plus afferat. Fert fructum, quia mundus est; atque ut plus afferat, purgatur adhuc. Quis est enim in hac uita sic mundus, ut non sit magis magisque mundandus? ubi si dixerimus  quia peccatum non habemus, nosipsos seducimus, et ueritas in nobis non est. Si autem confessi fuerimus peccata nostra, fidelis est et iustus, qui dimittat nobis peccata, et mundet nos ab omni iniquitate . Mundet utique mundos, hoc est fructuosos, ut tanto sint fructuosiores, quanto fuerint mundiores. Iam uos mundi estis propter uerbum quod locutus sum uobis. Quare non ait, Mundi estis propter baptismum quo abluti estis, sed ait: Propter uerbum quod locutus sum uobis? nisi quia et in aqua uerbum mundat. Detrahe uerbum, et quid est aqua, nisi aqua? Accedit uerbum ad elementum, et fit sacramentum etiam ipsum tanquam uisibile uerbum. Nam de hoc utique dixerat, quando pedes discipulis lauit, Qui lotus est, non indiget nisi ut pedes lauet, sed est  mundus totus. Unde ista tanta uirtus aque, ut corpus tangat, et cor abluat, nisi faciente uerbo? non quia dicitur, sed quia creditur. Nam et in ipso uerbo aliud est sonus transiens, aliud uirtus manens. Hoc est uerbum fidei, quod prediuamus, ait Apostolus: quia si confessus fueris in ore tuo quia Dominus est iehsu, et credideris in corde tuo quia Deus illum suscitauit a mortuis, saluus eris. Corde enim creditur ad iustitiam, ore autem confessio fit ad salutem . Unde et in Actibus apostolorum legitur, Fide mundans corda eorum ; et in epistola sua beatus Petrus, Sic et uos, inquit, baptisma saluos facit, non carnis depositio sordium, sed conscientie bone interrogatio. Hoc est uerbum fidei, quod predicamus : quo sine dubio, ut mundare  possit, consecratur et baptismus. Christus quippe nobiscum uitis, cum Patre agricola, dilexit Ecclesiam, et semetipsum tradidit pro ea. Lege Apostolum, et uide quid adiungat: Ut eam sanctificaret, inquit, mundans eam lauacro aque in uerbo . Mundatio igitur nequaquam fluxo et labili tribueretur elemento, nisi adderetur in uerbo.

Manete, inquit, in me, et ego in uobis. Non quomodo illi in ipso, sic ipse in illis; utrumque enim prodest, non ipsi, sed illis. Ita sunt quippe in uite palmites, ut uiti non conferant, sed inde accipiant unde uiuant. Ita uero uitis est in palmitibus, ut uitale alimentum subministret eis, non sumat ab eis. Ac per hoc et manentem in se habere Christum, et manere in Christo, discipulis prodest utrumque, non  Christo: nam preciso palmite, potest de uiua radice alius pullulare; qui autem precisus est, sine radice non potest uiuere. Denique adiungit et dicit:

Sicut palmes non potest ferre fructum a semetipso, nisi manserit in uite, sic nec uos, nisi in me manseritis. Magna gratie commendatio, fratres mei. Corda illustrauit humilium, ora obstruit superborum. Siue ergo parum, siue multum, sine illo fieri non potest sine quo nichil fieri potest; quia etsi paruum attulerit palmes cum purgat agricola ut plus afferat, tamen nisi in uite manserit, et uixerit de radice quantumlibet fructum a semetipso non potest ferre.

Si quis in me, inquit, non manserit, mittetur foras sicut palmes, et arescet, et colligent eum, et in ignem  mittent, et ardet. Ligna itaque uitis tanto sunt contemptibiliora si in uite non manserint, quanto gloriosiora si manserint. Denique sicut de his etiam per Ezechielem prophetam Dominus dicit, precisa nullis agricolarum usibus prosunt, nullis fabrilibus operibus deputantur . Unum e duobus palmiti congruit, aut uitis, aut ignis: si in uite non est, in igne erit. Ut ergo in igne non sit, in uite sit.

Si manseritis in me, inquit, et uerba mea in uobis manserint: quodcunque uolueritis petetis, et fiet uobis. Manendo quippe in Christo, quid uelle possunt, nisi quod conuenit Christo? Quid uelle possunt manendo in Saluatore, nisi quod non alienum est a salute? Aliud quippe uolumus, quia sumus in Christo, et aliud uolumus quia sumus adhuc in hoc seculo. De  mansione namque huius seculi nobis aliquando subrepit, ut hoc petamus quod nobis non expedire nescimus: sed absit ut fiat nobis, si manemus in Christo, qui non facit, quando petimus, nisi quod expedit nobis. Manentes ergo in eo, cum uerba eius in nobis manent, quodcunque uoluerimus petimus, et fiet nobis; quia si petimus, et non fiet, non hoc petimus quod habet mansio in eo, nec quod habent uerba eius que manent in nobis, sed quod habet cupiditas et infirmitas carnis, que non est in eo, et in qua non manent uerba eius: nam utique ad uerba eius pertinet oratio illa quam docuit, ubi dicimus, Pater noster, qui es in celis ; ab huius orationis uerbis et sensibus non recedamus in petitionibus nostris, et quidquid petimus, fiet nobis. Tunc  enim dicenda sunt uerba eius in nobis manere, quando facimus que precepit, et diligimus que promisit. Quando autem uerba eius manent in memoria, nec inueniuntur in uita, non amputatur palmes in uite, quia uitam non attrahit ex radice. In his uerba Christi non manent, qui tangunt quodammodo, non coherent: et ideo illis non erunt in beneficium, sed in testimonium; et quia sic insunt in eis, ut non maneant in eis, ad hoc tenentur ab eis ut iudicentur ex eis.

In hoc, inquit, glorificatus est Pater meus, ut fructum plurimum afferatis, et efficiamini mei discipuli. enim que Grece dicitur, Latine gloria est. Quod ideo commemorandum existimaui, quia dicit Apostolus, Si Abraham ex operibus iustificatus est, habet gloriam, sed non apud Deum . Hec  est ad Deum gloria  si non ex operibus, sed ex fide iustificatur, ut ex Deo illi sit etiam quod bene operatur, quoniam palmes non posset ferre fructum a semetipso. Si ergo in hoc glorificatus est Deus Pater, ut fructum plurimum afferamus, et efficiamur Christi discipuli, non hoc nostre glorie tribuamus, tanquam hoc ex nobis ipsis habeamus. Eius est enim hec gratia: et ideo in hoc non nostra, sed eius est gloria. Unde et alibi cum dixisset, Sic luceat lumen uestrum coram hominibus, ut uideant opera uestra bona : ne a semetipsis putarent esse bona opera sua, mox addidit, Et glorificent Patrem uestrum, qui in celis est . In hoc enim glorificatur Pater, ut  fructum plurimum afferamus, et efficiamur Christi discipuli. A quo efficiamur, nisi ab illo cuius misericordia preuenit nos? Ipsius enim sumus figmentum, creati in Christo Iesu in operibus bonis . Quod autem ait, Sicut dilexit Pater, et ego dilexi uos, non equalitatem nature ostendit nostre et sue, sicut est Patris et ipsius, sed gratiam qua mediator est Dei et hominum homo Christus iehsu. Mediator quippe monstratur, cum dicit, Diligit me Pater, et ego uos. Nam Pater utique diligit et nos, sed in ipso; quia in hoc glorificatur Pater, ut fructum afferamus in uite, hoc est in Filio, et efficiamur eius discipuli.

Manete, inquit, in dilectione mea. Quomodo manebimus? Audi quid sequitur: Si precepta mea seruaueritis, manebitis in dilectione mea. Ostendit non  unde dilectio generetur, sed unde monstretur, tanquam diceret: Nolite uos putare manere in dilectione mea, si non seruatis precepta mea. Si enim seruaueritis, manebitis; hoc est, hinc apparebit quod in dilectione mea manebitis, si mea precepta seruabitis, ut nemo se fallat dicendo quod eum diligat, si eius precepta non seruat. Nam in tantum eum diligimus, in quantum eius precepta seruamus. In quantum autem minus seruamus, minus diligimus. Quamuis quod ait, Manete in dilectione mea, non apparet quam dixerit dilectionem, utrum qua eum diligimus, an qua ipse nos diligit; sed ex uerbo superiore dignoscitur. Dixerat quippe, Et ego dilexi uos, cui uerbo continuo subiunxit, Manete in dilectione mea. Illa ergo, qua dilexit eos. Quid est ergo, Manete in dilectione mea, nisi, manete  in gratia mea? Et quid est, si precepta mea seruaueris, manebitis in dilectione mea, nisi, hoc scietis quod in dilectione mea qua uos diligo manebitis, si mea precepta seruabitis? Non ergo ut nos diligat, prius eius precepta seruamus, sed nisi nos diligat, precepta eius seruare non possumus. Hec est gratia que humilibus patet, superbos latet. Sed quid illud est quod adiungitur

Sicut et ego precepta Patris mei seruaui, et maneo in eius dilectione. Utique etiam hic hanc dilectionem Patris intelligi uoluit qua eum diligit Pater. Ita quippe dixerat, Sicut dilexit me Pater, et ego dilexi uos; atque his uerbis illa subiunxit, Manete in dilectione mea: illa procul dubio qua dilexi uos. Ergo quod ait etiam de Patre, maneo in eius dilectione, illa scilicet  accipienda est, qua dilexit eum Pater. Sed nunquid et hic gratia intelligenda est qua Pater diligit Filium, sicut gratia est qua nos diligit Filius, cum simus nos filii gratia, non natura: Unigenitus autem, natura, non gratia? An hoc etiam in ipso Filio ad hominem referendum est? Ita sane: nam dicendo, sicut dilexit me Pater, et ego dilexi uos: gratiam Mediatoris ostendit. Mediator autem Dei et hominum, non in quantum Deus, sed in quantum homo est Christus iehsu. Et profecto secundum id quod homo est, de illo legitur: Et iehsu proficiebat sapientia et etate et gratia apud Deum et homines . Secundum hoc igitur recte possumus dicere quod cum ad naturam Dei non pertineat humana natura,  ad personam tamen unigeniti Filii Dei per gratiam pertinet humana natura, et tantam gratiam, ut nulla sit maior, nulla prorsus equalis. Neque enim illam susceptionem hominis ulla merita precesserunt, sed ab illa susceptione merita eius cuncta ceperunt. Manet ergo Filius in dilectione qua eum dilexit Pater, et ideo seruauit precepta eius. Quid est enim et ille homo, nisi quod Deus susceptor est eius? Deus enim erat uerbum, unigenitus gignenti ceternus. Sed ut mediator daretur nobis, per ineffabilem gratiam uerbum caro factum est, et habitauit in nobis.

Hec locutus sum uobis, ut gaudium meum in uobis sit, et gaudium uestrum impleatur. Quod est gaudium Christi in nobis, nisi quo dignatur gaudere de nobis? Et quod est gaudium nostrum, quod dicit implendum,  nisi eius habere consortium? propter quod beato Petro dixerat, Si non lauero te, non habebis partem mecum. Gaudium ergo eius in nobis, gratia est quam prestitit nobis: ipsa est ut gaudium nostrum; sed de hac ille etiam ex eternitate gaudebat, quando nos elegit ante mundi constitutionem . Nec recte possumus dicere quod gaudium eius plenum non erat. Non enim Deus imperfecte aliquando gaudebat; sed illud eius gaudium in nobis non erat, quia nec nos, in quibus esse posset, iam eramus; nec quando esse cepimus, cum illo esse cepimus. In ipso autem semper erat, qui nos suos futuros certissima sue prescientie ueritate gaudebat. Gaudium igitur eius de salute nostra, quod in illo semper fuit cum presciuit et predestinauit nos, cepit  esse in nobis quando uocauit nos. Et hoc gaudium merito nostrum dicimus, quo et nos beati futuri sumus. Sed hoc gaudium nostrum crescit et proficit, et ad suam perfectionem perseuerando pertendit. Ergo inchoatur in fide renascentium, implebitur in premio resurgentium. Ecce unde dictum existimo: Hec locutus sum uobis, ut gaudium meum in uobis sit, et gaudium uestrum impleatur. In uobis sit meum, impleatur uestrum. Semper enim erat meum plenum, et antequam uocaremini, cum uocandi a me presciremini. Sed sit et in uobis, cum hoc efficiemini quod presciui de uobis. Impleatur autem uestrum, quia beati eritis, quod nondum estis, sicut creati estis qui non fuistis. Hoc est, inquit, preceptum meum, ut diligatis inuicem, sicut dilexi uos. Siue dicatur  preceptum, siue mandatum, ex uno uerbo Greco utrumque interpretatur, quod est . Iam uero istam sententiam et ante dixerat: Mandatum nouum do nobis, ut diligatis inuicem, sicut dilexi uos, ut et uos inuicem diligatis . Huius itaque mandati repetitio, commendatio est, nisi quod ibi mandatum nouum, inquit, do uobis; hic autem, hoc est, inquit, mandatum meum. Ibi tanquam non fuerit antea tale mandatum, hic tanquam non sit aliud eius mandatum. Sed ibi dictum est nouum, ne in uetustate nostra perseueremus; hic dictum est meum, ne contemnendum putemus. Quod autem hic ita dixit, hoc est mandatum meum, uelut non sit aliud, quid putamus, fratres mei? Nunquid non solum eius de ista  de sola nobis Deus dilectione mandauit, ut alia non inquiramus? Tria certe commendat Apostolus dicens: Manent autem fides, spes, caritas, tria hec, maior autem his est caritas . Etsi in caritate, hoc est in dilectione, concluduntur duo illa precepta, maior tamen dicta est esse, non sola. De fide igitur nobis quam multa mandata sunt, quam multa de spe, quis potest cuncta colligere? quis enumerando sufficere? Sed intueamur quod ait idem Apostolus: Plenitudo legis caritas . Ubi ergo caritas est, quid est quod possit deesse? Ubi autem non est, quid est quod possit prodesse? Demon credit, nec diligit . Nemo diligit qui non credit. Frustra quidem, sed tamen potest sperare ueniam qui non diligit.  Nemo autem potest desperare qui diligit. Itaque ubi dilectio est, ibi necessario fides et spes; et ubi dilectio proximi, ibi necessario etiam dilectio Dei. Qui enim non diligit Deum, quomodo diligit proximum tanquam seipsum? Est quippe impius et iniquus. Qui autem diligit iniquitatem, non plane diligit, sed odit animam suam . Hoc ergo preceptum Domini teneamus, ut nos inuicem diligamus, et quidquid aliud precipit, faciemus, quoniam quidquid est aliud, hic habemus. Discernitur quippe ista dilectio ab ea dilectione qua se inuicem diligunt homines sicut homines. Nam ut discerneretur, adiunctum est: sicut dilexi uos. Ut quid enim nos dilexit Christus, nisi ut possimus regnare cum Christo? Ad hoc ergo et nos inuicem diligamus, ut  dilectionem nostram discernamus a ceteris, qui non ad hoc se inuicem diligunt, quia nec diligunt. Plenitudinem dilectionis, qua nos inuicem diligere debemus, fratres karissimi, definiuit Dominus dicens: Maiorem hac dilectionem nemo habet, quam ut animam suam ponat quis pro amicis suis. Quia ergo superius dixerat: Hoc est mandatum meum ut diligatis inuicem, sicut dilexi uos, quibus uerbis addidit quod nunc audistis: Maiorem hac dilectionem nemo habet, quam ut animam suam ponat quis pro amicis suis, fit ex hoc consequens, quod idem iste euangelista Ioannes in Epistola sua dicit , ut quemadmodum Christus pro nobis animam suam posuit, sic et nos debeamus animas pro fratribus ponere, diligentes utique inuicem sicut ipse dilexit nos, qui  pro nobis animam suam posuit. Neque hoc ita dictum sit, quasi propterea Domino Christo pares esse possumus, si pro illo usque ad sanguinem martyrium duxerimus. Ille potestatem habuit ponendi animam suam, et iterum sumendi eam. Nos autem nec quantum uolumus uiuimus, et morimur etiamsi nolumus. Ipse se nobis prebuit palmitibus uitem, nos habere preter illum non possumus uitam. Postremo etsi fratres pro fratribus moriamur, tamen in peccatorum fraternorum remissionem nullius sanguis martyris funditur, quod fecit ille pro nobis; neque in hoc quid imitaremur, sed quid gratularemur, contulit nobis.

uos, inquit, amici mei estis, si feceritis que ego precipio uobis. Magna dignatio, cum seruus bonus  esse non possit nisi precepta Domini sui fecerit, hinc amicos suos uoluit intelligi, unde boni serui possunt probari. Sed, ut dixi, ista dignatio est, ut Dominus quos nouit seruos suos, dignetur dicere amicos suos. Nam ut sciatis ad seruorum officium pertinere precepta sui Domini facere, alio loco seruos utique obiurgat dicens: Quid autem uocatis me, Domine, Domine, et non facitis que dico ? Cum ergo dicitis, inquit, Domine, iussa faciendo quid dicatis ostendite. Nonne seruo obedienti ipse dicturus est: Euge, serue bone, quoniam in paucis fidelis fuisti, super multa te constituam: intra in gaudium Domini tui ? Potest igitur esse et seruus, et amicus, quia seruus bonus. Sed quod sequitur attendamus:

 Iam non dico uos seruos, quia seruus nescit quid faciat dominus eius. Ita nomen constituit amici, ut auferat serui, non ut in uno utrumque maneat, sed ut alterum altero discedente succedat. Quid est hoc? nec cum precepta Domini fecerimus, serui erimus? Itane tunc serui non erimus, quando boni serui fuerimus? Et quis potest contradicere ueritati, que ait: Iam non dico uos seruos? et cur hoc dixerit docet: Quia seruus, inquit, nescit quid faciat dominus eius. Nunquidnam seruo bono et probato dominus eius non etiam sua secreta committit? Quid est ergo quod ait: Seruus nescit quid faciat dominus eius? uerum esto nescit quid faciat, nunquid nescit etiam quid precipiat? Nam et si hoc nescit, quomodo seruit? aut quomodo seruus est, qui  non seruit? Et tamen ipse Deus loquitur: uos amici mei estis, si feceritis que ego precipio uobis. Iam non dico uos seruos. O rem mirabilem! Cum seruire non possimus, nisi precepta Domini fecerimus, quomodo precepta faciendo serui non erimus? Si seruus non ero precepta faciendo, et nisi precepta fecero, seruire non potero; ergo seruiendo seruus non ero. Sicut enim duo sunt timores qui faciunt duo genera timentium, sic due sunt seruitutes que faciunt duo genera seruorum. Est timor quem perfecta caritas foras mittit , et est alius timor castus permanens in seculum seculi . Illum timorem qui non est in caritate, attendebat Apostolus cum dicebat: Non enim accepistis spiritum seruitutis iterum in timore . Illum autem  timorem castum attendebat, cum dicebat: Noli altum sapere, sed time . In illo timore quem foras caritas mittit, est etiam seruitus simul foras cum ipso timore mittenda. Utrumque enim iunxit Apostolus, hoc est seruitutem et timorem, dicendo: Non enim accepistis spiritum seruitutis iterum in timore. Ad hanc seruitutem ad seruum pertinentem intuebatur et Dominus dicens: Iam non dico uos seruos, quia seruus nescit quid faciat dominus eius. Non ille utique seruus ad timorem pertinens castum, cui dicitur: Euge, serue bone, intra in gaudium domini tui ; sed ille seruus pertinens ad timorem foras a caritate mittendum, de quo alibi dicit: Seruus non manet in domo in eternum;  filius autem manet in eternum . Quoniam itaque dedit nobis potestatem filios Dei fieri , ut non serui, sed filii simus: miro quodam et ineffabili, sed tamen uero modo, serui, non serui esse possumus. Serui scilicet timore casto, ad quem pertinet seruus intrans in domini sui gaudium; non serui autem, timorem foras mittendo, ad quem pertinet seruus non manens in domo in eternum. Ut autem tales serui non serui simus, dominum facere scimus. Hoc seruus ille nescit, qui nescit quid faciat dominus eius: et cum aliquid boni facit, sic extollitur quasi hoc ipse faciat, non dominus eius; et gloriatur in se, non in Domino gloriatur, cum se ipse deceperit, quia sic gloriatur quasi non acceperit. Nos autem, karissimi, ut  amici Domini esse possimus, quid noster Dominus faciat sciamus. Non solum enim homines, uerum etiam iustos ipse facit nos, et non ipsi nos. Ut hoc sciamus, quis nisi ipse facit?

uos autem dixi amicos, quia omnia quecunque audiui a Patre meo, nota feci uobis. Quis enim audeat affirmare uel credere ullum hominum scire omnia quecunque a Patre audiuit unigenitus Filius, quando nec hoc idem quisquam capit, quomodo audiat a Patre ullum uerbum, cum ipse sit Patris unicum uerbum? Quid, quod aliquanto post, in hoc ipso tamen sermone: Multa, inquit, habeo uobis dicere, sed non potestis illa portare modo? Quo igitur pacto intellecturi sumus omnia eum nota fecisse discipulis quecunque audiuit a Patre cum propterea quedam  multa non dicat, quia scit eos modo portare non posse? Sed nimirum quod facturus est, fecisse se dicit, quia ea que futura sunt fecit . Sicut enim ait per Prophetam: Foderunt manus meas et pedes meos , ita et hoc loco ait omnia se nota fecisse discipulis, que se nouit nota esse facturum in illa plenitudine scientie de qua dicit Apostolus: Cum autem uenerit quod perfectum est, quod ex parte est euacuabitur . Ibi quippe dicit: Nunc scio ex parte; tunc autem cognoscam sicut et cognitus sum. Et nunc per speculum in enigmate, tunc autem facie ad faciem . Nam et ipse Apostolus saluos nos dicit factos per lauacrum regenerationis , qui tamen alio loco: Spe,  inquit, salui facti sumus. Spes autem que uidetur, non est spes. Quod enim uidet quis, quid sperat? Si autem quod non uidemus, speramus, per patientiam exspectamus . Unde etiam eius coapostolus Petrus: In quem modo, inquit, non uidentes creditis; quem cum uideritis, exsultabitis gaudio inenarrabili et honorato, percipientes mercedem fidei salutem animarum uestrarum . Itaque sicut immortalitatem carnis, et salutem animarum futuram exspectamus, quamuis iam pignore accepto salui facti esse dicamur, ita omnium notitiam quecunque Unigenitus audiuit a Patre, futuram sperare debemus, quamuis iam se hoc fecisse dixerit Christus.

Non uos me elegistis, inquit, sed ego elegi uos. Hec est illa ineffabilis gloria. Quid enim eramus  quando Christum nondum elegeramus, et ideo non diligebamus? Nam qui non eum eligit, quomodo diligit? Nunquid iam in nobis erat quod in psalmo canitur: Elegi abiectus esse in domo Dei, magis quam habitare in tabernaculis peccatorum ? Non utique. Quid ergo eramus, nisi iniqui et perditi? Neque enim iam credideramus in eum, ut eligeret nos. Nam si iam credentes elegit, electos elegit. Cur ergo diceret: Non uos me elegistis, nisi quia misericordia eius preuenit nos ? Non est ut dicas: Antequam crederem, iam bona operabar, ideo electus sum. Quid enim est boni operis ante fidem, cum dicat Apostolus: Omne quod non est ex fide, peccatum est ? Quid ergo dicturi sumus audiendo: Non uos me elegistis, nisi quia mali eramus,  et electi sumus, ut boni per gratiam nos eligentis essemus? Non est enim gratia, si precesserunt merita. Est autem gratia. Hec igitur non inuenit, sed efficit merita. Et uidete, karissimi, quemadmodum non eligat bonos, sed quos elegit faciat bonos.

Ego, inquit, elegi uos, et posui uos ut eatis, et fructum afferatis, et fructus uester maneat. Nonne iste est fructus de quo iam dixerat: Sine me nichil potestis facere? Elegit ergo nos et posuit ut eamus, et fructum afferamus. Nullum itaque fructum unde nos eligeret habebamus. Ut eatis, inquit, et fructum afferatis. Imus ut afferamus, et ipse est uia qua imus, in qua nos posuit, ut eamus. Proinde in omnibus misericordia eius preuenit nos. Et fructus, inquit, uester maneat.

Ut quodcunque petieritis Patrem in nomine meo,  det uobis. Maneat ergo dilectio, ipse est ergo fructus noster, que dilectio nunc est in desiderio, nondum in saturitate; et ipso desiderio quodcunque petierimus in nomine unigeniti Filii, dabit nobis Pater. Quod autem accipere saluandis non expedit nobis, non existimemus nos petere in nomine Saluatoris; sed hoc petimus in nomine Saluatoris, quando pertinet ad orationem salutis.

Hec mando uobis, ut diligatis inuicem. Ac per hoc intelligere debemus hunc esse fructum nostrum de quo ait: Ego uos elegi ut eatis, et fructum afferatis, et fructus uester maneat. Et quod adiunxit: Ut quodcunque petieritis Patrem in nomine meo, det uobis; tunc utique dabit nobis, si diligamus inuicem,  cum et hoc ipsum ipse dederit nobis, qui nos elegit non habentes fructum, quia non eum nos elegeramus. De fructu itaque nobis mandans: Hec mando, inquit, uobis, ut diligatis inuicem. Unde et apostolus Paulus cum contra opera carnis commendare fructum Spiritus uellet, a capite hoc posuit: Fructus, inquit, Spiritus est caritas . Ac deinde cetera tanquam ex isto capite exorta et religata contexuit. Merito itaque Magister bonus dilectionem sic sepe commendat, tanquam sola precipienda sit, sine qua non possunt prodesse cetera bona, et que non potest haberi sine ceteris bonis, quibus homo efficitur bonus. Pro hac autem dilectione patienter debemus etiam odia mundi sustinere. Necesse est enim ut nos oderit, quos cernit nolle quod diligit. Sed  plurimum nos de seipso Dominus consolatur, qui cum dixisset; Hec mando uobis, ut diligatis inuicem, adiecit atque ait:

Si mundus uos odit, scitote quia me priorem uobis odio habuit. Cur ergo se membrum supra uerticem extollit? Recusas esse in corpore, si non uis odium mundi sustinere cum capite.

Si de mundo, inquit, essetis, mundus quod suum erat diligeret. Uniuerse itaque hoc dicit Ecclesie, quam plerumque etiam ipsam mundi nomine appellat, sicut illud est: Deus erat in Christo mundum reconcilians sibi . Itemque illud: Non uenit Filius hominis ut iudicet mundum, sed ut saluetur mundus per ipsum . Et Epistola sua Ioannes ait: Aduocatum habemus ad Patrem, Iesum Christum  iustum; et ipse est propitiatio peccatorum nostrorum; non tantum nostrorum, sed et totius mundi . Totus ergo mundus Ecclesia est, et totus mundus odit Ecclesiam. Mundus igitur odit mundum, inimicus reconciliatum, damnatus saluatum, inquinatus mundatum. Sed iste mundus quem Deus in Christo reconciliat sibi, et qui per Christum saluatur, et cui per Christum peccatum omne donatur, de mundo electus est inimico, damnato, contaminato. Ex eadem quippe massa que tota in Adam periit, fiunt uasa misericordie, in quibus est mundus pertinens ad reconciliationem, quem mundus odit ex eadem massa pertinens ad uasa ire, que perfecta sunt in perditionem . Denique cum dixisset: Si de mundo essetis, mundus quod suum  esset diligeret, continuo subiecit:

Quia uero de mundo non estis, sed ego elegi uos de mundo, propterea odit uos mundus. Ergo et ipsi inde erant, unde ut non essent electi sunt, non meritis suis, quorum nulla bona precesserant opera, non natura, que tota fuerat per liberum arbitrium in ipsa radice uitiata, sed gratuita, hoc est uera gratia. Qui enim de mundo mundum elegit, fecit quod eligeret, non inuenit, quia reliquie per electionem gratie salue facte sunt. Si autem gratia, inquit, iam non ex operibus, alioquin gratia iam non est gratia . Si autem queratur quomodo se diligat mundus perditionis, qui odit mundum redemptionis, diligit se utique falsa dilectione, non uera; proinde falso se diligit, et  uere odit. Qui enim diligit iniquitatem, odit animam suam . Sed diligere se dicitur, quoniam iniquitatem qua iniquus est diligit. Et rursum odisse se dicitur, quoniam quod ei nocet, hoc diligit. Odit ergo in se naturam, diligit uitium. Odit quod factus est per Dei bonitatem, diligit quod in eo factum est per liberam uoluntatem. Unde nos quoque illum diligere et prohibemur, si recte intelligamus, et iubemur. Prohibemur scilicet ubi nobis dicitur: Nolite diligere mundum . Iubemur autem ubi nobis dicitur: Diligite inimicos uestros . Ipsi sunt enim mundus, qui nos odit. Ergo prohibemur diligere in illo quod ipse diligit in seipso, et iubemur diligere in illo quod ipse odit in seipso. uitium quippe in illo diligere prohibemur, iubemurque diligere  naturam, cum ipse in se diligat uitium, oderitque naturam, ut nos eum et diligamus, et oderimus recte, cum se ipse diligat oderitque peruerse.

Mementote, inquit, sermonis mei, quem ego dixi uobis. Non est seruus maior Domino suo. Si me persecuti sunt, et uos persequentur. Si sermonem meum seruauerunt, et uestrum seruabunt. Manifestum est igitur illum seruum qui non manet in domo in eternum , illum pertinentem ad timorem quem foras caritas mittet , esse intelligendum, ubi dictum est: Iam non dico uos seruos ; hic autem ubi dicitur: Non est seruus maior domino suo; si me persecuti sunt, et uos persequentur; illum significari seruum pertinentem ad timorem castum, qui permanet in seculum seculi.  . Hic enim seruus est auditurus: Euge, serue bone, intra in gaudium domini tui .

Sed hec omnia, inquit, facient uobis propter nomen meum, quia nesciunt eum qui me misit. Que omnia facient, nisi que dixit: odio habebunt, scilicet, et persequentur sermonem quem contemnunt? Quoniam si sermonem [F. addend. non] seruarent eorum, nec tamen odissent eos, neque persequerentur; uel etiam si odissent, nec tamen persequerentur, non omnia facerent. Hec autem omnia facient uobis, inquit, propter nomen meum. Quid est aliud dicere, quam, Me in uobis odio habebunt; me in uobis persequentur; et sermonem uestrum, quia meus est, ideo non seruabunt? Hec enim omnia facient uobis propter nomen meum; non uestrum, sed meum. Tanto igitur miseriores,  qui propter hoc nomen ista faciunt, quanto beatiores, qui propter hoc nomen ista patiuntur; sicut ipse alio loco dicit: Beati qui persecutionem patiuntur propter iustitiam ; hoc est enim, propter me, uel propter nomen meum. Si eo modo intelligamus dictum: Hec omnia facient uobis propter nomen meum, totum referatur ad iustos, tanquam dictum sit: Hec omnia patiemini ab eis. Si autem propter nomen meum sic accipitur, tanquam diceret: Propter nomen meum, quod in uobis oderunt, ita potest accipi, et propter iustitiam, quam in uobis oderunt; ac per hoc et boni, cum persecutionem faciunt malis, possunt recte dici et propter iustitiam facere, cum diligendo persequuntur malos;  et propter iniquitatem, quam oderunt in ipsis malis; ita ergo et ipsi mali possunt dici pati, et propter iniquitatem, que in illis punitur, et propter iustitiam, que in eorum pena exercetur. Item queri potest si etiam mali faciunt persecutionem malis, sicut impii reges et iudices, cum essent persecutores piorum, et utique homicidas, et adulteros, et quosque maleficos, quos contra leges publicas fecisse cognoscerent, puniebant, quomodo intelligendum est quod ait Dominus: Si de mundo essetis, mundus quod suum est diligeret? neque enim quos punit diligit mundus, a quo uidemus supra dicta scelerum genera plerumque puniri; nisi quia mundus est in eis a quibus talia scelera puniuntur, mundus et in eis a quibus talia scelera diliguntur. Mundus  itaque ille, qui intelligitur in malis atque impiis, et odit quod suum est, ex ea parte hominum qua sceleratis nocet; et diligit quod suum est, ex ea parte hominum qua eisdem ipsis cum consceleratis fauet. Ergo hec omnia facient uobis propter nomen meum, uel ita dictum est, propter quod uos patimini; uel ita, propter quod et ipsi faciunt, quia hoc in uobis dum persequuntur, oderunt; et addidit: Quia nesciunt eum qui me misit. Hoc secundum eam scientiam dictum intelligendum est, de qua et alibi scriptum est: Scire autem te, sensus est consummatus . Hac quippe scientia, qui sciunt Patrem, a quo missus est Christus, nullo modo persequuntur eos quos colligit Christus, quia et ipsi cum eis colliguntur a Christo.

Si non uenissem, et locutus eis fuissem, peccatum  non haberent. Iudeos ostendit expressius; de his ergo et illa dicebat. Iudei ergo persecuti sunt Christum, quod euidentissime indicat Euangelium. Iudeis locutus est Christus, non aliis gentibus. In eis ergo uoluit intelligi mundum, qui odit Christum et discipulos eius. Imo uero non in his solis, sed hos quoque ad eumdem mundum pertinere monstrauit. Quid ergo? Si non uenissem, peccatum non haberent? Nunquid sine peccato erant Iudei, antequam Christus ad eos in carne uenisset? Quis hoc uel stultissimus dixerit? Sed magnum quoddam peccatum, non omne peccatum, quasi sub generali nomine uult intelligi. Hoc est enim peccatum quo tenentur cuncta peccata: quod unusquisque si non habeat, dimittuntur  ei cuncta peccata. Hoc est autem, quia non crediderunt in Christum, qui propterea uenit, ut credatur in eum: hoc peccatum, si non uenisset, non utique haberent. Aduentus quippe eius, quantum credentibus salutaris, tantum non credentibus exitiabilis factus est. Sed adiunxit atque ait:

Nunc autem excusationem non habent de peccato suo. Potest mouere querentes utrum hi ad quos non uenit Christus, nec locutus est eis, habeant excusationem de peccato suo. Si enim non habent, cur dictum est propterea istos non habere, quia uenit, et locutus est eis? Si autem habent, utrum ad hoc habeant, ut a penis alienentur, an ut minus puniantur? Ad hec inquisita pro meo captu Domino dante respondeo habere illos excusationem, non de omni  peccato suo, sed de hoc peccato, quia in Christum non crediderunt, ad quos non uenit, et quibus non est locutus; sed non in eo sunt numero, ad quos in discipulis uenit, et quibus per discipulos est locutus: quod et tunc facit, nam per Ecclesiam suam uenit ad gentes, et per Ecclesiam suam loquitur gentibus. Ad hoc enim pertinet quod ait: Qui uos recipit, me recipit; et qui uos spernit, me spernit . An uultis, inquit apostolus Paulus, experimentum accipere eius qui in me loquitur ? Restat inquirere utrum hi qui priusquam Christus per Ecclesiam ueniret ad gentes, et priusquam Euangelium eius audirent, uite huius fine preuenti sunt, seu preueniuntur, possint habere hanc excusationem. Possunt plane, sed non ideo possunt effugere damnationem.  Quicunque enim sine lege peccauerunt, sine lege peribunt: et quicunque in lege peccauerunt, per legem iudicabuntur . Isti certe, ad quos uenit, et quibus locutus est Christus, non habent de magno infidelitatis peccato illam excusationem, qua possent dicere: Non uidimus, non audiuimus; siue non acceptaretur ista excusatio ab illo cuius inscrutabilia sunt iudicia, siue acceptaretur; et si non ab omni damnatione liberarentur, certe aliquanto leuius damnarentur. Audistis Dominum dicentem:

Qui me odit, et Patrem meum odit. Qui superius dixerat: Hec facient uobis, quia nesciunt eum qui misit me. Si interrogarentur Iudei utrum diligerent Deum, quid se aliud quam diligere responderent, nec ex animo mentientes, sed errando potius opinantes?  Quomodo enim diligerent patrem ueritatis, qui haberent odio ueritatem? Nolunt enim sua facta damnari; et hoc habet ueritas, ut talia facta damnentur. Tantum igitur oderunt ueritatem, quantum oderunt suas penas, quas talibus irrogat ueritas. Nesciunt autem illam esse ueritatem, que tales quales ipsi sunt damnat. Oderunt ergo quam nesciunt; et cum illam oderunt, profecto et eum de quo nata est nisi odisse non possunt. Ac per hoc, quia ueritatem, qua iudicante damnantur, de Patre Deo natam nesciunt, utique etiam ipsum nesciunt, et oderunt.

Si opera non fecissem in eis, que nemo alius fecit, peccatum non haberent. Peccatum illud, scilicet magnum, de quo et superius ait: Si non uenissem, et  locutus fuissem eis, peccatum non haberent, hoc est peccatum, quod in eum loquentem et operantem non crediderunt. Hoc peccatum, quo in eum non crediderunt, ideo sic commemoratur, quia ipso [F. illo] peccato tenentur et cetera; hoc enim si non haberent, et in eum crederent, dimitterentur et cetera. Sed quid est hoc, cum dixisset: Si opera non fecissem in eis, mox addidit que nemo alius fecit? Nulla quippe in operibus Christi uidentur esse maiora quam suscitatio mortuorum: quod scimus etiam antiquos fecisse prophetas. Fecit enim Elias , fecit Eliseus , et cum in hac carne uiueret, et cum in suo monumento sepultus iaceret. Fecit tamen aliqua Christus, que nemo alius fecit, quod quinque millia hominum de quinque, et quatuor  millia de septem panibus pauit ; quod super aquas ambulauit, et Petro ut hoc faceret prestitit; quod aquam mutauit in uinum ; quod aperuit oculos ceci nati ; et alia multa, que commemorare longum est. Sed respondetur a nobis et alios fecisse que ipse non fecit, et que nemo alius fecit. Quis enim nisi Moyses Aegyptios plagis tot tantisque percussit , diuiso mari populum duxit , manna de celo esurientibus impetrauit, aquam de petra sitientibus fudit ? Quis nisi iehsu Naue populo transitu Iordanis fluenta diuisit, et currentem solem emissa ad Dominum oratione frenauit et fixit ? Quis preter Samson propter suam sitim maxilla mortui asini  exundante satiatus est ? Quis preter Eliam curru igneo in alta subuectus est ? Quis preter tres uiros, Ananiam, Azariam, Miselem, in flammis ardentibus et non urentibus deambulauit illesus ? Pretereo cetera, quoniam hec satis esse arbitror, quibus demonstretur et alios sanctos quedam opera miranda fecisse, que nemo alius fecit. Sed qui tam multa uitia, et malas ualetudines, uexationesque mortalium tanta potestate sanarit, nullus omnino legitur antiquorum. Ut enim taceantur, quos iubendo sicut occurrebant saluos singulos fecit; Marcus euangelista quodam loco ait: uespere autem facto, cum sol occidisset, afferebant ei omnes male habentes, et demonia habentes; et erat omnis ciuitas congregata ad ianuam; et curauit multos  qui uexabantur uariis languoribus; et demonia multa eiiciebat . Id autem cum commemorasset Mattheus, etiam testimonium propheticum addidit, dicens: Ut adimpleatur, quod dictum est per Isaiam prophetam dicentem: Ipse infirmitates nostras accepit, et egrotationes portauit . Item alio loco dicit Marcus: Et quocunque introibat in uicos, uel in uillas, aut in ciuitates, in plateis ponebant infirmos, et deprecabantur eum, ut uel fimbriam uestimenti eius tangerent; et quotquot tangebant eum, salui fiebant . Hec nemo alius fecit in eis. Sic enim est intelligendum, quod ait in eis, non inter eos, uel coram eis, sed prorsus in eis, quia sanauit eos. Hec quippe intelligi uoluit, que non solum facerent admirationem, uerum etiam manifestam  conferrent salutem: pro quibus beneficiis utique amorem, non odium retribuere debuerunt. Omnia quidem ceterorum miracula superat, quod est natus ex uirgine, matrisque integritatem solus potuit nec conceptus uiolare, nec natus. Sed hoc nec coram eis factum est, nec in eis. Ad cognoscendam quippe huius miraculi ueritatem, non communi cum eis aspectu, sed discreto ab eis discipulatu apostoli peruenerunt. Iam uero illud, quod die tertio in carne, in qua occisus fuerat, de sepulcro se reddidit uiuum, et nunquam deinde moriturus, cum illa ascendit in celum, super etiam cuncta que fecit. Sed neque hoc factum est in Iudeis, neque coram eis: et nondum hoc fecerat, quando dicebat: Si opera non fecissem in eis,  que nemo alius fecit. Nimirum ergo illa sunt, que in eorum ualetudinibus tanta miracula salutis ostendit, quanta illis antea nemo donauit; hec enim uiderunt, et hoc eis exprobrans adiunxit, et dicit:

Nunc autem et uiderunt, et oderunt et me, et Patrem meum, sed ut impleatur sermo, qui in lege eorum scriptus est: Quia odio habuerunt me gratis. Eorum legem dicit, non ab ipsis inuentam, sed ipsis datam, sicut dicimus: Panem nostrum quotidianum , quem tamen a Deo petimus, addendo, da nobis. Gratis autem odit, qui nullum ex odio commodum querit, uel incommodum fugit. Sic oderunt Deum impii, sic diligunt iusti, hoc est, gratis, ut alia propter illum non exspectent bona, quoniam ipse erit in omnibus omnia . Quisquis uero  altius attenderit Christum dicentem: Si opera non fecissem in eis que nemo alius fecit, inueniet ipsum fecisse, si quispiam Dei homo tale aliquid fecit. Potest quippe ipse cuncta per seipsum; nemo autem potest aliquid sine ipso. Christus namque cum Patre et Spiritu sancto, non tres dii, sed unus Deus; de quo scriptum est: Benedictus Dominus Deus Isrel, qui facit mirabilia solus . Nemo ergo alius fecit, quecunque in eis opera fecit, quoniam quisquis alius homo aliquid eorum fecit, ipso faciente fecit; hec autem ipse non illis facientibus fecit.

Cum autem uenerit Paracletus, quem ego mittam uobis a Patre, Spiritum ueritatis, qui a Patre procedit, ille testimonium perhibebit de me, et uos testimonium perhibebitis, quia ab initio mecum estis. Quid hoc  pertinet ad illud, quod dixerat: Nunc autem et oderunt et me, et Patrem meum; sed ut impleatur sermo, qui in lege eorum scriptus est: Quia odio habuerunt me gratis ? An quia Paracletus quando uenit, Spiritus ueritatis, eos qui uiderunt et oderunt, testimonio manifestiore conuicit, imo uero etiam aliquos ex illis qui uiderant, et adhuc oderant, ad fidem, que per dilectionem operatur, sui manifestatione conuertit? Hoc ut intelligamus, ita factum esse recolimus. uenit enim die Pentecostes Spiritus sanctus in centum uiginti homines congregatos, in quibus apostoli omnes erant; qui illo adimpleti, cum linguis omnium gentium loquerentur, plures ex his qui aderant tanto miraculo stupefacti , compuncti corde, conuersi sunt, et tanti sanguinis tam impie atque immaniter fusi indulgentiam perceperunt, ipso redempti sanguine quem fuderunt . Christi enim sanguis sic in remissionem peccatorum omnium fusus est, ut ipsum etiam peccatum possit delere, quo fusus est. Hec ergo intuens Dominus dicebat: Odio habuerunt me gratis. Cum autem uenerit Spiritus Paracletus, ille testimonium perhibebit de me, tanquam diceret: Odio me habuerunt, et occiderunt uidentes: sed tale de me testimonium Paracletus perhibebit, ut eos faciat in me credere non uidentes. Et uos, inquit,  testimonium perhibebitis, quia ab initio mecum estis. Perhibebit Spiritus sanctus, perhibebitis et uos. Quia enim ab initio mecum estis, potestis predicare quod nostis: quod ut modo non faciatis, illius Spiritus plenitudo nondum adest uobis. Ille ergo testimonium perhibebit de me, ut uos perhibeatis. Dabit enim uobis fiduciam testimonium perhibendi, caritas diffusa in cordibus uestris, per Spiritum sanctum, qui dabitur uobis . Que utique Petro adhuc defuit, quando mulieris ancille interrogatione perterritus, non potuit uerum testimonium perhibere, sed contra suam pollicitationem timore magno compulsus est ter negare . Timor autem iste non est in caritate, sed perfecta caritas foras mittit timorem. Ille testimonium perhibebit de  me, et uos testimonium perhibebitis . Itaque quia ille perhibebit, etiam uos perhibebitis. Ille in cordibus uestris, uos in uocibus uestris; ille in spirando, uos sonando, ut possit impleri: In omnem terram exiuit sonus eorum . Parum quippe fuerat eos adhortari exemplo suo, nisi impleret Spiritu suo. Denique apostolus Petrus, cum iam uerba eius audisset, ubi dixerat: Non est seruus maior domino suo; si me persecuti sunt, et uos persequentur ; et hoc in illo iam uideret impleri, in quo patientiam Domini sui, si exemplum sufficeret, debuit imitari, succubuit, et negauit, non utique ferens, quod illum ferre cernebat. Cum uero accepit donum Spiritus sancti, quem negauerat, predicauit, et quem confiteri timuerat, non timuit  profiteri. Prius enim exemplo fuerat edoctus, ut quod conuenerat nosset. Sed nondum fuerat uirtute fultus, ut quod nouerat faceret. Instructus erat ut staret, sed non erat firmatus, ne caderet. Quod posteaquam per Spiritum sanctum factum est, annuntiauit usque ad mortem. Ideo subinfert Dominus:



CAPUT XuI.

Hec, inquit, locutus sum uobis, ut non scandalizemini. Canitur quippe in psalmo: Pax multa diligentibus legem tuam, et non est illis scandalum . Merito itaque promisso Spiritu sancto, quo in eis operante fierent testes eius, subiunxit: Hec locutus sum uobis, ut non scandalizemini. Cum enim caritas Dei diffunditur in cordibus nostris per Spiritum sanctum qui datus est nobis , fit pax multa diligentibus  legem Dei, ut non sit in eis scandalum. Deinde que passuri essent iam exprimens ait:

Extra synagogas facient uos. Quid autem mali erat apostolis expelli de Iudaicis synagogis, quasi non inde se fuerant separaturi, etiam si eos nullus expelleret? Sed nimirum hoc uoluit denuntiare, qui Iudei Christum non fuerant recepturi; et ideo futurum erat ut foras mitterentur cum illo ab eis qui esse nollent in illo hi qui esse non possent sine illo. Nam profecto, quia non erat ullus alius populus Dei, quam illud semen Abrahe, si agnoscerent et reciperent Christum tanquam rami naturales in olea permanerent , nec alie fierent Ecclesie Christi, alie synagoge Iudeorum; eedem quippe essent, si  in eodem esse uoluissent: quod quia noluerunt, quid restabat, nisi ut remanentes extra Christum, extra synagogas facerent eos qui non relinquerent Christum? Accepto quippe Spiritu sancto testes eius effecti, non utique tales essent, de qualibus dicitur: Multi principes Iudeorum crediderunt in eum ; sed propter metum Iudeorum, ne pellerentur de synagogis, non audebant confiteri eum. Dilexerunt enim gloriam hominum magis quam Dei . Crediderunt ergo in eum, sed non sic, quomodo uolebat eos credere, qui dicebat: Quomodo potestis credere, gloriam ab inuicem exspectantes, et gloriam que a solo Deo est non querentes ? Discipulis ergo sic in eum credentibus, illa congruit prophetia, que de ipsis inuenitur impleta: Domine, in lumine  uultus tui ambulabunt, et in nomine tuo exsultabunt tota die, et in iustitia tua exaltabuntur, quoniam gloria uirtutis eorum tu es . Merito eis dicitur: Extra synagogas facient uos, illi scilicet, qui zelum Dei habent, sed non secundum scientiam ; nec expulsi ab hominibus erubescent, quoniam gloria uirtutis eorum ipse est. Denique cum hoc eis dixisset, adiecit:

Sed uenit hora ut omnis qui interficit uos arbitretur obsequium se prestare Deo, et hec facient uobis, quia non cognouerunt Patrem, neque me; hoc est, non cognouerunt Deum, nec eius Filium, cui se in uobis occidendis prestare arbitrantur obsequium. Que uerba Dominus ita subiecit, tanquam ex hoc consolarentur, qui de synagogis Iudaicis pellerentur. Prenuntians  enim, que mala essent pro eius testimonio perpessuri, extra synagogas, inquit, facient uos. Quid ergo ibi facit hoc uerbum, quod ait: Sed uenit hora, non ait, Et uenit, cum tribulationem super tribulationem, non consolationem post tribulationem uenturam illis esse prediceret? An forte sic eos illa de synagogis separatio fuerat turbatura, ut mori mallent quam in hac uita sine Iudeorum congregationibus immorari? Absit ut sic turbarentur, qui Dei, non hominum gloriam requirebant. Quid ergo est, extra synagogas facient uos, sed uenit hora, cum potius dicere debuisse uideatur, Et uenit hora, ut omnis qui interficit uos, arbitretur obsequium se prestare Deo? Neque enim saltem dictum est, Sed uenit  hora ut interficiant uos, quasi ut eis mors pro consolatione illius separationis accideret: sed uenit, inquit, hora, ut omnis qui interficit uos arbitretur obsequium se prestare Deo. Prorsus non mihi uidetur aliud significare uoluisse, nisi ut intelligerent atque gauderent tam multos se Christo acquisituros, cum de Iudeorum congregationibus pellerentur, ut eos non sufficerent pellere, sed non sinerent uiuere, ne omnes ad nomen Christi sua predicatione conuerterent, et ab obseruatione Iudaismi tanquam diuine ueritatis auerterent. Hoc enim de Iudeis dictum debemus accipere, de quibus dixerit: Extra synagogas facient uos. Nam testes, id est, martyres Christi, etiam si occisi sunt a gentibus, non tamen illi arbitrati sunt Deo, sed diis suis falsis obsequium se  prestare, cum hoc facerent. Iudeorum autem omnis qui occidit predicatores Christi, Deo se prestare putauit obsequium, credens quod desererent Deum Isrel, quicunque conuerterentur ad Christum. Ut enim et ipsum Christum occiderent, ista ratione commoti sunt; nam eorum de hac etiam re uerba conscripta sunt: uidetis quia totus mundus post eum abiit ; si dimiserimus eum uiuere, uenient Romani, tollent nobis et locum, et gentem , et quod Caiphas dixit: Expedit ut unus homo pro populo moriatur, et non tota gens pereat . Et in hoc ergo suo discipulos exerit exemplo, quibus dixerat: Si me persecuti sunt, et uos persequentur, ut quemadmodum illum occidendo, Deo se prestare obsequium putauerunt, sic etiam illos. Iste itaque sensus  est in his uerbis, Extra synagogas facient uos; sed nolite solitudinem formidare. Separati quippe a congregatione eorum, tam multos in meo nomine congregabitis, ut illi metuentes ne templum, quod erat apud eos, et omnia legis ueteris sacramenta deserantur, interficiant uos: sic fundentes sanguinem uestrum, ut Deo se prestare arbitrentur obsequium. Ecce est illud, quod de illis dixit Apostolus: Zelum Dei habent, sed non secundum scientiam . Obsequium se prestare putabant Deo, interficiendo famulos Dei. O error horrendus! Itane ut placeas Deo, percutis placentem Deo? et Dei templum uiuum te feriente prosternitur, ne Dei templum lapideum deseratur? O exsecrabilis cecitas! sed ex parte in Isrel facta est, ut plenitudo gentium intraret  . Sed pro illis occisus colligebat eos qui de his futuris, antequam occideretur, instruxerit eos, ne ignaros atque imparatos animos mala inopinata et improuisa, quamuis cito transitura turbarent, sed precognita et patienter accepta ad bona sempiterna perducerent. Hanc enim fuisse causam ut hec eis prenuntiaret, etiam ipse demonstrauit, adiungens:

Sed hec locutus sum uobis, ut cum uenerit hora eorum, reminiscamini quia ego dixi uobis. Hora eorum, hora tenebrosa, hora nocturna. Sed in die mandauit Dominus misericordiam suam , et nocte declarauit, quando nox Iudeorum, separatum a se diem Christianorum in illa confusione fuscauit, et quando carnem occidere potuit, fidem tenebrare  non potuit.

Hec autem uobis ab initio non dixi, quia uobiscum eram; nunc autem uado ad eum, qui me misit. Ubi primum uidendum est utrum eis futuras non predixerit ante passiones. Sed alii tres euangeliste satis eum predixisse ista demonstrant antequam uentum esset ad cenam, qua perfecta secundum Ioannem ista locutus est, ubi ait: Hec autem uobis ab initio non dixi quia uobiscum eram. An forte hinc ista soluitur questio, quia et illi eum narrant passioni proximum fuisse, cum hec diceret? Non ergo ab initio quando cum illis erat, qui iam discessurus, iamque ad Patrem perrecturus hec dixit; et ideo etiam secundum illos euangelistas uerum hoc est, quod hic dictum est: Hec autem uobis ab initio non dixi. Sed quid  agimus de fide Euangelii secundum Mattheum, qui hec eis a Domino non solum cum iam esset Pascha, cum discipulis cenaturus imminente passione, uerum et ab initio denuntiata esse commemorat, ubi primum nominatim duodecim exprimuntur apostoli, et ad opera diuina mittuntur? Quid sibi ergo uult, quod hic ait, Hec autem uobis ab initio non dixi, quia uobiscum eram? nisi quia et ea que hic dicit de Spiritu sancto, quod sit uenturus ad eos, et testimonium perhibiturus, quando illi mala passuri sunt, hec eis ab initio non dixit, quia cum ipsis erat. Consolator ergo ille, uel aduocatus , Christo abscedente fuerat necessarius; et ideo de illo non dixerat ab initio, quando cum illis erat,  quia eius presentia consolabantur. Abscessurus autem oportebat ut diceret illum esse uenturum, per quem futurum erat ut, caritate diffusa in cordibus suis, uerbum Dei cum fiducia predicarent; et illo intrinsecus apud eos testimonium perhibente de Christo, ipsi quoque testimonium perhiberent, neque scandalizarentur, cum inimici Iudei absque synagogis facerent eos, et interficerent, arbitrantes obsequium se prestare Deo, quoniam caritas omnia tolerat, que diffundenda erat in cordibus eorum per sancti Spiritus donum. Hinc ergo iste totus dicitur sensus, quia facturus eos erat martyres suos, id est, testes suos per Spiritum sanctum, ut illo in eis operante, persecutionum quecunque aspera tolerarent, nec frigescerent a caritate predicandi, illo  diuino igne succensi. Hec autem uobis ab initio non dixi, quia uobiscum eram, et ego uos consolabar mea presentia corporali exhibita humanis sensibus uestris, quam paruuli capere poteratis. Nunc autem uado ad eum qui me misit, et nemo, inquit, ex uobis interrogat me: Quo uadis? Significat sic se iturum, ut nullus interrogaret quod palam fieri uisu corporis cerneret. Nam superius interrogauerant eum quo esset iturus, et responderat eis eo se iturum quo ipsi tunc uenire non possent. Nunc uero ita ipse promittit iturum, ut nullus eorum quo uadit interroget. Nubes enim suscepit eum, quando ascendit ab eis, et euntem in celum, non uerbis quesierunt, sed oculis deduxerunt .

 Sed quia hec locutus sum uobis, inquit, tristitia impleuit cor uestrum. uidebat itaque quid illa sua uerba in eorum cordibus agerent. Spiritualem quippe nondum habentes interius consolationem, quam per Spiritum sanctum fuerant habituri, id quod exterius in Christo uidebant, amittere metuebant; et quia se amissuros esse, illo uera denuntiante, dubitare non poterant, contristabatur humanus affectus, quia carnis desolabatur aspectus. Nouerat autem ille quid eis potius expediret, quia uisus interior ipse est utique melior, quo eos consolaturus fuerat Spiritus sanctus, non cernentium corporibus ingesturus corpus humanum, sed seipsum credentium pectoribus infusurus. Denique adiungit:

Sed ego ueritatem dico uobis: Expedit uobis ut ego  uadam. Si enim non abiero, Paracletus non ueniet ad uos. Si autem abiero, mittam eum ad uos. Tanquam diceret: Expedit uobis ut hec forma serui auferatur a uobis. Caro quidem factum uerbum habito in uobis, sed nolo adhuc me carnaliter diligatis, et isto lacte contenti, semper infantes esse cupiatis. Expedit uobis ut ego uadam; si enim non abiero, Paracletus non ueniet ad uos. Si alimenta tenera, quibus uos alui, non subtraxero, solidum cibum meum non esurietis. Si carnaliter heseritis, capaces Spiritus non eritis. Nam quid est: Si non abiero, Paracletus non ueniet ad uos? Nunquid hic positus, eum non poterat mittere? Quis hoc dixerit? Neque enim, ubi ille erat, iste inde recesserat, et sic uenerat a Patre, ut maneret in Patre. Postremo, quomodo  eum etiam hic constitutus non poterat mittere, quem scimus super eum baptizatum uenisse, atque mansisse , imo uero a quo scimus, eum nunquam separabilem fuisse? Quid est ergo: Si non abiero, Paracletus non ueniet ad uos? nisi: Non potestis capere Spiritum sanctum, quandiu secundum carnem nosse persistetis Christum? Unde ille qui iam ceperat Spiritu: Et si noueramus, inquit, secundum carnem Christum, sed nunc iam non nouimus . Ipsam quippe carnem Christi, non iam secundum carnem nouit, qui uerbum carnem factum spiritualiter nouit. Hoc nimirum significare uoluit magister bonus, dicendo: Si enim non abiero, Paracletus non ueniet ad uos; si autem abiero, mittam eum ad uos. Christo enim discedente corporaliter,  non solum Spiritus sanctus, sed et Pater et Filius illis adfuit spiritualiter. Nam si ab eis sic abscessit Christus, ut pro illo, non cum illo esset Spiritus sanctus, ubi est eius promissio, dicentis: Ecce uobiscum sum usque in consummationem seculi ? et: ueniemus ad eum ego et Pater, et mansionem apud eum faciemus ? cum Spiritum sanctum ita se promiserit esse missurum, ut cum eis esset in eternum; ac per hoc cum ex carnalibus uel animalibus essent spirituales futuri, profecto et Patrem et Filium et Spiritum sanctum capacius fuerant habituri. In nullo ergo credendus est esse Pater sine Filio et Spiritu sancto; sed ubi eorum quilibet unus, ibi Trinitas Deus est unus. Oportebat autem ita insinuari Trinitatem, ut quamuis  nulla esset diuersitas substantiarum, sigillatim tamen commendaretur distinctio personarum.

Et cum uenerit ille, arguet mundum de peccato, et de iustitia, et de iudicio. Quid est hoc? Nunquidnam Dominus Christus non arguit mundum de peccato, cum ait: Si non uenissem, et locutus eis fuissem, peccatum non haberent; nunc autem excusationem non habent de peccato suo ? Sed ne forte quis dicat hoc ad Iudeos proprie pertinere, non ad mundum, nonne ait alio loco: Si de mundo essetis, mundus quod suum esset diligeret ? Nunquid non arguit de iustitia, ubi ait: Pater iuste, mundus te non cognouit? Nunquid non arguit de iudicio, ubi se ait sinistris esse dicturum: Ite in ignem eternum,  qui paratus est diabolo, et angelis eius? et multa alia reperiuntur in sancto Euangelio, ubi de his Christus arguet mundum. Quid est ergo, quod tanquam proprie tribuit hoc Spiritui sancto? An forte quia Christus ad Iudeorum gentem locutus est, mundum non uidetur arguisse, ut ille intelligatur argui, qui audit arguentem: Spiritus autem sanctus in discipulis eius, toto orbe diffusis, non unam gentem intelligatur arguisse, sed mundum? Nam hoc illis ait ascensurus in celum: Non est uestrum scire tempora, que Pater posuit in sua potestate; sed accipietis uirtutem Spiritus sancti superuenientem in uos, et eritis mihi testes in Ierusalem, et in tota Iudea et Samaria, et usque in fines terre . Hoc est, arguere mundum. Sed quis audeat dicere quod per discipulos Christi  arguat mundum Spiritus sanctus, et non arguat mundum ipse Christus, cum clamet Apostolus: An uultis experimentum accipere eius qui in me loquitur Christus ? Quos itaque arguit et Spiritus sanctus, arguit utique Christus. Sed quantum mihi uidetur, quia per Spiritum sanctum diffundenda erat caritas in cordibus eorum, que foras mittit timorem, quo impediri possent, ne arguere mundum, qui persecutionibus fremebat, auderent, propterea dixit: Ille arguet mundum, tanquam diceret: Ille diffundet in uestris cordibus caritatem. Sic enim timore depulso, arguendi habebitis libertatem. Sepe autem diximus inseparabilia esse opera Trinitatis, sed sigillatim commendandas fuisse personas, ut non solum sine separatione, uerum etiam sine confusione et  unitas intelligatur, et Trinitas.

De peccato quidem, inquit, quia non credunt in me. Hoc enim peccatum quasi solum pre ceteris posuit, quia hoc manente cetera retinentur, et hoc discedente cetera remittuntur.

De iustitia uero, inquit, quia ad Patrem uado, et iam non uidebitis me. Hinc primo uidendum est, si recte quisquam arguitur de peccato, quomodo recte arguatur et de iustitia. Nunquid enim, si arguendus est peccator, propterea quia peccator est, arguendum quisquam putabit et iustum propterea quia iustus est? Absit; nam et si aliquando iustus arguitur, ideo recte arguitur, quia, sicut scriptum est: Non est iustus in terra qui faciat bonum, et non peccet . Quocirca etiam cum iustus arguitur, de  peccato arguitur, non de iustitia, quoniam et in illo quod legimus diuinitus dictum: Noli effici iustus multum , non est notata iustitia sapientis, sed superbia presumentis. Qui ergo fit iustus multum, ipso nimio fit iniustus. Multum enim se facit iustum, qui dicit se non habere peccatum, aut qui se putat non gratia, sed sua uoluntate sufficiente, effici iustum. Nec recte uidendo iustus est, sed potius inflatus, putando se esse quod non est. Quo pacto igitur mundus arguendus est de iustitia, nisi de iustitia credentium? Arguitur namque de peccato, quia in Christum non credit; et arguitur de iustitia eorum qui credunt. Ipsa quippe fidelium comparatio, infidelium est uituperatio. Hoc et ipsa  expositio satis indicat. uolens enim aperire quid dixerit: De iustitia uero, inquit, quia ad Patrem uado, et iam non uidebitis me. Non ait, Et iam non uidebunt me, de quibus dixerat, Quia non credunt in me; sed peccatum quid uocaret, exponens, de illis locutus est, dicens: Quia non credunt in me. Exponens autem, quam diceret iustitiam, de qua dixit, mundus arguitur, ad ipsos, quibus loquebatur, se conuertit, atque ait: Quia ad Patrem uado, et iam non uidebitis me. Quapropter mundus de peccato quidem suo, de iustitia uero arguitur aliena: sicut arguuntur de lumine tenebre. Omnia enim que arguuntur, ait Apostolus, a lumine manifestantur  Quantum enim malum fecit [F. leg. fuit] eorum, qui non credunt, non solum per seipsum, uerum etiam  ex bono potest eorum apparere, qui credunt. Et quoniam ista uox infidelium esse consueuit: Quomodo credemus, quod non uidemus? Ideo credentium iustitiam sic oportuit definiri, Quia ad patrem uado, et iam non uidebitis me. Beati enim qui non uidebunt, et credent . Nam et qui uiderunt Christum, non eo laudata est fides eorum, quia credebant quod uidebant, id est, Filium hominis; sed quia credebant, quod non uidebant, id est, Filium Dei. Cum ergo et ipsa forma serui subtracta eorum esset aspectibus, tum uero ex omni parte impletum est: Iustus ex fide uiuit . Est enim fides, sicut in Epistola, que ad Hebreos est, definitur, sperantium substantia, conuictio rerum, que non uidentur. Sed quid est: Iam non uidebitis me?  Non enim ait: Ad Patrem uado, et non uidebitis me, ut temporis interuallum, quo non uidebitur, significasse intelligeretur, siue breue, siue longum, tamen utique terminatum; sed dicendo Iam non uidebitis, uelut nunquam eos de cetero uisuros Christum ueritas pronuntiauit. Hec iniustitia est, nunquam Christum uidere, et in eum tamen credere? cum propterea laudetur fides, ex qua iustus uiuit, quoniam credit, quem modo non uidet, Christum se aliquando esse uisurum? Postremo secundum iustitiam, nunquid dicturi sumus Paulum apostolum non fuisse iustum, confitentem se uidisse Christum post ascensionem eius in celum , de quo utique iam tempore dixerat: Iam non uidebitis me? Nunquid secundum iustitiam hanc iustus non  erat gloriosissimus Stephanus, qui cum lapidaretur, ait: Ecce uideo celos apertos, et Filium hominis stantem ad dexteram Dei ? Quid ergo est: ad Patrem uado, et non uidebitis me? nisi quod modo sum uobiscum. Tunc enim erat adhuc mortalis in similitudine carnis peccati , qui esurire poterat, ac sitire, fatigari poterat atque dormire. Hunc ergo Christum, id est, talem Christum, cum transisset de hoc mundo ad Patrem, non erant iam uisuri; et ipsa est iustitia fidei, de qua dicit Apostolus: Et si noueramus Christum secundum carnem, sed iam non nouimus . Erit itaque  uestra iustitia, qua mundus arguitur, quia uado ad Patrem, et iam non uidebitis me. Non uidebitis humilem,  sed excelsum. Non uidebitis mortalem, sed sempiternum. Non uidebitis iudicandum, sed iudicaturum; et hac fide uestra, id est, iustitia uestra, arguet Spiritus sanctus incredulum mundum. Arguet etiam

De iudicio, quia princeps mundi huius iudicatus est. Quis est iste? nisi de quo ait alio loco: Ecce uenit princeps mundi huius; et in me nichil inuenit, id est, nichil iuris sui, nichil quod ad eum pertineat, nullum scilicet omnino peccatum; per hoc enim est diabolus princeps mundi. Non enim celi et terre, et omnium que in eis sunt, est diabolus princeps, qua significatione intelligitur mundus, ubi dictum est: Et mundus per eum factus est ; sed mundi est diabolus princeps, de quo mundo ibi continuo  subiungit atque ait: Et mundus eum non cognouit, hoc est, homines infideles, quibus toto orbe terrarum plenus est mundus: inter quos gemit fidelis mundus, quem de mundo elegit, per quem factus est mundus: de quo ipse dicit: Non uenit Filius hominis ut iudicet mundum, sed ut saluetur mundus per ipsum . Mundus eo iudicante damnatur, mundus eo subueniente saluatur: quoniam sicut arbor foliis et pomis, sicut area paleis et frumentis, ita infidelibus et fidelibus plenus est mundus. Princeps ergo mundi huius, hoc est, princeps tenebrarum harum, id est, infidelium, de quibus eruitur mundus, de quibus dicitur: Fuistis aliquando tenebre, nunc autem lux in Domino , princeps mundi huius, de quo alibi dixit: Nunc princeps mundi huius missus est  foras , utique iudicatus est, quoniam iudicio ignis eterni irreuocabiliter destinatus est. De hoc itaque iudicio, quo princeps iudicatus est mundi, arguitur a sancto Spiritu mundus, quoniam cum suo principe iudicatur, quem superbus atque impius imitatur. Si enim Deus, sicut dicit apostolus Petrus, peccantibus angelis non pepercit, sed carceribus caliginis inferi retrudens tradidit in iudicio puniendos seruari , quomodo non a sancto Spiritu de hoc iudicio mundus arguitur, quando in sancto Spiritu hec Apostolus loquitur? Credant itaque homines in Christum, ne arguantur de peccato infidelitatis sue, quo peccato omnia detinentur. Transeant in numerum fidelium, ne arguantur de iustitia eorum, quos iustificatos non imitantur. Caueant futurum  iudicium, ne cum mundi principe iudicentur, quem iudicatum imitantur. Etenim ne sibi existimet parci superbia dura mortalium, de superborum supplicio terrenda est angelorum. Quod itaque ait Dominus:

Adhuc multa habeo uobis dicere, sed non potestis portare modo. Adiicienda illis fuerant que nesciebant, non que didicerant euertenda. Et ille quidem potuit hoc ita dicere, quia illa ipsa, que docuerat, si uellet eis sic aperire, ut in illo conspiciuntur ab angelis, hec infirmitas humana, in qua adhuc erant, ferre non posset. Spiritualis autem homo quilibet potest alterum hominem docere quod nouit, si proficiendo capaciorem faciat Spiritus sanctus, in quo et  ipse doctor aliquid amplius addiscere poterit, ut sint ambo docibiles Dei . Qua occasione uani quidam Apocalypsin Pauli, quam sanitas non recipit Ecclesie, nescio quibus fabulis plenam, stultissima presumptione finxerunt, dicentes hanc esse, unde dixerit raptum se fuisse in tertium celum, et illic audisse ineffabilia uerba, que non licet homini loqui: ubi si dixisset: Que adhuc non licet homini loqui, utcunque istorum tolerabilis esset audacia. Cum uero dixerit que non licet homini loqui , isti sunt, qui hec audeant impudenter et infeliciter loqui. Quid est quod ait Dominus de Spiritu sancto, cum eum uenturum esse promitteret, et docturum discipulos eius omnem ueritatem, uel eos deducturum in omni ueritate? Non enim loquetur a semetipso,  sed quecunque audiet, loquetur. Simile enim est hoc ei, quod de seipso dixit: Non possum a me facere quidquam; sicut audio, iudico . Sed illud cum exponeremus, secundum hominem accipi posse diximus, ut obedientiam suam, qua factus est obediens usque ad mortem , prenuntiasse Filius uideretur et in iudicio futuram, quo uiuos et mortuos iudicabit , quia hoc per id facturus est, quod Filius hominis est, propter quod dixit: Pater non iudicat quemquam, sed omne iudicium Filio dedit , quia in iudicio non forma Dei, qua cequalis est Patri, nec ab impiis uideri potest, sed forma hominis apparebit, qua minoratus est etiam modico minus ab angelis , quamuis iam in claritate, non in pristina sit humilitate  uenturus, conspicuus tamen futurus et bonis et malis. Hinc ait et illud: Et potestatem dedit ei iudicium facere, quoniam Filius hominis est . In quibus uerbis eius manifestatur non eam formam presentandam esse in iudicio in qua cum esset non rapinam arbitratus est esse se equalem Deo, sed illam quam cum semetipsum exinanisset, accepit. Semetipsum enim exinaniuit, formam serui accipiens . In quo uidetur etiam ad faciendum iudicium obedientiam suam commendasse, cum dixit: Non possum a meipso facere quidquam; sicut audio, iudico. Adam namque, per cuius unius hominis inobedientiam peccatores constituti sunt multi, non sicut audiuit, iudicauit, quia quod audiuit preuaricauit, et a semetipso fecit  malum, quia non Dei uoluntatem, sed suam fecit. Iste autem per cuius unius hominis obedientiam iusti constituuntur multi, non solum obediens fuit usque ad mortem crucis, in qua est uiuus iudicatus a mortuis, sed obedientem se futurum promittens in ipso quoque iudicio, quo est de uiuis iudicaturus et mortuis. Non possum, inquit, a meipso facere quidquam; sicut audio, iudico. Sed nunquid de Spiritu sancto quod dictum est: Non enim loquetur a semetipso, sed quecunque audiet, loquetur , secundum hominem, uel secundum assumptionem cuiusquam creature dictum esse audebimus opinari? solus quippe in Trinitate Filius formam serui accepit: que forma illi ad ueritatem persone coaptata est, id est, ut Filius Dei et Filius hominis unus sit  iehsu Christus, ne non Trinitas, sed quaternitas predicetur a nobis, quod absit a nobis: propter quam personam, profecto unam ex duabus substantiis diuina humanaque constantem, aliquando secundum id quod Deus est loquitur, ut est illud quod ait: Ego et Pater unum sumus ; aliquando secundum id quod homo est, sicut et illud: Quoniam Pater maior me est , secundum quod accipimus, esse ab eo dictum, et hoc unde nunc disputo: Non possum a meipso facere quidquam; sicut audio, iudico . In persona uero Spiritus sancti, quomodo id accipimus, quod ait: Non enim loquetur a semetipso, sed quecunque audiet, loquetur, cum in ea non sit alia diuinitatis, alia humanitatis, uel alterius creature cuiuscunque substantia, magna exoritur  difficultas. Cum igitur Spiritus sanctus nulla susceptione hominis sit homo factus, nulla susceptione angeli sit angelus factus, nulla susceptione cuiuspiam creature creatura sit factus, quomodo de illo intelligendum est, quod Dominus ait: Non enim loquetur a semetipso, sed quecunque audiet, loquetur? Ardua questio, nimis ardua. Ipse adsit Spiritus, ut saltem, sicut eam cogitare possum, sic eloqui possim, ac sic ad intelligentiam uestram, pro mei moduli facultate, perueniat. Prius itaque nosse debetis et intelligere, qui potestis, credere autem, qui intelligere nondum potestis, in ea substantia, que Deus est, non quasi per corporis molem sensus locis propriis esse distributos, sicut in carne mortali quorumcunque animalium alibi est uisus, alibi auditus,  alibi olfactus, per totum autem tactus. Absit hoc credere in illa incorporea immutabilique natura. Audire ergo ibi, et uidere, idipsum est. Cum enim dicitur scire, ibi sunt omnia, et uidere, et audire, et olfacere, et gustare, et tangere, sine ulla huius mutatione substantie, sine ulla mole, que in alia parte maior, in alia minor, etiam in sensibus puerili pectore cogitatur, quando Deus sic cogitatur. Cum ergo de Spiritu sancto dicitur: Non enim loquetur a semetipso, sed quecunque audiet loquetur, multo magis ibi simplex natura, ubi uerissime simplex uel intelligenda est, uel credenda, que longe naturam nostre mentis excedit. Mutabilis est quippe mens nostra, que percipit discendo quod nesciebat, et amittit dediscendo quod sciebat; et uerisimilitudine  fallitur, ut pro uero approbet falsum; et obscuritate sua quasi quibusdam tenebris impeditur, ne perueniat ad uerum; et ideo non est ista substantia uerissime simplex, cui non est hoc esse quod nosse. Potest enim esse, nec nosse. At illa diuina non potest ita esse, quia id quod habet est, ac per hoc non sic habet scientiam, ut aliud illi sit scientia, qua scit, aliud essentia, qua est; sed utrumque unum; quamquam nec utrumque dicendum est quod simpliciter unum est; sicut habet Pater uitam in semetipso, nec aliud est ipse quam uita, que in illo est: Et dedit Filio uitam, habere in semetipso ; hoc est, genuit Filium, qui et ipse uita esset. Sic itaque debemus accipere quod de Spiritu sancto dictum est: Non enim loquetur a semetipso, sed quecunque audiet,  loquetur, ut intelligamus non eum esse a semetipso; Pater quippe solus de alio non est; nam et Filius de Patre natus est, et Spiritus sanctus de Patre procedit. Pater autem nec natus est de alio, nec procedit. Nec ideo sane aliqua disparitas in summa illa Trinitate cogitationi occurrat humane. Nam et Filius ei de quo natus est, et Spiritus sanctus ei de quo procedit, equalis est. Quid autem illuc intersit inter procedere et nasci, et longum est querendo disserere, et temerarium cum disserueris definire: quia et menti utcunque comprehendere, et quid forte mens inde comprehenderit, lingue difficillimum est explicare, quantuslibet presit doctor, quantuslibet sit auditor. Non ergo loquetur a semetipso, quia non  est a semetipso; sed quecunque audiet, loquetur. Ab illo audiet a quo procedit. Audire illi scire est, sicut superius disputatum est. Quia ergo non a semetipso, sed ab illo a quo procedit, a quo illi est essentia, ab illo et scientia. Ab illo igitur audientia, quod nichil est aliud quam essentia. Nec moueat quod uerbum futuri temporis positum est; non enim dictum est: Quecunque audiuit, aut quodcunque aliud, sed, Quecunque audiet, loquetur. Illa quippe audientia sempiterna est, quia sempiterna scientia. In eo autem quod sempiternum est, sine initio, et sine fine, cuiuslibet temporis uerbum ponatur, siue preteriti, siue presentis, siue futuri, non mendaciter ponitur. Quamuis enim natura illa immutabilis non recipiat Fuit et Erit, sed tantum Est (ipsa enim ueraciter est,  quia mutari non potest; et ideo illi tantum conuenerat dicere: Ego sum qui sum; et dices filiis Isrel: Qui est misit me ad uos [Exod. III]; tamen propter mutabilitatem temporum, in quibus uersatur nostra mortalitas, et nostra mutabilitas, non mendaciter dicimus et Fuit, et Est, et Erit. Fuit in preteritis seculis, est in presentibus, erit in futuris. Fuit, quia nunquam defuit; erit, quia nunquam deerit; est, quia semper est. Neque enim uelut qui iam non sit, cum preteritis occidit; aut cum presentibus, uelut qui non maneat, labitur; aut cum futuris, uelut qui non fuerat, orietur. Proinde, cum secundum uolumina temporum locutio humana uariatur, quia per nulla deesse potuit, aut potest aut poterit tempora, uera de illo dicuntur cuiuslibet temporis uerba.  Semper itaque audit Spiritus sanctus, quia semper scit; ergo et sciuit, et scit, et sciet; ac per hoc et audiuit, et audit, et audiet, quia, sicut iam diximus, hoc illi est audire, quod scire; et scire illi, hoc est, quod esse. Ab illo igitur audiuit, audit, audiet, a quo est. Ab illo est, a quo procedit. Sed quod adiungit:

Ille me clarificabit, quia de meo accipiet, et annuntiabit uobis, non negligenter est transeundum. Quod enim ait, Ille me clarificabit, potest intelligi, quia diffundendo in credentium cordibus caritatem, spiritalesque faciendo, declarabit eis quomodo Patri Filius esset equalis, quem secundum carnem prius tantummodo nouerant, et hominem sicut homines  cogitabant; uel certe, quia per ipsam caritatem fiducia repleti, et timore depulso, annuntiauerunt hominibus Christum, ac sic eius fama diffusa est toto orbe terrarum, ut sic dixerit: Ille me clarificabit, tanquam diceret: Ille uobis auferet timorem, et dabit amorem, quo me ardentius predicantes, glorie mee per totum mundum dabitis odorem, commendabitis honorem. Quod enim facturi erant in Spiritu sancto, hoc eumdem Spiritum dixit esse facturum, quale est etiam illud: Non enim uos estis qui loquimini, sed Spiritus Patris uestri, qui loquitur in uobis . uerbum quippe Grecum, quod est , alius clarificabit, alius glorificabit, Latini interpretes in sua quisque translatione posuerunt, quoniam ipsa, que Grece dicitur , unde dictum est , et claritas  interpretatur, et gloria. Gloria namque fit quisque clarus, et claritate gloriosus; ac per hoc, quod utroque uerbo significatur, idipsum est. Sicut autem definierunt antiqui Latine lingue clarissimi auctores, gloria est frequens de aliquo fama cum laude. Que cum est in hoc mundo facta de Christo, non Christo credenda est magnum aliquid contulisse, sed mundo. Bonum enim laudare, non laudando, sed laudantibus prodest. Quapropter, quoniam de his nichil hoc loco dicendum est, qui Christum uituperant atque blasphemant, quia de gloria eius loquitur, qua est glorificatus in mundo, non eum glorificauit Spiritus sanctus uera gloria, nisi in Ecclesia sancta catholica. Alibi enim, id est, uel apud hereticos, uel apud quosdam paganos, uera in terris gloria non  potest esse, et ubi uidetur esse frequens de illo fama cum laude, uera eius gloria in Ecclesia catholica sic per Prophetam cantatur: Exaltare super celos, Deus, et super omnem terram gloria tua . Quia itaque post eius exaltationem uenturus erat Spiritus sanctus, et eum glorificaturus, hoc sacer psalmus, hoc ipse Unigenitus promisit futurum, quod uidemus impletum. Quod autem ait: De meo accipiet, et annuntiabit uobis, catholicis audite auribus, catholicis percipite mentibus. Non enim propterea, sicut quidam heretici putauerunt, minor est Filio Spiritus sanctus, quasi Filius accipiat a Patre, et Spiritus sanctus a Filio, quibusdam gradibus naturarum: absit hoc credere, absit hoc dicere, absit a Christianis cordibus cogitare. Denique continuo soluit ipse questionem,  et cur hoc dixerit, explanauit.

Omnia, inquit, quecunque habet Pater, mea sunt; propterea dixi, quia de meo accipiet, et annuntiabit uobis. Quid uultis amplius? Ergo de Patre accepit Spiritus sanctus, unde accepit Filius, quia in hac Trinitate de Patre natus est Filius, de Patre procedit Spiritus sanctus; qui autem de nullo natus sit, de nullo procedat, Pater est solus. Quomodo autem dixerit unigenitus Filius: Omnia que habet Pater, mea sunt, quia utique non sic quemadmodum dictum est illi filio non unigenito, sed ex duobus maiori: Tu mecum es semper, et omnia mea tua sunt , eo loco, si Dominus uoluerit, diligenti consideratione tractabitur, ubi dicit Unigenitus Patri: Et  mea omnia tua sunt, et tua mea sunt.

Modicum et iam non uidebitis me; et iterum modicum, et uidebitis me, quia uado ad Patrem. Hec ita obscura erant discipulis antequam id, quod dicit, esset impletum, ut querentes inter se quid esset quod diceret, omnino se nescire faterentur. Sequitur enim Euangelium:

Dixerunt ergo ex discipulis eius ad inuicem: Quid est hoc, quod dicit nobis: Modicum, et non uidebitis me, et iterum modicum et uidebitis me? et quia uado ad Patrem? Dicebant ergo, quid est hoc, quod dicit, Modicum? Nescimus quid loquitur. Hoc enim est quod eos mouebat, quia dixit modicum, et non uidebitis me. Nam in precedentibus quia non dixerat modicum, sed dixerat Ad patrem uado, et iam non uidebitis me  tanquam aperte illis uisus est locutus, nec inter se de hoc aliquid quesierunt. Nunc ergo quod illis tunc obscurum fuit, et mox manifestatum est, iam nobis utique manifestum est; post paululum enim passus est, et non uiderunt eum. Rursus post paululum resurrexit, et uiderunt eum. Illud autem quod ait: Iam non uidebitis me, quia isto uerbo, id est, iam, hoc intelligi uoluit, quod eum ulterius non uiderent, ibi exposuimus, quomodo accipiendum sit, ubi dixit: De iustitia arguet mundum Spiritus sanctus, quia ad Patrem uado, et iam non uidebitis me, quia scilicet mortalem Christum ulterius non uiderent.

Cognouit autem iehsu, sicut sequens euangelista dicit, quia uolebant eum interrogare, et dixit eis: De hoc  queritis inter uos, quia dixi: Modicum, et non uidebitis me, et iterum modicum, et uidebitis me? Amen amen dico uobis, quia plorabitis et flebitis uos, mundus autem gaudebit, uos autem contristabimini, sed tristitia uestra in gaudium erit. Et hoc sic accipi potest, quia contristati sunt discipuli Domini de morte Domini, et confestim de resurrectione letati sunt. Mundus autem, quo nomine significati sunt inimici, a quibus Christus occisus est, tunc utique letati sunt occiso Christo, quando sunt discipuli contristati. Mundi quippe nomine militia potest mundi huius intelligi, id est, hominum mundi huius amicorum. Unde Iacobus apostolus in Epistola sua dicit: Quicunque uoluerit amicus esse seculi huius, inimicus Dei constituetur . Quibus inimicis Dei factum est, ut nec  eius Unigenito parceretur. Deinde subiungit, et dicit:

Mulier cum parturit, tristitiam habet, quia uenit hora eius. Cum autem pepererit puerum, iam non meminit pressure, propter gaudium, quia natus est homo in mundum. Et uos igitur nunc quidem tristitiam habetis; iterum autem uidebo uos, et gaudebit cor uestrum, et gaudium uestrum nemo tollet a uobis. Nec ista similitudo ad intelligendum uidetur esse difficilis, quoniam comparatio eius in promptu est, eodem ipso exponente cur dicta sit. Parturitio quippe tristitie, partus autem gaudio comparatur, quod tunc maius esse consueuit, quando non puella, sed puer nascitur. Quod uero ait: Gaudium uestrum nemo auferet  a uobis, quia gaudium ipsorum est ipse iehsu, significatum [F. leg. significat] quod ait Apostolus: Christus surgens a mortuis, iam non moritur, mors ei ultra non dominabitur . Huiusque in isto Euangelii capitulo, unde hodie disputamus, uelut facili intellectu omnia cucurrerunt. Acrior necessaria est, in his que sequuntur, intentio.

Quid est enim quod ait: Et in illo die me non rogabitis quidquam? Hoc uerbum, quod est rogare, non solum petere, uerum etiam interrogare significat; et Grecum Euangelium, unde hoc translatum est, tale habet uerbum, quo utrumque possit intelligi, ut hec ambiguitas, nec inde soluatur; quanquam et si solueretur, non ideo nulla questio remaneret. Dominum enim Christum, posteaquam  resurrexit, et interrogatum legimus, et rogatum. Nam interrogatus est a discipulis ascensurus in celum, quando presentaretur, et quando regnum esset Isrel . Cum uero iam esset in celo, rogatus est a sancto Stephano, ut Spiritum eius acciperet . Et quis audeat, uel cogitare, uel dicere, in celo sedentem Christum rogandum non esse, et in terra manentem rogandum fuisse? Rogandum non esse immortalem, rogari debuisse mortalem? Imo, karissimi, rogemus eum, ut nodum questionis huius ipse dissoluat, lucendo in cordibus nostris ad uidenda que dicit. Puto enim quod ait: Iterum autem uidebo uos, et gaudebit cor uestrum, et gaudium uestrum nemo tollet a uobis, non ad illud tempus esse referendum, quo resurrexit, eisque  suam carnem cernendam tangendamque monstrauit, sed potius ad illud, unde iam dixerat: Qui diligit me, diligetur a Patre meo, et ego diligam eum, et manifestabo meipsum illi. Iam quippe resurrexerat, iam se illis in carne monstrauerat, iam sedebat ad dexteram Patris, quando dicebat idem ipse Apostolus Ioannes, cuius et hoc Euangelium est, in Epistola sua, dicens: Nunc filii Dei sumus, et nondum manifestatum est quod erimus; scimus quia cum manifestatum fuerit, similes ei erimus, quoniam uidebimus eum sicuti est . Ista uisio non uite huius est, sed future; non temporalis, sed eterna. Hec est uita eterna, dicente ipsa uita, Ut cognoscant te, inquit, unum uerum Deum, et quem misisti Iesum Christum . De hac uisione et cognitione  dicit Apostolus: uidemus nunc per speculum in enigmate, tunc autem facie ad faciem. Nunc scio ex parte, tunc autem cognoscam, sicut et cognitus sum . Hunc totius laboris sui fructum Ecclesia nunc parturit desiderando, tunc est paritura cernendo. Parturit gemendo, paritura letando. Parturit orando, paritura laudando; et ideo masculum, quoniam ad istum fructum contemplationis, cuncta officia referuntur actionis. Solus enim est liber, quia propter se appetitur; non refertur ad aliud, huic seruit actio. Ad hunc enim refertur quidquid bene agitur, quia propter hunc agitur. Ipse autem non propter aliud, sed propter seipsum tenetur et habetur. Ibi ergo finis, qui sufficit nobis; eternus igitur erit. Neque enim nobis sufficit  finis, nisi cuius nullus est finis. Hoc inspiratum erat Philippo, quando dixit: Domine, ostende nobis Patrem, et sufficit nobis . In qua ostensione promisit et Filius, dicens: Non credis, quia ego in Patre, et Pater in me est . De hoc itaque, que superius dicta sunt, melius existimo intelligi: Modicum, et iam non uidebitis; et iterum modicum, et uidebitis me. Modicum est enim hoc totum spatium, quo presens peruolat seculum. Unde dicit ipse euangelista in Epistola sua: Nouissima hora est . Ideo namque addidit: Quia uado ad Patrem; quod ad priorem sententiam referendum est, ubi ait: Modicum, et iam non uidebitis me; et iterum modicum, et uidebitis me. Eundo quippe ad Patrem,  facturus erat, ut non eum uiderent. Ac per hoc non ideo dictum est, quia fuerat moriturus, et donec resurgeret, ab eorum aspectibus recessurus, sed quod esset iturus ad Patrem: quod fecit posteaquam resurrexit, et cum eis per quadraginta dies conuersatus, ascendit in celum. Illis ergo ait: Modicum, et iam non uidebitis me, qui eum corporaliter tunc uidebant, quia iturus erat ad Patrem, et eum deinceps mortalem uisuri non erant, qualem cum ista loqueretur, uidebant. Quod uero addidit: Et iterum modicum, et uidebitis me, uniuerse promisit Ecclesie, sicut uniuerse promisit: Ecce ego uobiscum sum usque ad consummationem seculi . Non tardat Dominus promissum: modicum, et uidebimus eum ubi iam nichil rogemus, nichil interrogemus, quia  nichil interrogandum remanebit, nichil querendum latebit. Hoc modicum, longum nobis uidetur, quoniam adhuc agitur: cum finitum fuerit, tunc sentiemus, quam modicum fuerit. Non ergo sit gaudium nostrum, quale habet mundus, de quo dictum est: Mundus autem gaudebit. Nec tamen in huius desiderii parturitione sine gaudio tristes simus, sed, sicut ait Apostolus, spe gaudentes, in tribulatione patientes , quia et ipsa parturiens, cui comparati sumus, plus gaudet de mox futura prole, quam tristis est de presenti dolore.

Amen amen dico uobis, si quid petieritis Patrem in nomine meo, dabit uobis. Iam dictum est in superioribus huius Dominici sermonis partibus, propter eos qui nonnulla petunt a Patre in nomine Christi, nec  accipiunt: non petitur in nomine Saluatoris, quidquid petitur contra rationem salutis. Non enim solum litterarum ac syllabarum, sed quod sonus ipse significat, et quod eo sono recte ac ueraciter intelligatur, hoc accipiendum est, cum dicit in nomine meo. Unde qui hoc sentit de Christo, quod non est de unico Dei Filio sentiendum, non petit in eius nomine, etiam si non taceat litteris ac syllabis Christum, quoniam in eius nomine petit, quem cogitat cum petit. Qui uero quod est de illo sentiendum sentit, ipse in eius nomine petit; et accipit quod petit, si non contra salutem sempiternam petit. Accipit autem, quando debet accipere. Quedam enim non negantur, sed ut congruo dentur tempore, differuntur. Ita sane  intelligendum est, quod ait Dabit uobis, ut ea beneficia significata sciantur his uerbis, que ad eos qui petunt proprie pertinent. Exaudiuntur quippe omnes sancti pro seipsis, non autem pro omnibus exaudiuntur, uel amicis, uel inimicis, uel quibuslibet aliis, quia non utcunque dictum est, Dabit, sed Dabit uobis.

Usque modo, inquit, non petistis quidquam in nomine meo; petite et accipietis, ut gaudium uestrum sit plenum. Hoc quod dicit, Gaudium plenum, profecto non carnale, sed spiritale gaudium est. Et quando tantum erit, ut aliquid ei iam non sit addendum, procul dubio tunc erit plenum. Quidquid ergo petitur, quod pertineat ad hoc gaudium consequendum, hoc est, in nomine Christi petendum, si diuinam intelligimus  gratiam, si uere beatam poscimus uitam. Quidquid autem aliud petitur, nichil petitur, non quia omnino nulla res est, sed quia in tante rei comparatione quidquid aliud concupiscitur, nichil est. Neque enim prorsus nulla res est homo, de quo ait Apostolus: Qui se putat aliquid esse, cum sit nichil. In comparatione quippe spiritalis hominis, qui scit gratia Dei se esse quod est, si quis uana presumit, nichil est etiam. Sic ergo recte intelligi potest: Amen amen dico uobis, si quid petieritis Patrem in nomine meo, dabit uobis, ut hoc quod ait, Si quid, non quodlibet intelligatur, sed aliquid quod non in beate uite comparatione sit nichil; et quod sequitur: Usque modo non petistis quidquam in nomine meo, duobus modis intelligi potest, uel, quia non in nomine meo petistis,  quod nomen non sicut cognoscendum est, cognouistis; uel non petistis quidquam, quoniam in comparatione rei, quam petere debuistis, pro nichilo habendum est quod petistis. Ut igitur in eius nomine non nichil, sed gaudium plenum petant, quoniam si aliquid aliud petunt, id aliquid nichil est, exhortatur, dicens: Petite, et accipietis, ut gaudium uestrum sit plenum, id est, hoc in nomine meo petite, ut gaudium uestrum sit plenum, et accipietis. Iste enim bene in petendo perseuerantes sanctos suos nequaquam misericordia diuina fraudabit.

Hec, inquit, in prouerbiis locutus sum uobis. uenit hora, cum iam non in prouerbiis loquar uobis, sed palam de Patre annuntiabo uobis. Possem dicere hanc, de qua loquitur horam, futurum oportere seculum  intelligi, ubi uidebimus palam, quod beatus Paulus dicit, facie ad faciem , ut quod ait: Hec in prouerbiis locutus sum uobis, hoc sit, quod ab eodem Apostolo dictum est: uidemus nunc per speculum in enigmate . Annuntiabo autem uobis, quia per Filium Pater uidebitur, iuxta illud quod alibi ait: Neque Patrem quis cognoscit, nisi Filius, et cui uoluerit Filius reuelare . Sed istum sensum uidetur impedire quod sequitur:

In illo die in nomine meo petetis. In futuro enim seculo cum peruenerimus ad regnum, ubi similes ei erimus, quoniam uidebimus eum sicuti est , quid petituri sumus, quando satiabitur in bonis desiderium nostrum ? Unde et in alio psalmo dicitur: Satiabor, cum manifestabitur gloria tua  . Petitio namque alicuius est indigentie, que ibi nulla erit, ubi hec satietas erit. Relinquitur itaque, quantum sapere ualeo, ut intelligatur Dominus iehsu discipulos suos de carnalibus uel animalibus se spirituales promisisse facturum, quamuis nondum tales, quales erimus, quando spiritale etiam corpus habebimus, sed qualis erat, qui dicebat: Sapientiam loquimur inter perfectos ; et: Non potui uobis loqui quasi spiritalibus, sed quasi carnalibus ; et: Non spiritum huius mundi accepimus, sed Spiritum qui ex Deo est, ut sciamus que a Deo donata sunt nobis, que et loquimur, non in sapientie humane doctis uerbis, sed docti Spiritu, spiritalibus spiritalia comparentes. Animalis autem non  percipit que sunt Spiritus Dei . Non itaque percipiens que sunt Spiritus Dei, homo animalis, sic audit quecunque audit de Dei natura, ut aliud quam corpus cogitare non possit, quamlibet amplissimum uel immensum, quamlibet lucidum ac speciosum corpus. Tamen ideo prouerbia illi sunt quecunque dicta sapientie de incorporea immutabilique substantia: non quod ea tanquam prouerbia deputat, sed quia sic cogitat, quomodo qui prouerbia solent audire, neque intelligere. Cum uero spiritalis ceperit omnia diiudicare, ipse autem a nemine diiudicari   tunc in eius nomine petunt, quia in sono eius nominis non aliud quam res ipsa est, que hoc nomine uocatur, intelligunt. Hi possunt utcunque cogitare Dominum nostrum Iesum Christum, in quantum homo est, pro nobis interpellare Patrem; in quantum autem Deus est, et nos exaudire cum Patre; quod eum significasse arbitror, ubi ait:

Et non dico uobis quia ego rogabo Patrem de uobis. Ad hoc quippe intuendum, quomodo non rogat Patrem Filius; sed simul exaudiunt rogantes Pater et Filius, non nisi spiritalis oculus mentis ascendit.

 Ipse enim Pater, inquit, amat uos, quia uos me amastis. Ideo amat ille, quia nos amamus? An potius quia ille amat, ideo nos amamus? Ex Epistola sua euangelista idem ipse respondeat. Nos diligimus, inquit, quia ipse prior dilexit nos . Hinc ergo factum est ut diligeremus, quia dilecti sumus. Prorsus donum Dei est, diligere Deum. Ipse ut diligeretur dedit, qui non dilectus dilexit. Displicentes amati sumus, ut esset in nobis unde placeremus. Non enim amaremus Filium, nisi amaremus et Patrem. Amat nos Pater, quia nos amamus Filium, cum a Patre et Filio acceperimus, ut Patrem amemus et Filium. Diffundit enim caritatem in cordibus nostris amborum Spiritus, per quem Spiritum et Patrem amamus, et Filium, et quem Spiritum cum  Patre amamus et Filio. Amorem itaque nostrum pium, quo colimus Deum, fecit Deus, et uidit quia bonum est; ideo quippe nos amauit ipsos, quia amauit ipse quod fecit. Sed non in nobis faceret quod amaret, nisi antequam id faceret nos amaret.

Et credidistis, inquit, quia a Deo exiui. Exiui a Patre, et ueni in mundum. Iterum relinquo mundum, et uado ad Patrem. Plane credimus. Neque enim propterea incredibile debet uideri, quia sic ad mundum ueniens exit a Patre, ut non desereret Patrem; et sic uadit ad Patrem, relicto mundo, ut non deserat mundum. Exiit enim a Patre, quia de Patre est; et in mundum uenit, quia mundo suum corpus ostendit, quod de uirgine assumpsit. Reliquit mundum corporali discessione, perrexit ad Patrem hominis  ascensione, nec mundum deseruit presentie gubernatione, quales erant discipuli Christi, quando cum eis ante passionem loquebatur magna cum paruis, sed sicut oportebat ut magna dicerentur et paruis, quia nondum accepto Spiritu sancto, quemadmodum eum post eius resurrectionem, uel ipso insufflante, uel desuper, acceperunt, humana magis quam diuina sapiebant, ut multis indiciis per totum Euangelium declaratur. Unde et hoc est, quod in ista lectione dixerunt. Ait enim Euangelista:

Dicunt ei discipuli eius: Ecce nunc palam loqueris, et prouerbium nullum dicis. Nunc scimus quia nosti omnia, et non opus est tibi ut quis te interroges. In hoc credimus, quod a Deo existi. Ipse Dominus paulo ante dixerat: Hec in prouerbiis locutus sum uobis;  uenit hora cum iam non in prouerbiis loquar uobis. Quomodo ergo isti dicunt: Ecce nunc palam loqueris, et prouerbium nullum dicis? Nunquid hora iam uenerat, qua non iam in prouerbiis se promiserat locuturum? Prorsus quod nondum illa hora uenisset, continuatio uerborum eius ostendit, que adhuc illam promittat horam qua non iam in prouerbiis loquetur, sed palam de Patre annuntiabit eis: in qua hora dicit eos in suo nomine petituros, nec se Patrem de illis rogaturum, eo quod ipse Pater amet eos, quia ipsi amauerunt Christum, et crediderunt quod a Patre exierit, et uenerit in mundum, iterum relicturus mundum, et iturus ad Patrem. Cum ergo adhuc promittatur illa hora, in qua sine prouerbiis locuturus est, cur isti dicunt: Ecce nunc palam loqueris, et prouerbium  nullum dicis? nisi quia illa que scit ipse, non intelligentibus prouerbia sunt? que adeo non intelligunt, ut nec saltem non se intelligere intelligant. Paruuli enim erant, nondum spiritualiter diiudicabant, qui de rebus non ad corpus, sed ad Spiritum pertinentibus, audiebant. Denique de ipsa horum etate adhuc secundum interiorem hominem parua et infirma eos admonens:

Respondit eis iehsu: Modo creditis? Ecce uenit hora, et iam uenit, ut dispergamini unusquisque in propria, et me solum relinquatis; et tamen non sum solus, quia Pater mecum est. Paulo ante dixerat: Relinquo mundum, et uado ad Patrem; nunc dicit: Pater mecum est. Quis uadit ad eum, qui cum illo  est? Sed hoc intelligenti est uerbum, non intelligenti prouerbium; sic tamen quomodo a paruulis non intelligitur, utcunque fugitur, et eis etiam si non prebet, quia nondum eum capiunt, solidum cibum, saltem lacteum non denegat alimentum. Ex hoc alimento est quod sciebant eum nosse omnia, nec opus ei esse ut eum quis interroget. Quod quidem cur dixerint queri potest. uidetur enim potius fuisse dicendum: Non opus est tibi ut quemquam interroges, non, Ut quis te interroget. Dixerant quippe: Scimus quia nosti omnia; et utique qui nouit omnia, magis a nescientibus interrogari solet, ut interrogantes audiant, quod uolunt, ab eo qui nouit omnia, non ipse interrogare tanquam uolens aliquid scire, qui nouit omnia. Quid sibi ergo uult quod ei quem  sciebant nosse omnia, cum dicere debuisse uideantur: Non opus est tibi ut quemquam interroges, dicendum potius putauerunt: Non opus est tibi ut quis te interroget? Quid quod utrumque legimus factum, et interrogasse scilicet Dominum, et interrogatum fuisse? Sed hoc cito soluitur, quia hoc non ei, sed illis opus erat, quos interrogabat, uel a quibus interrogabatur. Neque enim aliquos ille interrogabat, ut ab eis aliquid disceret, sed eos potius ut doceret; et qui interrogabant eum, uolentes ab illo aliquid discere, illis profecto id opus erat, ut scirent aliqua ab illo, qui nouerat omnia. Nimirum ergo propterea ei non opus erat ut eum quis interrogaret, quoniam nos, quando interrogamur ab eis qui uolunt a nobis aliquid scire, ex ipsis interrogationibus  eorum cognoscimus quid uelint discere. Opus est ergo nobis ab eis interrogari quos docere aliquid uolumus, ut inquisitiones eorum, quibus respondendum est, nouerimus. Illi autem ne id quidem opus erat, qui omnia nouerat; nec opus habebat quod ab eo quisque scire uelit per eius cognoscere interrogationem, quia priusquam interrogaretur interrogatoris nouerat uoluntatem. Sed ideo se patiebatur interrogari, ut uel eis qui tunc erant uel qui hec siue dicta fuerant audituri, siue scripta lecturi, quales essent a quibus interrogabatur ostenderet, eoque modo nossemus uel quibus non circumueniretur fraudibus, uel quibus apud eum proficeretur accessibus. Preuidere autem cogitationes hominum, et ideo non opus habere ut eum quis interrogaret,  magnum Deo non erat, sed magnum paruulis erat qui ei dicebant: In hoc credimus quia a Deo existi. Multo autem maius erat ad quod intelligendum eos uolebat extendi et crescere, quod cum illi dixissent, uerumque dixissent: A Deo existi, ait ille: Pater mecum est, ne sic a Patre Filium cogitarent exisse, ut putarent etiam recessisse. Deinde sermonem istum magnum prolixumque concludens:

Hec, inquit, locutus sum uobis, ut in me pacem habeatis. In mundo pressuram habebitis; sed confidite, ego uici mundum. Illud initium fuerat habitura ista pressura, de qua superius, ut eos ostenderet paruulos, quibus adhuc non intelligentibus, et aliud pro  alio sentientibus, prouerbia quodammodo essent quecunque magna et diuina dixisset: ait: Modo creditis: ecce uenit hora, et iam uenit, ut dispergamini unusquisque uestrum in propria. Ecce initium pressure, sed non eo modo perseuerature. Quod enim adiunxit: Et me non solum relinquatis, non uult eos tales esse in consequente pressura, quam post eius ascensionem in mundo fuerant habituri, ut relinquant eum, sed ut in illo pacem habeant permanentes in eo. Non enim quando comprehensus est, tantummodo carne sua eius carnem, uerum etiam mente reliquerunt fidem. Ad hoc pertinet quod ait: Modo creditis; ecce uenit hora ut dispergamini in propria, et me relinquatis. Tanquam diceret: Tunc ita perturbabimini, ut etiam quod modo creditis relinquatis. uenerunt enim  ad tantam desperationem, et sue pristine fidei  mortem, quanta apparuit in illo Cleopa, qui post eius resurrectionem cum illo se loqui nesciens, et quid ei contigerit narrans: Nos, inquit, sperabamus quod ipse fuerat redempturus Isrel . Ecce quomodo eum reliquerant, deserendo etiam ipsam fidem, qua in eum ante crediderant. In ea uero oppressura, quam post eius glorificationem accepto sancto Spiritu pertulerunt, non eum reliquerunt; et quamuis fugerent de ciuitate in ciuitatem, ab ipso non refugerunt; sed habentes pressuram in mundo, ut in illo pacem tenerent, ab ipso refugi fuerunt [An leg. non fuerunt?], sed ipsum refugium potius habuerunt. Dato quippe sancto Spiritu, factum est in eis quod nunc dictum est eis: Confidite, quia  ego uici mundum.

Confiderunt, et uicerunt. In quo, nisi in illo? Non enim uicisset ille mundum, si membra eius uinceret mundus. Unde ait Apostolus: Gratia Deo, qui dat nobis uictoriam , continuoque subiecit: Per Dominum nostrum Iesum Christum , qui dixerat suis: Confidite, quia ego uici mundum. Ante ista, que nunc sumus, adiuuante Domino, tractaturi, dixerat iehsu: Hec locutus sum uobis, ut in me pacem habeatis: que non recentiora paulo superius ab eo dicta, sed omnia debemus accipere, siue quecunque illis locutus est, ex quo eos cepit habere discipulos, siue certe, ex quo post cenam exorsus est hunc admirabilem prolixumque sermonem. Talem quippe commemorauit causam, cur eis sit locutus, ut ad  eum finem rectissime referantur, uel omnia que locutus est eis, uel ea maxime que dixit iam pro eis moriturus, tanquam uerba nouissima, posteaquam de conuiuio sancto ille, qui eum fuerat traditurus, egressus est. Hanc enim causam commendauit sermonis sui, ut in illo pacem haberent, propter quod totum agitur quod Christiani sumus. Hec enim pax finem temporis non habebit, et omni spei nostre intentionis actionisque finis ipsa erit. Propter hanc sacramentis eius imbuimur, propter hanc mirabilibus operibus et sermonibus erudimur, propter hanc in eum credimus et speramus, et eius amore, quantum donat, accendimur. Hac in pace in pressuris omnibus consolamur, hac pressuris omnibus liberamur.  Propter hanc omnem tribulationem fortiter sustinemus, ut in hac feliciter sine ulla tribulatione regnemus. Merito ad eam clausit uerba que parum intelligentibus discipulis erant prouerbia. Cum ergo dixisset propter quid omnia sit locutus, ut in illo scilicet pacem haberent, in mundo habentes pressuram, exhortatusque fuisset ut fiderent, quoniam ipse uicit mundum, eo qui erat ad illos sermone finito, deinde ad Patrem uerba direxit, et orare iam cepit. Sic enim euangelista sequitur, dicens:



CAPUT XuII.

Hec locutus est iehsu, et, subleuatis oculis in celum, dixit, Pater, uenit hora, clarifica Filium tuum. Poterat Dominus unigenitus et ceternus Patri, in forma serui, et ex forma serui, si hoc opus esset, orare  silentio; sed ita se Patri exhibere uoluit precatorem, ut meminisset se nostrum esse doctorem. Proinde quam fecit orationem pro nobis, notam fecit et nobis, quoniam tanti Magistri nostri non solum ad ipsos est sermocinatio, sed etiam pro ipsis ad Patrem oratio; et si illorum qui ad hec dicta aderant audituri, profecto et nostra, qui fueramus conscripta lecturi. Quapropter hoc quod ait: Pater, uenit hora, clarifica Filium tuum, ostendit omne tempus, et quid quando faceret, uel fieri sineret, ab illo esse dispositum, qui tempori subditus non est, quoniam que futura fuerant per singula tempora, in Dei sapientia causas efficientes habent, in qua nulla sunt tempora. Non ergo credatur hec hora fato urgente uenisse, sed Deo potius ordinante, nec siderea necessitas  Christi connexuit passionem. Absit enim, ut sidera mori cogerent siderum conditorem. Non itaque Christum tempus ut moreretur impegit, sed tempus Christus quo moreretur elegit, qui etiam tempus quo de uirgine natus est cum Patre constituit, de quo sine tempore natus est. Secundum quam ueram sanamque doctrinam etiam Paulus apostolus: Cum autem uenit, inquit, plenitudo temporis, misit Deus Filium suum ; et Deus per prophetam: Tempore, ait, acceptabili exaudiui te, et in die salutis adiuui te ; et rursus Apostolus: Ecce nunc tempus acceptabile, ecce nunc dies salutis . Dicit ergo: Pater, uenit hora, qui cum Patre disposuit omnes horas, tanquam dicens: Pater, quam propter  homines et apud homines ad me clarificandum simul constituimus, uenit hora: clarifica Filium tuum, ut Filius tuus clarificet te. Clarificatum a Patre Filium, nonnulli accipiunt in hoc, quod ei non pepercit, sed pro nobis omnibus tradidit illum . Sed si passione clarificatus dicitur, quanto magis resurrectione? Nam in passione magis eius humilitas quam claritas commendatur, Apostolo teste, qui dicit: Humiliauit semetipsum, factus obediens usque ad mortem, mortem autem crucis . Deinde sequitur et de eius clarificatione, cum dicit: Propter quod et Deus illum exaltauit, et donauit ei nomen, quod est super omne nomen, ut in nomine Iesu omne genu flectatur, celestium, terrestrium et infernorum, et omnis lingua confiteatur quia Dominus iehsu Christus in gloria  est Dei Patris . Hec est clarificatio Domini Iesu Christi, que ab eius resurrectione sumpsit exordium. Humilitas autem eius incipit in sermone Apostoli ab eo loco, ubi ait: Semetipsum exinaniuit formam serui accipiens , et peruenit usque ad mortem crucis. Claritas uero eius incipit ab eo loco ubi ait: Propter quod et Deus eum exaltauit, et peruenit quo in gloria est Dei Patris. Ut ergo Mediator Dei et hominum, homo Christus iehsu resurrectione clarificaretur uel glorificaretur, prius humiliatus est passione; non enim a mortuis resurrexisset, si mortuus non fuisset. Humilitas claritatis est meritum, claritas humilitatis est premium. Sed hoc totum factum est in forma serui. In forma uero Dei semper fuit, semper erit claritas; imo non fuit, quasi  iam non sit; nec erit, quasi nondum sit; sed sine initio, sine fine semper est claritas. Quod ergo ait: Pater, uenit hora, clarifica Filium tuum, sic intelligendum est, tanquam dixerit: uenit hora seminande humilitatis, fructum non differas claritatis. Sed quid sibi uult, quod sequitur:

Ut Filius tuus clarificet te? Clarificatum a Patre Filium secundum formam serui, quam Pater suscitauit a mortuis et ad suam dexteram collocauit, res ipsa indicat, et nullus ambigit christianus. Sed quoniam non tantum dixit: Pater, clarifica Filium tuum, sed addidit etiam ut Filius tuus clarificet te, merito queritur quomodo Patrem glorificauerit Filius, cum sempiterna claritas Patris nec diminuta fuerit in forma humana, nec augeri potuerit in sua perfectione diuina.  Sed in seipsa claritas Patris nec minui nec augeri potest: apud homines autem procul dubio minor erat, quando in Iudea tantummodo Deus notus erat : et nondum a solis ortu usque ad occasum laudabant pueri nomen Domini . Hoc autem quia per Euangelium Christi factum est, ut per Filium Pater innotesceret gentibus, profecto Patrem clarificauit et Filium. Si autem tantummodo mortuus fuisset Filius, nec resurrexisset, procul dubio nec a Patre clarificatus esset, nec Patrem clarificasset. Nunc autem resurrectione clarificatus a Patre, resurrectionis sue predicatione clarificet Patrem. Hoc quippe aperit ordo ipse uerborum. Clarifica, inquit, Filium tuum ut Filius tuus clarificet te,  tanquam diceret: Resuscita me, ut innotescas toti orbi per me. Deinde magis magisque pandens, quomodo clarificet Patrem Filius:

Sicut dedisti, inquit, ei potestatem omnis carnis, ut omne, quod dedisti ei, det eis uitam eternam. Omnem carnem, dixit omnem animam, a parte totum significans, quemadmodum rursus a parte superiore significatus est homo totus, ubi ait Apostolus: Omnis anima potestatibus sublimioribus subdita sit . Quid enim dixit omnis anima, nisi, omnis homo? Hoc autem, quod potestas Christo a Patre data est omnis carnis, secundum hominem intelligendum est; nam secundum Deum omnia per ipsum facta sunt, et in ipso condita sunt omnia in celo et in terra, uisibilia et inuisibilia . Sicut ergo dedisti ei potestatem,  inquit, omnis carnis, ita te glorificet Filius, id est, notum te faciat omni carni, quam dedisti ei. Sic enim dedisti, ut omne quod dedisti ei det eis uitam eternam.

Hec est autem uita eterna, inquit, ut cognoscant te solum uerum Deum, et quem misisti Iesum Christum. Ordo uerborum est: ut te, et quem misisti Iesum Christum, cognoscant solum uerum Deum. Consequenter enim et Spiritus sanctus intelligitur, quia Spiritus est Patris et Filii, tanquam caritas substantialis et consubstantialis amborum quoniam non duo dii Pater et Filius; nec tres dii Pater et Filius et Spiritus sanctus; sed ipsa Trinitas unus solus uerus Deus. Nec idem tamen Pater qui Filius, nec idem Filius qui Pater, nec idem Spiritus sanctus qui Pater aut Filius, quoniam tres sunt, Pater, et Filius,  et Spiritus sanctus, sed ipsa Trinitas unus est Deus. Si ergo eo modo te glorificat Filius, sicut dedisti ei potestatem omnis carnis, et sic dedisti, ut omne quod dedisti ei det eis uitam eternam, et hec est uita eterna, ut cognoscant te: sic te igitur Filius glorificat, ut omnibus quos dedisti ei, te cognitum faciat. Porro si cognitio Dei est uita eterna, tanto magis uiuere tendimus, quanto magis in hac cognitione proficimus. Non autem moriemur in uita eterna. Tunc ergo Dei cognitio perfecta erit, quando nulla mors erit. Summa tunc Dei clarificatio, quia summa gloria. A ueteribus autem gloria, qua gloriosi homines dicuntur, ita est definita: Gloria est frequens de aliquo fama cum laude. At si homo laudatur, cum fame creditur, quomodo Deus laudabitur, quando ipse uidebitur?  Propter quod scriptum est: Beati qui habitant in domo tua, in secula seculorum laudabunt te . Ibi erit Dei sine fine laudatio, ubi erit Dei plena cognitio; et quia plena cognitio, ideo clarificatio, uel glorificatio. Sed prius hic clarificatur Deus, dum annuntiatus hominibus innotescit, et per fidem credentium predicatur, propter quod dicit:

Ego te clarificaui super terram: opus consummaui quod dedisti mihi, ut faciam. Non ait iussisti, sed dedisti, ubi commendatur euidens gratia. Quid enim habet, quod non accepit, etiam in unigenito humana natura? An non accepit ut nichil mali, sed bona faceret omnia, quando in unitatem persone suscepta est a uerbo, per quod facta sunt omnia? Sed quomodo  consummauit opus, quod accepit ut faciat, cum restet adhuc passionis experimentum, ubi martyribus suis maxime prebuit quod sequerentur exemplum; unde ait apostolus Petrus: Christus pro nobis passus est, relinquens nobis exemplum, ut sequamur uestigia eius : nisi quia consummasse dicit quod se consummaturum certissime nouit? sicut longe ante in prophetia preteriti temporis usus est uerbis, quando post annos plurimos futurum fuerat quod dicebat. Foderunt, inquit, manus meas, et pedes meos; dinumerauerunt omnia ossa mea . Non ait Fodient et dinumerabunt. Et in hoc ipso euangelio: Omnia, inquit, que audiui a Patre meo, nota feci uobis . Quibus ait postea: Adhuc multa habeo uobis dicere, sed non potestis portare modo  . Qui enim certis et immutabilibus causis omnia futura predestinauit, quidquid facturus est fecit. Nam et per prophetam dictum de illo est: Qui fecit que futura sunt. Secundum hoc etiam quod sequitur dicit:

Et nunc clarifica me, tu Pater, apud temetipsum, claritate quam habui prius quam mundus esset apud te. Nam supra dixit: Pater, uenit hora, clarifica Filium tuum, ut Filius tuus clarificet te. In quo uerborum ordine ostenderat prius a Patre clarificandum Filium, ut Patrem clarificaret et Filius. Modo autem dicit: Ego te clarificaui super terram; opus consummaui, quod dedisti mihi ut faciam; et nunc clarifica me. Tanquam prior ipse Patrem clarificauerit, a quo deinde, ut clarificetur, exposcit. Ergo intelligendum est utroque  uerbo superius usum secundum id quod futurum erat: Clarifica Filium, ut clarificet Filius; modo uero usum fuisse uerbo preteriti temporis de re futura, ubi ait: Ego te clarificaui super terram; opus consummaui, quod dedisti mihi ut faciam. Deinde dicendo: Et nunc clarifica me, tu Pater, apud temetipsum, quasi posterius esset clarificandus a Patre, quem prius ipse clarificauerat, quid ostendit, nisi superius ubi ait: Ego te clarificaui super terram, ita locutum se fuisse, tanquam fecisset quod facturus esset; hic autem poposcisse ut Pater faceret, per quod illud Filius facturus esset, id est, ut Pater clarificaret Filium, per quam Filii clarificationem etiam Filius esset clarificaturus Patrem? Denique si de re que futura erat ponamus etiam futuri temporis uerbum, ubi pro tempore  futuro posuit ipse preteritum, nulla sententie remanebit obscuritas, uelut si dixisset: Ego te clarificabo super terram; opus consummabo, quod dedisti mihi ut faciam, et nunc clarifica me, tu Pater, apud temetipsum. Nempe ita planum est, sicut illud ubi ait: Clarifica Filium tuum, ut Filius tuus clarificet te. Et ipsa est omnino sententia, nisi quia hic dictus est eiusdem clarificationis modus, ibi autem tacitus, tanquam illud isto exponeretur eis quos poterat permouere quomodo Pater Filium, et maxime quomodo Patrem clarificaret Filius. Dicendo enim clarificari a se Patrem super terram, se autem a Patre apud eumdem Patrem, modum profecto utriusque clarificationis ostendit. Ipse quippe Patrem clarificauit super terram, eum gentibus predicando. Pater  uero ipsum apud semetipsum, ad suam dexteram collocando. Sed ideo postea de clarificando Patre, ubi ait: Ego te clarificaui, uerbum preteriti temporis ponere maluit, ut monstraret in predestinatione iam factum, et pro iam facto habendum quod certissime fuerat futurum; id est, ut a Patre apud Patrem glorificatus, Patrem super terram glorificaret et Filius. Sed hanc predestinationem in sua clarificatione manifestius aperuit, qua eum clarificauit Pater, in eo, quod adiunxit: Claritate quam habui priusquam mundus esset apud te. Ordo uerborum est quam habui apud te priusquam mundus esset. Ad hoc ualet quod ait: Et nunc clarifica me. Hoc est, sicut tunc, ita et nunc. Sicut tunc predestinatione ita et nunc perfectione fac in mundo, quod apud te iam fuerat ante  mundum. Fac in suo tempore quod ante omnia tempora statuisti. Hoc quidam sic intelligendum putauerunt tanquam natura humana, que suscepta est a uerbo, conuerteretur in uerbum, et homo mutaretur in Deum, imo si diligentius quod opinati sunt cogitemus, homo periret in Deo. Non enim quisquam ex ista mutatione hominis uel duplicari Dei uerbum dicturus est, uel augeri, ut aut duo sint quod unum fuit, aut amplius sit quod minus fuit. Porro si natura humana in uerbum mutata atque conuersa uerbum Dei quantum erat, et quod erat? Hoc erit: ubi est homo, si non periit? Sed ad hanc opinionem, quam ueritati prorsus non uideo conuenire, nichil nos urget, si Filio dicente: Et nunc clarifica me, tu Pater,  apud temetipsum claritate quam habui priusquam mundus esset apud te, intelligamus predestinationem claritatis humane que in illo est nature, ex mortali immortalis apud Patrem future; et hoc iam predestinando factum fuisse antequam mundus esset, quod in mundo etiam, si toto tempore fieret. Si enim de nobis dixit Apostolus: Sicut elegit nos in ipso ante mundi constitutionem , cur abhorrere putatur a uero, si tunc Pater caput nostrum glorificauit, quando nos in ipso, ut membra eius essemus, elegit? Sic enim nos electi, quomodo ipse clarificatus, quia priusquam mundus esset, nec nos eramus, nec ipse Mediator Dei et hominum, homo Christus iehsu . Sed ille qui per ipsum, in quantum uerbum eius est, etiam que futura sunt fecit, et uocat  ea que non sunt tanquam sint , profecto secundum id, quod Mediator Dei et hominum homo est, ante mundi constitutionem pro nobis Deus Pater glorificauit ipsum, sicut tunc elegit etiam nos in ipso. Quid enim dicit Apostolus? Scimus autem quoniam diligentibus Deum omnia cooperantur in bonum, iis qui secundum propositum uocati sunt. Quos enim presciuit et predestinauit, conformes fieri imaginis Filii eius, ut sit primogenitus in multis fratribus. Quos autem predestinauit, illos et uocauit. Nisi forte ipsum predestinatum dicere formidabimus, quia de nobis tantum, ut efficiamur, conformes imaginis eius, hoc dixisse uidetur Apostolus. Recte quippe dicitur, non predestinatus, secundum id, quod est uerbum Dei, Deus apud Deum. Ut quid enim predestinaretur,  cum iam esset quod erat, sine initio, sine termino, sempiternus? Illud autem predestinandum erat, quod nondum erat, ut sic suo tempore fieret, quemadmodum ante omnia tempora predestinatum erat ut fieret. Quisquis igitur Dei Filium predestinatum negat, hunc eumdem Filium hominis negat. Sed propter contentiosos etiam hinc audiamus Apostolum in suarum exordio litterarum: Paulus seruus Iesu Christi, uocatus Apostolus, segregatus in Euangelium Dei, quod ante promiserat per prophetas suos in Scripturis sanctis de Filio suo, qui factus est ei ex semine Dauid secundum carnem, qui predestinatus est Filius Dei in uirtute secundum Spiritum sanctificationis, ex resurrectione mortuorum. Secundum hanc ergo predestinationem etiam clarificatus est, priusquam  mundus esset, ut esset claritas eius, ex resurrectione mortuorum, apud Patrem, ad cuius dexteram sedet. Cum ergo uideret illius predestinate sue clarificationis uenisse iam tempus, ut et nunc fieret in redditione quod fuerat in predestinatione iam factum, orauit, dicens: Et nunc clarifica me, tu Pater, apud temetipsum, claritate quam habui, priusquam mundus esset, apud te, tanquam diceret claritate quam habui apud te, id est, illam claritatem quam habui apud te in predestinatione tua, tempus est ut habeam etiam uiuens in dextera tua.

Manifestaui nomen tuum hominibus, quos dedisti mihi de mundo. Quod si de his tantum dicit discipulis, cum quibus cenauit, et ad quos antequam  orare inciperet, tam multa locutus est, non pertinet hoc ad illam clarificationem, siue  glorificationem, de qua superius loquebatur, qua Filius clarificat, uel glorificat Patrem. Quanta est enim, uel qualis gloria, duodecim uel undecim potius innotuisse mortalibus? Si autem quod ait: Manifestaui nomen tuum hominibus, quos dedisti mihi de mundo, omnes hic intelligi uoluit, etiam qui in eum fuerant credituri, ad eius magnam, que futura erat ex omnibus gentibus, Ecclesiam, pertinentes, de qua in psalmo canitur: In Ecclesia magna confitebor tibi , est plane ista clarificatio, qua Filius clarificat Patrem, cum eius nomen notum facit omnibus gentibus, et tam multis generationibus hominum. Et tale hoc est quod hic  ait: Manifestaui nomen tuum hominibus, quos dedisti mihi de mundo, quale illud quod paulo ante dixerat: Ego te clarificaui super terram; pro tempore futuro, et illic et hic preteritum ponens, sicut qui sciret predestinatum esse ut id fieret, et ideo fecisse se dicens, quod erat sine ulla dubitatione facturus. Sed de his qui iam erant discipuli eius, non de omnibus qui in illum fuerant credituri, eum dixisse quod dixit: Manifestaui nomen tuum hominibus, quos dedisti mihi de mundo, ea que sequuntur credibilius esse demonstrent. Cum enim hoc dixisset, adiunxit:

Tui erant, et mihi eos dedisti, et sermonem tuum seruauerunt. Nunc cognouerunt quia omnia que dedisti mihi abs te sunt, quia uerba, que dedisti mihi, dedi eis, et ipsi acceperunt et cognouerunt uere, quia a te exii,  et crediderunt, quia tu me misisti. Quanquam et hec omnia de omnibus futuris fidelibus dici potuerunt specie perfecta, cum adhuc essent futura, sed ut de his solis quod tunc habebat discipulis hec loqui intelligatur, illud magis urget, quod paulo post ait: Cum essem cum eis, ego saluabam eos in nomine tuo. Quos dedisti mihi, custodiui; et nemo ex iis periit, nisi filius perditionis, ut Scriptura impleatur. Iudam significans, qui tradidit eum. Ex isto quippe duodenario numero apostolorum solus ille periit. Deinde subiungit: Nunc autem ad te uenio. Unde manifestum est eum de corporali sua dixisse presentia: Cum essem cum eis, ego seruabam eos, ueluti iam cum eis ea presentia non esset. Eo modo enim significare uoluit ascensionem suam mox futuram, de qua  dixit: Nunc autem ad te uenio, iturus utique ad dexteram Patris, unde uenturus est uiuos et mortuos iudicare, presentia itidem corporali secundum fidei regulam sanamque doctrinam; nam presentia spirituali cum eis erat utique futurus post ascensionem suam, et cum tota Ecclesia sua in hoc mundo usque in consummationem seculi. Unde non utique recte intelliguntur de quibus dixerit: Cum essem cum eis, ego seruabam eos, nisi hi quos in se credentes seruare iam ceperat presentia corporali, et quos relicturus fuerat absentia corporali, ut eos cum Patre seruaret presentia spirituali. Post uero adiungit et ceteros suos, ubi dicit: Non pro his autem rogo tantum, sed et pro eis qui credituri sunt  in me per uerbum eorum; ubi manifestius ostendit quod non de omnibus ad eum pertinentibus superius loqueretur, ab eo loco ubi ait: Manifestaui nomen tuum hominibus, quos dedisti mihi, sed de his tantum qui cum eum illa diceret audiebant. Ab ipso itaque orationis eius exordio, ubi, subleuatis oculis in celum dixit: Pater, uenit hora, clarifica Filium tuum, ut Filius tuus clarificet te, usque ad illud quod paulo post ait: Et nunc clarifica me, tu Pater, apud temetipsum, claritate quam habui antequam mundus esset, apud te, omnes suos uolebat intelligi, quibus notum faciendo Patrem, clarificat eum. Cum enim dixisset: Ut Filius tuus clarificet te, mox quemadmodum id fieret demonstrauit, dicens: Sicut dedisti ei potestatem omnis carnis, ut omne quod dedisti ei det  eis uitam eternam. Hec est autem uita eterna, ut cognoscant te solum uerum Deum, et quem misisti Iesum Christum. Non enim potest cognitione hominum clarificari Pater, nisi et ille cognoscatur, per quem clarificatur, id est, per quem populis innotescit. Hec est clarificatio Patris, que non circa solos illos apostolos facta est, sed circa omnes homines fit, quibus suis membris caput est Christus. Neque enim de solis apostolis potest intelligi: Sicut dedisti eis potestatem omnis carnis, ut omne, quod dedisti ei, det eis uitam eternam, sed utique de omnibus quibus in eum credentibus uita eterna donatur. Iam nunc ergo uideamus quid de illis a quibus tunc audiebatur discipulis suis dicat: Manifestaui, inquit, nomen tuum hominibus, quos dedisti mihi. Non ergo nouerant  Dei nomen, cum essent Iudei? et ubi est, quod legitur: Notus in Iudea Deus, in Isrel magnum nomen eius ? Ergo manifestaui nomen tuum hominibus istis, quos dedisti mihi de mundo, qui me audiunt hec dicentem, non illud nomen tuum, quo uocaris Deus, sed illud quo uocaris Pater meus, quod nomen manifestari sine ipsius Filii manifestatione non posset. Nam quod Deus dicitur, etiam omnibus gentibus ante quam in Christum crederent, non omnimodo esse potuit hoc nomen incognitum. Hec est enim uis uere diuinitatis, ut creature rationali iam ratione utenti non omnino ac penitus possit abscondi. Exceptis enim paucis, in quibus natura nimium deprauata est, uniuersum genus  humanum Deum mundi huius fatetur auctorem. In hoc ergo, quod fecit hunc mundum celo terraque conspicuum, etiam antequam imbuerentur in fide Christi, notus est omnibus gentibus. In hoc autem, quod non est iniuriis suis et cum diis falsis colendus, notus in Iudea Deus. In hoc uero, quod Pater est huius Christi, per quem tollit peccatum mundi , hoc nomen eius prius occultum omnibus, nunc manifestauit eis quos dedit ei Pater ipse de mundo. Sed quomodo manifestauit, si nondum uenit hora de qua superius dixerat quod ueniret hora cum iam non in prouerbiis, inquit, loquar uobis, sed palam de Patre meo annuntiabo uobis? An uero annuntiatio manifesta putabitur in prouerbiis? Cur ergo dictum est, palam annuntiabo, nisi quia in  prouerbiis non est palam? Quod autem non prouerbiis occultatur, sed uerbis manifestatur, procul dubio palam dicitur. Quomodo ergo manifestauit, quod nondum palam dixit? Proinde sic intelligendum est pro tempore futuro preteritum positum, quemadmodum illud. Omnia quecunque audiui a Patre meo, nota feci uobis, quod nondum fecerat, sed loquebatur quasi fecisset quod immobiliter esse prefixum sciebat ut faceret. Quid est autem Quos dedisti mihi de mundo? Dictum est enim de illis quod non essent de mundo. Sed hoc regeneratio prestitit, non generatio. Quid est etiam, quod sequitur: Tui erant, et mihi eos dedisti? An aliquando erant Patris, quando non erant unigeniti Filii eius? et habuit aliquando Pater aliquid sine Filio? Absit; ueruntamen habuit  aliquando aliquid Deus Filius, quod nondum habuit idem ipse homo Filius, quia nondum erat homo factus ex matre, quando tamen habebat uniuersa cum Patre; quapropter dixit Tui erant. Non se inde separauit Deus Filius, sine quo nichil unquam Pater habuit; sed solet ei tribuere omne quod potest, a quo est ipse qui potest. A quo enim habet ut sit, ab illo habet ut possit; et id simul utrumque semper habuit, quia nunquam fuit, et non potuit. Quocirca quidquid potuit Pater, semper cum illo fuit et potuit, quoniam ille qui nunquam non fuit, et nunquam non potuit, nunquam sine Patre fuit, nunquam sine illo Pater fuit. Quod itaque ait: Et mihi eos dedisti, hominem se accepisse hanc potestatem, ut eos haberet, ostendit, quoniam qui super omnes fuit non  semper homo fuit. Quamobrem cum Patri potius tribuisse uideatur ut ab eo illos acceperit, quoniam ex ipso est quidquid est, de quo est, etiam ipse sibi eos dedit, hoc est, cum Patre Deus Christus homini Christo, quod cum Patre non est, homines dedit. Denique qui hoc loco dicit: Tui erant, et mihi eos dedisti, iam superius eisdem discipulis dixerat: Ego uos de mundo elegi. Conteratur hic cogitatio carnalis, atque dispereat. De mundo sibi a Patre dicit Filius datos homines, quibus alio loco dicit: Ego uos de mundo elegi. Cum Patre idem ipse homo Filius de mundo eos accepit a Patre. Non enim Pater illos filio dedisset, nisi elegisset. Ac per hoc Filius, sicut non inde separauit Patrem, quando dixit: Ego uos de mundo elegi, quoniam simul eos elegit et Pater, sic  non inde separauit et se, quando dixit Tui erant, quia et ipsius filii Pater erat. Nunc autem homo idem ipse Filius accepit eos, qui non erant ipsius, quia et formam serui ipsius accepit, id est, que non erat ipsius. Sequitur ac dicit: Et sermonem tuum seruauerunt. Nunc cognouerunt quia omnia que dedisti mihi abs te sunt, id est, cognouerunt quia abs te sum. Simul enim Pater dedit omnia, cum genuit, qui haberet omnia. Quia uerba, inquit, que dedisti mihi, dedi eis; et ipsi acceperunt, id est, intellexerunt atque tenuerunt. Tunc enim uerbum accipitur, quando mente percipitur.

Et cognouerunt uere quia a te exii, et crediderunt quia tu me misisti. Et hic subaudiendum est uere.  Quod enim dixit: Cognouerunt uere, exponere uoluit adiungendo: Et crediderunt. Hoc itaque crediderunt uere quod cognouerunt uere. Id enim est a te exii, quod est: Tu me misisti. Cum ergo dixisset Cognouerunt uere, ne quisquam putaret istam cognitionem iam per speciem factam, non per fidem, exponendo addidit et crediderunt, ut subaudiamus uere, et intelligamus hoc dictum esse: Cognouerunt uere, quod est: Crediderunt uere; non eo modo, quem significauit paulo ante, cum dixit: Modo creditis, uenit hora, et iam uenit, ut dispergamini unusquisque in propria, et me solum relinquatis, sed crediderunt uere, quomodo credendum est, inconcusse, firme, stabiliter, fortiter, non iam in propria redituri, et Christum relicturi. Adhuc ergo discipuli non erant  tales, quales eos dicit uerbis preteriti temporis, quasi iam essent, prenuntians quales futuri essent, accepto scilicet Spiritu sancto, qui eos, sicut promissum est, doceret omnia: quem priusquam acciperent, quomodo seruauerunt eius sermonem , quando primus eorum ter eum negauit, cum ex ore eius audisset quid futurum esset homini qui eum coram hominibus negauisset? Dedit ergo eis uerba, sicut dicit, que dedit ei Pater. Sed quando illa non foris in auribus, sed intus in cordibus spiritualiter acceperunt, tunc uere acceperunt, quia tunc uere cognouerunt. uere autem cognouerunt, quia uere crediderunt. Ipsi autem Filio quomodo Pater ea uerba dederit, quibus uerbis homo poterit explicare? Facilior sane questio uidetur, si  secundum id quod Filius est hominis accepisse a Patre illa uerba credatur, quanquam natus ex uirgine, quando et quomodo ea didicerit, quis enarrabit? quando etiam ipsam que de uirgine facta est generationem eius quis enarrabit ? Si uero secundum id quod est de Patre genitus, Patrique ceternus, accepisse a patre ista uerba cogitetur, nichil ibi temporis cogitetur, quasi prius fuerit qui ea non habuerit, atque ut haberet que non haberet acceperit, quoniam quidquid Deus Pater Deo Filio dedit, gignendo dedit. Ita enim dedit Filio Pater, sine quibus Filius esse non posset, sicut ei dedit ut esset. Nam quomodo aliter uerbo uerba daret aliqua, in quo ineffabiliter dixit omnia?

 Ego pro eis rogo, non pro mundo rogo, sed pro eis quos dedisti mihi. Mundum uult modo intelligi, qui uiuunt secundum concupiscentiam mundi, et non sunt in ea sorte gratie, ut ab illo eligantur ex mundo. Non itaque pro mundo, sed pro his quos ei Pater dedit rogare se dicit. Per hoc enim quod eos illi Pater iam dedit, factum est ut non pertineant ad eum mundum, pro quo non rogat. Deinde subiungit:

Quia tui sunt. Neque enim quia Pater eos Filio dedit, amisit ipse, quos dedit, cum adhuc Filius sequatur, et dicat:

Et mea omnia tua sunt, et tua mea. Ubi satis apparet quomodo unigeniti Filii sint omnia que sunt Patris; per hoc utique, quod etiam ipse Deus est, et de Patre Patri est natus equalis, non quomodo dictum  est uni ex duobus filiis, maiori scilicet: Tu mecum semper es, et omnia mea tua sunt ; Illud enim dictum est de his omnibus creaturis que infra creaturam sanctam rationalem sunt, que utique subduntur Ecclesie. In qua uniuersa Ecclesia et illi duo intelliguntur filii maior et minor cum omnibus angelis sanctis, quibus erimus equales in regno Christi et Dei. Hoc autem ita dictum est: Et mea omnia tua sunt, et tua mea, ut hic sit etiam ipsa creatura rationalis, que non nisi Deo subditur, ut ei que infra illam sunt cuncta subdantur. Hec ergo cum sit Dei Patris, non simul esset et Filii, nisi Patri esset equalis. De ipsa quippe agebat, cum diceret: Non pro mundo rogo, sed pro his quos dedisti mihi, qui tui sunt, et mea omnia tua sunt, et tua mea.  Nec fas est ut sancti, de quibus hec locutus est, cuiusquam sint, nisi eius a quo creati et sanctificati sunt. Ac per hoc omnia que ipsorum sunt necesse est ut eius sint cuius et ipsi sunt. Ergo cum et Patris et Filii sunt, equales eos esse demonstrat, quorum equaliter sunt. Illud autem quod ait, cum de Spiritu sancto loqueretur: Omnia que habet Pater, mea sunt, propterea dixi, quia de meo accipiet, et annuntiabit uobis, de his dixit que ad ipsam Patris pertinent diuinitatem, in quibus illi est equalis, omnia que habet habendo. Neque enim Spiritus sanctus de creatura que Patri est subdita et Filio, fuerat accepturus quod ait, de meo accipiet, sed utique de Patre, de quo procedit Spiritus, de quo est natus et Filius.

 Et clarificatus sum, inquit, in eis. Nunc suam clarificationem tanquam facta sit dicit, cum adhuc esset futura: superius autem a Patre poscebat ut fieret. Sed utrum ipsa sit clarificatio de qua dixerat: Et nunc clarifica me tu, Pater, apud temetipsum, claritate quam habui prius quam mundus esset, apud te, utique requirendum est. Si enim apud te, quomodo in eis? An cum hoc ipsum innotescit eis, ac per ipsos omnibus qui credunt eis testibus suis, possumus plane sic intelligere dixisse Dominum de Apostolis quod clarificatus sit in eis? Dicendo enim esse iam factum, ostendit iam fuisse predestinatum, et certum haberi uoluit quod esset futurum.

Et iam, inquit, non sum in mundo, et hi in mundo  sunt. Si horam prorsus illam qua loquebatur attendas, utrique adhuc in mundo erant, et ipse, scilicet, et illi de quibus hoc dicebat. Non enim secundum profectum cordis et uite id accipere possumus uel debemus, ut illi propterea esse adhuc dicantur in mundo, quod mundana adhuc sapiant; ille autem iam non esse in mundo, sapiendo diuina. Positum est enim hic unum uerbum quod nos ita intelligere omnino non sinat, quia non ait: Et non sum in mundo, sed: Iam non sum in mundo, per hoc ostendens se fuisse in mundo, iam non esse. Nunquid ergo fas est ut eum credamus aliquando mundana sapuisse, et ab hoc errore liberatum, iam illa non sapere? Quis tam impio sensu se induerit? Restat igitur ut secundum id quod etiam ipse in mundo  prius erat, in mundo se dixerit iam non esse, profecto presentia corporali, a mundo, scilicet, absentiam suam iam cito futuram, illorum autem tardius: per hoc ostendens, quod se iam non hic esse, illos autem hic esse dixit, cum et ipse hic, et illi hic, adhuc essent. Sic enim est locutus homo congruens hominibus, ut mos loquendi sese habet humanus. An non quotidie dicimus: Iam non est hic, de aliquo quantocius abituro? Et maxime hoc de morituris solet dici, quanquam et ipse Dominus, tanquam preuidens quid lecturos mouere posset, adiecit:

Et ego ad te uenio. Sic exponens quodammodo cur dixerit: Iam non sum in mundo. Commendat ergo Patri eos quos corporali absentia relicturus est, dicens:

 Pater sancte, serua eos in nomine tuo, quos dedisti mihi. Nempe sicut homo Deum rogat pro discipulis suis quos accepit a Deo. Sed attende quod sequitur:

Ut sint, inquit, unum, sicut et nos. Non ait: Ut nobiscum sint unum; aut: Ut simus unum et ipsi, et nos, sicut unum sumus nos; sed ait: Ut sint unum, sicut et nos. Ipsi utique in natura sua sint unum, sicut et nos in nostra unum sumus. Quod procul dubio uerum non diceret, nisi Deus hoc diceret, quod eiusdem nature Deus est, cuius et Pater, secundum quod alibi dixit: Ego et Pater unum sumus , non secundum id quod etiam homo est; nam secundum hoc, Pater maior me est dixit .

Cum essem cum eis, ego seruabam eos in nomine tuo.  Me, inquit, ueniente ad te, serua eos in nomine tuo, in quo eos, quando cum eis eram, et ipse seruabam. In nomine Patris seruabat discipulos suos Filius homo, cum eis humana presentia constitutus. Sed etiam Pater in nomine Filii seruabat, quos in nomine Filii petentes exaudiebat. His quippe idem Filius dixerat: Amen amen dico uobis, si quid petieritis Patrem in nomine meo, dabit uobis. Neque hoc tam carnaliter debemus accipere, ueluti uicissim nos seruent Pater et Filius, amborum in nobis custodiendis alternante custodia, quasi succedat alius quando discesserit alius. Simul enim nos custodiunt Pater, et Filius, et Spiritus sanctus, qui est unus uerus beatus Deus. Sed Scriptura nos non leuat,  nisi descendat ad nos, sicut uerbum caro factum descendit ut leuaret, non cecidit ut iaceret. Si descendentem cognouimus, cum leuante surgamus, et intelligamus, cum ita loquitur, personas eum distinguere, non separare naturas. Quando ergo seruabat discipulos suos Filius presentia corporali, non exspectabat Pater ad custodiendum succedere Filio discedenti, sed eos ambo seruabant potentia spirituali; et quando abiens abstulit Filius presentiam corporalem, tenuit cum Patre custodiam spiritualem, quia et custodiendos quando Filius homo accepit, custodie paterne non eos abstulit; et cum Pater Filio custodiendos dedit, non dedit sine ipso cui dedit, sed homini Filio non sine Deo, eodem ipso utique Filio. Sequitur ergo Filius, et dicit:

 Quos dedisti mihi, ego custodiui, et nemo ex his periit, nisi filius perditionis, ut Scriptura impleatur. Filius perditionis dictus est tradito. Christi, perditioni predestinatus, secundum Scripturam, quia de illo in psalmo centesimo octauo maxime prophetatur.

Nunc autem, inquit, ad te uenio; et hec loquor in mundo, ut habeant gaudium meum impletum in semetipsis. Ecce in mundo se loqui dicit, qui paulo ante dixerat: Iam non sum in mundo. Quod cur dixerit, ibi exposuimus, imo ipsum id exposuisse docuimus. Ergo et quia nondum abierat, hic adhuc erat; et quia mox fuerat abiturus, hic quodammodo iam non erat. Quod sit autem hoc gaudium, de quo ait: Ut habeant gaudium meum impletum in semetipsis, iam superius  expressum est, ubi ait: Ut sint unum, sicut et nos. Hoc gaudium suum, id est, a se in eos collatum, in eis dicit implendum, propter quod se locutum dixit in mundo. Hec est pax illa et beatitudo in futuro seculo; propter quam consequendam, temperanter et iuste et pie uiuendum est in hoc seculo. Loquens adhuc Dominus ad Patrem, et orans pro discipulis suis, dicit:

Ego dedi eis sermonem tuum, et mundus odio eos habuit. Nondum id experti fuerant passionibus suis, que illos postea sunt secute; sed more suo dicit ista, uerbis preteriti temporis futura prenuntians. Deinde causam subiiciens cur eos odio habuit mundus:

Quia non sunt, inquit, de mundo, sicut et ego non  sum de mundo. Hoc eis regeneratione collatum est. Nam generatione de mundo erant: propter quod iam eis dixerat: Ego uos de mundo elegi. Donatum est ergo eis, ut sicut ipse, nec ipsi essent de mundo, eos ipso liberante de mundo. Ipse autem de mundo nunquam fuit, qui etiam secundum formam serui de Spiritu sancto ipse natus est, de quo illi renati. Nam si propterea illi iam non de mundo, quia renati sunt de Spiritu sancto, propterea ille nunquam de mundo, quia natus est de Spiritu sancto:

Non rogo, inquit, ut tollas eos de mundo, sed ut serues eos ex malo. Adhuc enim necessarium habebant, quamuis iam non essent de mundo, esse tamen in mundo. Repetit eamdem sententiam.

De mundo, inquit, non sunt, sicut et ego non sum  de mundo. Sanctifica eos in ueritate. Sic enim seruantur ex malo, quod superius orauit ut fieret. Queri autem potest quomodo de mundo iam non erant, si sanctificati in ueritate nondum erant? aut si iam erant, cur poscat ut sint? An quia et sanctificati, in eadem proficiunt sanctitate, fiuntque sanctiores, neque hoc sine adiutorio gratie Dei, sed illo eorum sanctificante profectum, qui sanctificauit inceptum? Unde et Apostolus dicit: Qui in uobis opus bonum cepit, perficiet usque in diem Christi Iesu . Sanctificantur itaque in ueritate heredes testamenti noui; cuius ueritatis umbre fuerant sanctificationes ueteris testamenti. Et cum sanctificantur in ueritate, utique sanctificantur in Christo, qui ueraciter  dixit: Ego sum uia, ueritas, et uita . Item quando ait: ueritas liberabit uos , paulo post exponens quid dixerit: Si uos, inquit, Filius liberauerit, tunc uere liberi eritis . Ut ostenderet hoc prius dixisse ueritatem, quod postmodum Filium. Quid ergo aliud et hoc loco dixit: Sanctifica eos in ueritate, nisi: Sanctifica eos in me? Denique sequitur, et hoc apertius insinuare non desinit.

Sermo tuus, inquit, ueritas est. Quid aliud dixit quam: Ego ueritas sum? Grecum quippe Euangelium habet, quod etiam ibi legitur ubi dictum est: In principio erat uerbum, et uerbum erat apud Deum, et Deus erat uerbum . Et utique ipsum uerbum nouimus unigenitum Dei Filium, quod  caro factum est, et habitauit in nobis . Unde et hic poni potest, et in quibusdam Codicibus positum est: uerbum tuum ueritas est, sicut in quibusdam Codicibus etiam ibi scriptum est: In principio erat sermo. In Greco autem sine ulla uarietate et ibi et hic est. Sanctificat itaque Pater in ueritate, id est, in uerbo suo, in unigenito suo, suos heredes, eiusque coheredes. Sed nunc adhuc de apostolis loquitur, nam secutus ita adiungit:

Sicut me misisti in mundum, et ego misi eos in mundum. Quos misit, nisi apostolos suos? Nam et ipsum nomen , quoniam Grecum est, nichil nisi missum significat in Latino. Misit ergo Deus Filium suum, non in carne peccati, sed in similitudine carnis peccati ; et misit Filius eius eos quos natos  in carne peccati sanctificauit a labe peccati. Sed quoniam per hoc quod Mediator Dei et hominum homo Christus iehsu factus est caput Ecclesie, illi membra sunt eius; ideo ait quod sequitur:

Et pro eis ego sanctifico meipsum. Quid est enim: Et pro eis ego sanctifico meipsum, nisi: Eos in meipso sanctifico? cum et ipsi sint ego, quoniam de quibus hoc ait, ut dixi, membra sunt eius, et unus est Christus caput et corpus, docente Apostolo, atque dicente de semine Abrahe: Si autem uos Christi, ergo Abrahe semen estis , cum dixisset superius: Non dicit: Et seminibus, tanquam in multis, sed, tanquam in uno: Et semini tuo, quod est Christus . Si ergo semen Abrahe, hoc est Christus, quid aliud dictum est, quibus dictum est: Ergo  Abrahe semen estis, nisi: Ergo Christi estis? Inde est quod alio loco idem ipse Apostolus ait: Nunc gaudeo in passionibus pro uobis, et adimpleo ea que desunt pressurarum Christi, in carne mea . Non dixit pressurarum mearum, sed Christi, quia membrum erat Christi. Mox addit:

Ut sint et ipsi sanctificati in ueritate. Quod quid est aliud, quam in me? secundum id quod ueritas est uerbum illud in principio, Deus, in quo et ipse Filius hominis sanctificatus est ab initio creationis sue, quando uerbum factum est caro, quia una persona facta est uerbum et homo. Tunc ergo sanctificauit se in se, hoc est hominem se, in uerbo se, quia unus est Christus uerbum et homo, sanctificans hominem  in uerbo. Propter sua uero membra: Et pro eis, inquit, ego. Id est, quod promisi etiam ipsis, quia et ipsi sunt ego; sicut mihi profuit in me, quia homo sum sine ipsis, et ego sanctifico meipsum, hoc est, ipsos in me, tanquam meipsum, sanctifico ego, quoniam in me etiam ipsi sunt ego. Ut sint et ipsi sanctificati in ueritate. Quid est: Et ipsi, nisi: quemadmodum ego in ueritate, quod sum ego?

Non pro eis autem rogo tantum. Id est, pro discipulis qui cum illo tunc erant.

Sed et pro eis, inquit, qui credituri sunt per uerbum eorum in me. Ubi omnes suos intelligi uoluit, non solum qui tunc erant in carne, sed etiam qui futuri erant. Quotquot enim postea crediderunt in eum, per uerbum apostolorum sine dubio crediderunt, et  donec ueniat credituri sunt. Ipsis enim dixerat: Et uos testimonium perhibebitis, quia ab initio mecum estis. Et per hos Euangelium ministratum est, etiam antequam scriberetur. Et utique quisquis in Christum credit, Euangelio credit. Non itaque hi tantum intelligendi sunt, quos ait in se credituros per uerbum eorum, qui ipsos, cum in carne uiuerent, apostolos audiebant, sed et post obitum eorum, et nos longe post nati, per uerbum eorum credimus in Christum, quoniam ipsi qui cum illo tunc fuerunt quod ab illo audierunt ceteris predicauerunt; atque ita uerbum eorum, ut etiam nos crederemus, ad nos usque peruenit, ubicunque est eius Ecclesia, et peruenturum est ad posteros, quicunque ubicunque in eum postea credituri sunt. Potest itaque uideri iehsu in hac oratione,  non orasse pro quibusdam suis, nisi diligenter scrutemur in eadem oratione uerba eius. Si enim pro eis prius orauit, sicuti iam ostendimus, qui cum illo tunc erant, postea uero etiam pro eis, qui per uerbum eorum in illum fuerant credituri, potest dici non orasse pro illis, qui neque tunc erant cum illo, quando ista dicebat, neque per uerbum eorum postea, sed in eum siue per ipsos, siue quomodolibet, tamen ante crediderant. Nunquid enim cum illo tunc erat Nathanel? Nunquid Ioseph ille ab Arimathia, qui corpus eius a Pilato petiuit, quem iam discipulum eius fuisse iste ipse Ioannes Euangelista testatur? Nunquid Maria mater eius, et alie femine quas eius discipulas in Euangelio iam tunc fuisse didicimus, nunquid cum illo tunc erant, de quibus sepe dicit  idem Ioannes euangelista: Multi crediderunt? Nam unde erat multitudo illa eorum qui cum ramis partim precedebant, partim sequebantur insidentem iumento, dicentes: Benedictus qui uenit in nomine Domini ? Et cum eis pueri, de quibus ait fuisse predictum? Ex ore infantium et lactentium perfecisti laudem ? Unde quingenti fratres, quibus simul post resurrectionem non apparuisset, nisi in eum ante credidissent? Unde illi centum et nouem, qui cum istis undecim centum uiginti erant, quando simul congregati post eius ascensionem exspectauerunt et acceperunt promissum Spiritum sanctum ? Unde erant isti omnes, nisi ex illis de quibus dictum est: Multi crediderunt in eum ?  Non ergo pro eis tunc Saluator orauit, quoniam pro eis orauit qui cum illo tunc erant, et pro aliis qui per uerbum eorum in eum iam non crediderant, sed fuerant credituri? Isti autem nec cum illo tunc erant, et in eum iam ante crediderant. Omitto dicere de Simeone sene, qui in infantulum credidit; de Anna prophetissa ; de Zacaria, et Elizabeth , qui eum prophetauerunt antequam de uirgine nasceretur; de filio eorum Ioanne, precursore eius, amico sponsi, qui eum et in sancto Spiritu agnouit, et absentem predicauit, et aliis agnoscendum, cum presens esset, ostendit . Hos omitto, quoniam responderi potest orandum pro talibus mortuis non fuisse, qui cum magnis suis meritis hinc abierant, et recepti quiescebant, hoc enim  de antiquis iustis similiter respondetur. Quis enim eorum a damnatione totius masse perditionis, que per unum hominem facta est, saluus esse potuisset, nisi in unum Mediatorem Dei et hominum in carne uenturum, reuelante Spiritu, credidisset? Sed nunquid ei pro apostolis orandum fuit, et pro tam multis qui in hac uita adhuc erant, nec cum illo tunc erant, et ante iam crediderant, orandum non fuit? Quis hoc dixerit? Intelligendum est igitur quod nondum in eum sic crediderant, quomodo in se ipse credi uolebat, quandoquidem et ipse Petrus, cui confitenti et dicenti, Tu es Christus Filius Dei uiui , tam magnum testimonium perhibuerat, magis eum mori nolebat, quam mortuum resurrecturum esse credebat; unde mox ab eo appellatus est Satanas  . Fideliores itaque reperiuntur, qui defuncti iam fuerant, et resurrecturum Christum, reuelante Spiritu, non utique dubitabant, quam illi qui cum credidissent ipsum redempturum Isrel, uisa eius morte, spem totam quam de illo habuerant perdiderunt. Nihil itaque melius credimus quam post eius resurrectionem, impartito Spiritu sancto, edoctis et confirmatis apostolis, eisque in Ecclesia primitus doctoribus constitutis, per eorum uerbum sic alios credisse, quemadmodum in Christum credi oportebat; id est, ut fidem resurrectionis eius tenerent, ac per hoc, et illos omnes qui iam in eum credidisse uidebantur ad eorum numerum pertinuisse pro quibus orauit, dicens: Non pro his autem rogo tantum, sed et pro eis qui credituri sunt per uerbum  eorum in me. Sed restat nobis ad istam questionem adhuc soluendam beatus apostolus Paulus, et latro ille crudelis in scelere, fidelis in cruce. Paulus quippe Apostolus non ab hominibus, neque per hominem, sed per Iesum Christum, se factum dicit apostolum , et de ipso suo loquens euangelio ait: Neque enim ego ab homine accepi illud, neque didici, sed per reuelationem Iesu Christi . Quomodo igitur erit in eis, de quibus dictum est: Credituri sunt per uerbum eorum in me? Latro uero ille tunc credidit, quando in ipsis doctoribus fides que fuerat qualiscunque defecit. Nec ipse itaque per eorum uerbum credidit in Christum Iesum, et tamen sic credidit, ut quem uidebat crucifixum, confiteretur  non solum resurrecturum, uerum etiam regnaturum, dicendo: Memento mei cum ueneris in regnum tuum . Proinde relinquitur, ut si Dominus iehsu in hac oratione pro suis omnibus quicunque in hac uita  uel tunc erant, uel futuri erant, orasse credendus est, sic intelligamus quod dictum est, per uerbum fidei quod predicauerunt in mundo, hic significatum esse credamus: dictum autem esse uerbum eorum, quoniam ab ipsis est primitus ac precipue predicatum. Iam enim ab ipsis predicabatur in terra, quando per reuelationem Iesu Christi ipsum uerbum eorum Paulus accepit; unde et contulit cum eis Euangelium, ne forte in uacuum cucurrisset, aut curreret ; et dextras ei dederunt, quia  et in illo quamuis non per eos illi datum, tamen uerbum suum, quod iam predicabant, et in quo fundati fuerant, inuenerunt; de quo uerbo resurrectionis Christi idem dicit Apostolus: Siue ego, siue illi, sic predicamus, et sic credidistis . Et iterum: Hoc est, inquit, uerbum fidei, quod predicamus, quia si confessus fueris in ore tuo, quod Dominus est iehsu Christus, et credideris in corde tuo, quia Deus illum suscitauit a mortuis, saluus eris . Et in Actibus apostolorum legitur, quod in Christo Deus definierit fidem omnibus, suscitans eum a mortuis. Hoc uerbum fidei, quia principaliter ac primitus per apostolos qui ei coheserant, predicatum est, ideo uerbum eorum, dictum est . Neque enim propterea non uerbum Dei, quia dictum est  uerbum eorum, cum dicat idem Apostolus Thessalonicenses accepisse a se non ut uerbum hominum, sed sicut est, inquit, uere uerbum Dei . Ideo ergo Dei, quia Deus id donauit. Eorum uero uerbum dictum est, quia hoc predicandum, illis Deus primitus ac precipue commendauit. Ergo illa oratione pro omnibus quos redemit, siue tunc in carne uiuentes, siue postea futuros, Redemptor noster orauit, cum rogans pro apostolis qui cum illo tunc erant, adiunxit etiam illos qui per eorum uerbum in eum fuerant credituri. Cum ergo Dominus iehsu orasset pro discipulis suis quos tunc secum habebat, atque adiunxisset suos alios, dicens: Non pro his autem rogo tantum, sed et pro eis qui credituri sunt per uerbum eorum in me, uelut quereremus  quid uel quare pro illis rogaret, continuo subintulit dicens:

Ut omnes unum sint, sicut tu, Pater, in me, et ego in te, ut et ipsi in nobis unum sint. Et superius cum adhuc pro solis discipulis quos secum habebat oraret: Pater sancte, inquit, serua eos in nomine tuo, quos dedisti mihi, ut sint unum, sicut et nos. Hoc ergo etiam nunc et pro nobis rogauit, quod tunc pro illis, ut omnes, hoc est, et nos, et illi, unum simus. Ubi diligenter aduertendum est non dixisse Dominum: ut omnes unum simus, sed ut omnes unum sint, sicut tu, Pater, in me, et ego in te, subintelligitur unum sumus. Quod aptius dicitur postea, quia et prius dixerat de discipulis qui cum illo erant ut sint unum,  sicut et nos. Quamobrem ita est Pater in Filio, et Filius in Patre, ut unum sint, quia unius substantie sunt. Nos uero esse quidem in eis possumus, unum tamen cum eis esse non possumus, quia unius substantie nos et ipsi non sumus, in quantum Filius cum Patre Deus est. Nam in quantum homo est, eiusdem substantie est cuius et nos sumus. Sed nunc illud potius uoluit commmendare, quod alio loco ait: Ego et Pater unum sumus. Ubi eamdem Patris et suam significauit esse naturam, ac per hoc cum et in nobis sint Pater et Filius, uel etiam Spiritus sanctus, non debemus eos putare nature unius esse nobiscum. Sic itaque sunt in nobis, uel nos in illis, ut unum sint in natura sua, nos unum in nostra. Sunt quippe ipsi in nobis, tanquam Deus in  templo suo. Sumus autem nos in illis, tanquam creatura in Creatore suo. Deinde cum dixisset ut et ipsi nobis unum sint, adiunxit:

Ut mundus credat quia tu me misisti. Quid est ergo omnes unum sint, ut mundus credat? Ipsi quippe Omnes, mundus est credens. Neque enim alii sunt qui unum erant, et alius est mundus propterea crediturus, quia illi unum erant, cum procul dubio de his dicat: Ut omnes unum sint, de quibus dixerat: Non pro his autem rogo tantum, sed et pro eis qui credituri sunt per uerbum eorum in me, continuo subiungens ut omnes unum sint. Isti autem omnes, qui nisi mundus est, non hostilis utique, sed fidelis? Nam ecce qui dixerat Non pro mundo rogo, pro mundo rogat, ut credat, quoniam est mundus de quo scriptum  est: Ne cum hoc mundo damnemur . Pro isto mundo non rogat; neque enim quo sit predestinatus ignorat. Est et mundus de quo scriptum est: Non uenit Filius hominis ut iudicet mundum, sed ut saluetur mundus per ipsum . Unde et Apostolus: Deus erat, inquit, in Christo, mundum reconcilians sibi . Pro isto mundo dicens: Ut mundus credat quia tu me misisti. Per hanc enim fidem mundus reconciliatur Deo, cum credit in Christum, qui est missus a Deo. Quomodo ergo intellecturi sumus quod ait: Ut et ipsi in nobis unum sint, ut credat mundus quia tu me misisti, nisi quia non in eo causam posuit, ut credat mundus quia illi unum sunt, tanquam ideo credat quod eos esse unum uidet, cum ipse mundus sit, omnes qui credendo  unum fiunt; sed orando dixit: Ut mundus credat, sicut orando dixit: Ut omnes unum sint, orando dixit: Ut et ipsi in nobis unum sint; hoc est enim omnes unum sint, quod est mundus credat, quoniam credendo unum fiunt, et perfecte unum, qui cum natura essent unum, dissentiendo ab uno, non erant unum? Denique si uerbum quod ait, rogo, tertio subaudiamus, uel potius, quod plenius fiat, ubique ponamus, erit huius expositio sententie manifestior: Rogo ut omnes unum sint, sicut tu, Pater, in me, et ego in te. Rogo ut et ipsi in nobis unum sint. Rogo ut mundus credat quia tu me misisti. Ideo quippe addidit quod dixit, In nobis, ut quod unum efficimur fidelissima caritate, gratie Dei nouerimus tribuendum esse,  non nobis, sicut Apostolus cum dixisset: Fuistis enim aliquando tenebre, nunc autem lux, inquit ; et ne sibi hoc tribuerent, adiecit in Domino . Deinde Saluator noster rogando Patrem, se hominem demonstrabat. Nunc demonstrans et seipsum, quoniam cum Patre Deus est, facere quod rogat:

Et ego, inquit, claritatem quam dedisti mihi, dedi eis. Quam claritatem, nisi immortalitatem, quam natura humana in illo fuerat acceptura? Nam nec ipse adhuc acceperat eam, sed more suo propter immobilitatem predestinationis, preteriti temporis uerbis futurum significat, quod nunc clarificandus, hoc est suscitandus a Patre, et ipse sit nos ad eam claritatem suscitaturus in finem. Simile est hoc ei  quod alibi dicit: Sicut Pater suscitat mortuos et uiuificat, sic et Filius quos uult uiuificat . Et quos, nisi eosdem quos Pater? Quecunque enim Pater facit, non alia, sed hec et Filius, nec aliter, sed similiter facit; ac per hoc suscitauit et seipsum etiam ipse. Nam unde est: Soluite templum hoc, et in triduo resuscitabo illud? Proinde immortalitatis claritatem quam sibi a Patre datam dicit, etiam sibi ipse dedisse intelligendus est, etsi non dicit. Ideo quippe sepius solum Patrem facere dicit quod et ipse facit, ut cum Patre quidquid est, ei tribuat de quo est. Sed aliquando etiam tacito Patre se dicit facere, quod facit cum Patre, ut intelligamus ita Filium non esse a Patris opere separandum quando se tacito Patrem dicit aliquid operari, quemadmodum nec Pater ab opere Filii separatur  quando ipso tacito Filius operari dicitur quod nichilominus Pater operatur. Cum ergo tacet Filius in opere Patris operationem suam, humilitatem suam commendat, ut sit nobis salubrior. Cum uero uicissim in opere suo tacet operationem Patris, parilitatem suam commendat, ne credatur inferior. Isto modo igitur et hoc loco nec se fecit alienum a Patris opere, quamuis dixerit: Claritatem quam dedisti mihi, quia et ipse dedit eam sibi. Nec Patrem fecit alienum ab opere suo, quamuis dixerit dedi eis, quia et Pater illam dedit eis. Inseparabilia namque sunt opera non solum Patris et Filii, uerum etiam Spiritus sancti. Sicut autem ex eo quod Patrem pro suis omnibus rogauit, hoc fieri uoluit, ut omnes unum sint; ita ex hoc etiam suo beneficio  quod ait: Claritatem quam dedisti mihi, dedi eis, id fieri nichilominus uoluit. Nam continuo subiunxit:

Ut sint unum, sicut nos unum sumus; deinde addidit: Ego in eis, et tu in me, ut sint consummati in unum. Ubi se mediatorem inter Deum et homines breuiter intimauit. Neque enim hoc ita dictum est, tanquam Pater non sit in nobis, aut nos in Patre non simus, cum et alio loco dixerit: ueniemus ad eum, et mansionem apud eum faciemus ; et hic paulo ante non dixerit: Ego in eis, et tu in me, quod dixit modo: Aut ipsi in me, et ego in te, sed tu in me, et ego in te, et ipsi in nobis. Quod ergo nunc ait: Ego in eis, et tu in me, ita dictum est ex  persona Mediatoris, sicut illud quod Apostolus ait: uos Christi, Christus uero Dei . Quod uero addit: Ut sint consummati in unum, ostendit eo perduci reconciliationem, que fit per Mediatorem, ut perfecta beatitudine, cui nichil iam possit adiici, perfruamur. Unde id quod sequitur: Ut cognoscat mundus, quia tu me misisti, non sic accipiendum puto, tanquam iterum dixerit: Ut credat mundus. Aliquando enim et cognoscere pro eo quod est credere ponitur, ut est quod ait aliquanto superius: Et cognouerunt uere quia a te exii, et crediderunt quia tu me misisti. Hoc dixit posterius crediderunt, quod prius dixerat cognouerunt. Sed hic, quandoquidem de consummatione loquitur, talis est intelligenda cognitio, qualis erit per speciem, non qualis nunc  est per fidem. Nam uidetur ordo esse seruatus in eo quod paulo ante dixit: Ut credat mundus; hic autem: Ut cognoscat mundus. Ibi enim quamuis dixerit ut omnes unum sint, et in nobis unum sint, non ait tamen sint consummati in unum, atque ita subnexuit: Ut credat mundus, quia tu me misisti. Hic uero: Ut sint, inquit, consummati in unum; ac deinde non addidit ut credat mundus, sed ut cognoscat mundus quia tu me misisti. Quandiu enim credimus quod non uidemus, nondum sumus ita consummati, quemadmodum erimus cum meruerimus uidere quod credimus. Rectissime igitur ibi ait: Ut credat mundus; hic: Ut cognoscat mundus. Tamen et ibi et hic, quia tu me misisti, ut nouerimus quantum pertinet ad Patris et Filii inseparabilem caritatem, hoc nos modo  credere, quo tendimus credendo cognoscere. Si autem diceret: ut cognoscant quia tu me misisti, tantumdem ualeret, quantum hoc quod ait: Ut cognoscat mundus. Ipsi sunt enim mundus, non permanens inimicus, qualis est mundus damnationi predestinatus, sed ex inimico amicus effectus, propter quem Deus erat in Christo, mundum reconcilians sibi ; ideo dixit: Ego in eis, et tu in me, tanquam diceret: Ego in eis ad quos misisti me, et tu in me, mundum reconcilians tibi per me. Propterea sequitur etiam illud quod ait:

Et dilexisti eos, sicut et me dilexisti. In Filio quippe nos Pater diligit, quia in ipso nos elegit ante mundi constitutionem. Qui enim diligit unigenitum,  profecto diligit et membra eius, que adoptauit in eum per eum. Nec ideo pares sumus unigenito Filio, per quem creati et recreati sumus, quia dictum est: Dilexisti eos, sicut et me. Neque enim semper equalitatem significat, qui dicit: Sicut illud, ita et illud; sed aliquando tantum, quia est illud, est et illud; aut quia est illud, ut sit et illud. Quis enim dixerit eo prorsus modo in mundum a Christo apostolos missos, quo modo ipse est missus a Patre? Ut enim alias taceam differentias, quas commemorare longum est, missi sunt certe illi cum iam homines essent, missus est autem ipse, ut homo esset; et tamen superius ait: Sicut me misisti in mundum, et ego misi eos in mundum, tanquam diceret: Quia misisti me, misi eos. Ita et hoc loco: Dilexisti  eos, inquit, sicut et me dilexisti, quod aliud nichil est quam dilexisti eos, quoniam et me dilexisti. Non enim membra Filii non diligeret: qui diligit Filium. Aut alia causa est diligendi membra eius, nisi quia diligit eum. Sed diligit Filium secundum diuinitatem, quia genuit illum equalem sibi. Diligit eum etiam secundum id quod homo est, quia ipsum unigenitum uerbum caro factum est , et propter uerbum ei chara uerbi caro. Nos autem diligit, quoniam sumus eius membra quem diligit; et hoc ut essemus, propter hoc nos dilexit antequam essemus. Quapropter incomprehensibilis est dilectio qua diligit Deus, neque mutabilis. Non enim ex eo quo ei reconciliati sumus per sanguinem Filii eius, nos cepit diligere; sed ante mundi constitutionem dilexit  nos, ut cum eius unigenito etiam nos filii eius essemus, priusquam omnino aliquid essemus. Quod ergo reconciliati sumus Deo per mortem Filii eius, non sic audiatur, non sic accipiatur, quasi ideo nos reconciliauerit ei Filius, ut iam inciperet amare quos oderat: sicut reconciliatur inimicus inimico, ut deinde sint amici, et inuicem diligant, qui oderant inuicem; sed iam nos diligenti reconciliati sumus ei, cum quo propter peccatum inimicitias habebamus. Quod utrum uerum dicam, attestetur Apostolus: Commendat, inquit, dilectionem suam Deus in nobis, quoniam cum adhuc peccatores essemus, Christus pro nobis mortuus est. Habebat itaque ille erga nos caritatem, etiam cum inimicitias aduersus eum exercentes, operaremur iniquitatem; et  tamen ei uerissime dictum est: Odisti, Domine, omnes qui operantur iniquitatem. Proinde miro et diuino modo, et quando nos oderat, diligebat; oderat enim nos quales ipse non fecerat, et quia iniquitas nostra opus eius non omni ex parte consumpserat, nouerat simul in unoquoque nostrum et odisse quod feceramus, et amare quod fecerat. Et hoc quidem in omnibus intelligi potest de illo cui ueraciter dicitur: Nihil odisti eorum que fecisti . Non enim quod odisset, esse uoluisset, aut omnino esset, quod omnipotens esse noluisset, nisi et in eo quod odit, esset etiam quod amaret. Merito quippe odit, et, uelut regula sue artis, alienum improbat uitium; amat tamen suum etiam in uitio pro sua uel sanatione beneficiorum, uel damnatione iudicium. Ita  Deus nichil odit eorum que fecit. Naturarum enim, non uitiorum conditor, mala que odit, ipse non fecit, et de malis eisdem, uel sanando ea per misericordiam, uel ordinando per iudicium, bona sunt ipsa que fecit. Cum igitur eorum que fecit, nichil oderit, quis digne possit eloqui quantum diligat membra unigeniti sui, et quanto amplius ipsum unigenitum, in quo condita sunt omnia uisibilia et inuisibilia, que in suis generibus ordinata, ordinatissime diligit? Membra quippe unigeniti ad angelorum sanctorum equalitatem gratie sue largitate perducit; unigenitus autem cum sit Dominus omnium, procul dubio est Dominus angelorum, natura qua Deus est, non angelis, sed potius Patri equalis; gratia uero qua  homo est, quo modo non excedit excellentiam cuiuslibet angeli, cum sit una persona carnis et uerbi? In magnam spem Dominus iehsu suos erigit, qua maior omnino esse non possit. Audite, et estote in spe gaudentes, propter quod uita ista non amanda, sed toleranda sit, ut esse possitis in eius tribulatione patientes. Audite, inquam, et quo spes nostra leuetur, attendite. Christus iehsu dicit; Filius Dei unigenitus, qui Patri ceternus et equalis est, dicit, qui propter nos homo factus est, sed sicut omnis homo mendax non factus est, dicit; uia, uita, ueritas dicit; qui nondum uicit, de his quibus uicit, dicit; audite, credite, sperate, desiderate quod dicit:

Pater, inquit, quos dedisti mihi, uolo ut ubi ego  sum, et illi sint mecum. Qui sunt isti, quos dicit a Patre datos sibi? Nonne illi de quibus alio loco dicit: Nemo uenit ad me, nisi Pater, qui misit me, traxerit eum ? Iam quomodo ea que fieri dicit a Patre, faciat et ipse cum Patre, si quid in hoc Euangelio profecimus, nouimus. Ipsi sunt ergo quos a Patre accepit, quos et ipse de mundo elegit. Ad que elegit? ut iam non sint de mundo, sicut non est et ipse de mundo, et sint tamen etiam ipsi mundus credens, et cognoscens quod Christus a Deo Patre sit missus, ut mundus ex mundo liberaretur, ne mundus Deo reconciliandus cum mundo inimicissimo damnaretur. Sicut enim ait in huius orationis exordio, dedit ei potestatem omnis carnis, id est, omnis hominis, ut liberet quos uoluerit, damnet  quos uoluerit, qui uiuos et mortuos iudicabit; sed eos sibi dicit esse datos, quibus omnibus det uitam eternam. Sic enim ait: Ut omne quod dedit ei, det eis uitam eternam. Proinde non ei dati sunt, quibus uitam non dabit eternam, quamuis et ipsorum potestas ei data sit, cum potestas ei data est omnis carnis, id est, omnis hominis. Ita mundus reconciliatus ex inimico liberatur mundo, cum in illo exercet potestatem suam, ut eum in mortem mittat eternam; hunc autem facit suum, cui uitam donet eternam. Quapropter omnibus prorsus ouibus suis bonus pastor, omnibus membris suis magnum caput, promisit hoc premium, ut ubi est ipse, et nos cum illo simus, nec poterit nisi fieri quod omnipotenti  Patri se uelle dixit omnipotens Filius. Ibi est enim et Spiritus sanctus pariter eternus, pariter Deus, Spiritus unus duorum, et substantia uoluntatis amborum. Nam illud quod dixisse legitur propinquante passione: uerum non quod ego uolo, sed quod tu uis, Pater , quasi alia Patris, alia Filii sit uoluntas, aut fuerit, sonus est nostre infirmitatis quamuis fidelis, quam in se caput nostrum transfigurauit, quando etiam peccata nostra portauit. Unam uero esse Patris et Filii uoluntatem, quorum etiam Spiritus unus est, quo adiuncto agnoscimus Trinitatem, etsi intelligere nondum permittit infirmitas, credat pietas. Sed quoniam quibus promiserit, et quam firma sit ipsa promissio, pro sermonis breuitate iam diximus, hoc ipsum, quantum ualemus,  quid sit quod dignatus est promittere uideamus. Quos dedisti mihi, inquit, uolo ut ubi ego sum, et ipsi sint mecum. Quantum attinet ad creaturam in qua factus est ex semine Dauid secundum carnem, nec ipse adhuc erat, ubi futurus erat; sed eo modo dicere potuit Ubi ego sum, quod intelligere debemus, quod cito fuerat ascensurus in celum, ut iam ibi esse se diceret, ubi erat mox futurus. Potuit et illo modo quo ante iam dixerat loquens ad Nicodemum: Nemo ascendit in celum, nisi qui de celo descendit, Filius hominis qui est in celo . Nam et ibi non dixit Erit, sed Est, propter unitatem persone, in qua Deus et homo est, et homo Deus. In celo ergo nos futuros esse promisit. Illo enim forma serui leuata est, qua sumpsit ex uirgine, et ad Patris dexteram  collocata. Propter spem tanti huius boni et Apostolus ait: Deus autem qui diues est in misericordia, propter multam dilectionem qua dilexit nos, et cum essemus mortui peccatis, conuiuificauit nos Christo, cuius gratia sumus saluati, et simul excitauit in celestibus in Christo Iesu . Hoc ergo potest intelligi dixisse Dominus: Ut ubi sum ego, et illi sint mecum. Et ipse quidem de se dixit quod ibi iam esset, de nobis autem uelle se dixit ut essemus ibi cum illo, non quod iam essemus ostendit. Apostolus autem quod Dominus uelle se dixit ut fieret, tanquam factum fuerit est locutus. Non enim ait: Excitaturus est nos, et in celestibus sedere facturus, sed: Excitauit, et sedere in celestibus fecit, quia non inaniter sed fideliter iam deputat factum, quod futurum  esse non dubitat. Quod uero attinet ad formam Dei, in qua equalis est Patri, si secundum eam uelimus intelligere quod dictum est: uolo ut ubi ego sum, ut illi sint mecum, abscedat ab animo omnis imaginum corporalium cogitatio. Quidquid menti occurrerit longum, latum, crassum, qualibet luce corporea coloratum, per quelibet locorum spatia uel finita uel infinita diffusum: ab his omnibus quantum potest aciem sue contemplationis uel intentionis auertat; et non inquiratur equalis Patri Filius ubi sit, quoniam nemo inuenit ubi non sit; sed qui uult querere, querat potius ut cum illo sit, non ubique sicut ille, sed ubicunque esse poterit. Qui enim homini penaliter pendenti et salubriter confitenti ait: Hodie mecum eris in paradiso , secundum  id quod homo erat, anima eius ipso die futura fuerat in inferno, caro in sepulcro. Secundum id autem quod Deus erat, utique et in paradiso erat; et ideo latronis anima a pristinis facinoribus absoluta, et illius munere iam beata, quamuis ubique sicut ille esse non poterat, tamen etiam ipso die cum illo in paradiso poterat, unde ille qui ubique semper est non recesserat; propterea nimirum non ei satis fuit dicere: uolo ut ubi ego sum, et ipsi sint, sed addidit mecum. Esse cum illo enim bonum magnum est. Nam et miseri possunt esse ubi est ille, quoniam quicunque ubicunque fuerint, est et ille. Sed beati soli sunt cum illo, quia beati esse non poterunt, nisi ex illo. An non Deo ueraciter dictum  est: Si ascendero in celum, tu ibi es. Si descendero in infernum, ades . Aut uero Christus, non est Dei sapientia, que attingit ubique propter suam munditiam? Sed lux lucet in tenebris, nec eam tenebre comprehenderunt . Ac per hoc, ut de re uisibili quamuis longe dissimili qualecunque sumamus exemplum, sicut cecus etiam si ibi sit ubi lux est, non est tamen ipse cum luce, sed absens est a presente, ita infidelis atque impius, aut etiam fidelis et pius, nondum tamen ad intuendum sapientie lumen idoneus, etiam si esse nusquam possit, ubi non sit et Christus, non est tamen ipse cum Christo, duntaxat per speciem. Nam hominem pie fidelem, non est dubitandum cum Christo esse per fidem; propter quod dicit: Qui non est mecum aduersum  me est . Sed cum Patri Deo dicebat: Quos dedisti mihi, uolo ut ubi ego sum, et illi sint mecum, de specie illa omnimodo dicebat, in qua uidebimus eum sicuti est . Nemo serenissimum sensum nubilosa contradictione perturbet. Consequentia perhibeant testimonium precedentibus uerbis. Nempe cum dixisset: uolo ut ubi ego sum, et illi sint mecum, continuo secutus adiunxit:

Ut uideant claritatem meam, quam dedisti mihi, quia dilexisti me ante constitutionem mundi. Ut uideant, dixit, non Ut credant. Fidei merces est ista, non fides. Si enim fides ad Hebreos in Epistola recte definita est conuictio rerum que non uidentur , cur non merces fidei definiatur uisio rerum que credite sperabantur? Cum uiderimus enim claritatem  quam dedit Pater Filio, etiamsi eam dici hoc loco intelligamus, non quam Pater equali Filio gignens eum dedit, sed quam facto hominis Filio dedit ei post mortem crucis, quando ergo uidebimus illam Filii claritatem, profecto tunc fiet iudicium uiuorum atque mortuorum. Tunc tolletur impius, ne uideat claritatem Domini . Quam autem, nisi illam qua Deus est? Beati enim mundi cordis, quia ipsi Deum uidebunt . Nec mundi cordis sunt impii; propterea non uidebunt. Tunc ibunt ipsi in supplicium eternum , iusti autem ibunt in uitam eternam . Et que est uita eterna? ut cognoscant, inquit, te solum uerum Deum, et quem misisti, Iesum Christum. Non  utique sicut eum cognouerunt qui, licet non mundi cordis, tamen in forma serui clarificata iudicantem uidere potuerunt, sed sicut cognoscendus est a mundis corde solus uerus Deus cum Patre, et Spiritu sancto Filius, quia ipsa Trinitas est solus uerus Deus. Si ergo secundum id quod Filius Dei Deus est Patri equalis atque ceternus, accipiamus hoc dictum: uolo ut ubi ego sum, et ipsi sint mecum, in Patre cum Christo erimus; sed ille sicut ille, nos sicut nos, ubicunque corpore fuerimus. Si enim loca dicenda sunt et quibus non corpora continentur, et locus est cuique rei ubi est, locus Christi eternus ubi semper est, ipse Pater est, et locus Patris filius est, quia ego, inquit, in Patre, et Pater in me est,  et in hac oratione: Sicut tu, Pater, inquit, in me, et ego in te. Et locus noster ipsi sunt, quia sequitur: Ut et ipsi in nobis unum sint. Et nos locus Dei sumus, quoniam templum eius sumus, sicut orat pro nobis, qui mortuus est pro nobis, uiuitque pro nobis. In ipsis unum sumus, quia factus est in pace locus eius, et habitatio eius in Sion , que nos sumus. Sed quis idoneus est loca ista, uel que sunt in locis istis, sine spatiosis capacitatibus, et sine corporeis mobilibus cogitare? Non parum tamen proficitur, si saltem quidquid tale oculo cordis occurrerit negatur, respuitur, improbatur, et lux quedam in qua ista neganda respuenda, improbanda, cernuntur, sicut potuerit, cogitatur, et quamsit certa cognoscitur et amatur, ut inde surgatur, atque ad interiora  tendatur. Que cum penetrare mens inualida, et minus quam illa sunt pura, nequiuerit non sine amoris gemitu et desiderii lacrymis inde pellatur, et patienter ferat, quandiu fide mundatur, atque ut illic habitare ualeat, sanctis moribus preparetur. Quomodo ergo non erimus cum Christo ubi est, quando in Patre cum illo erimus, in quo est? Neque hinc Apostolus nobis, quamuis nondum rem tenentibus, sed tamen spem gerentibus tacuit. Ait enim: Si resurrexistis cum Christo, que sursum sunt querite, ubi Christus est in dextera Dei sedens; que sursum sunt sapite, non que super terram. Mortui enim estis, inquit, et uita uestra abscondita est cum Christo in Deo . Ecce interim fide ac spe uita nostra ubi Christus est, cum illo est, quia cum  Christo in Deo est. Ecce uelut iam factum est quod orauit ut fieret dicens: uolo ut ubi ego sum, et illi sint mecum, sed nunc per fidem, quando autem fiet per speciem? Cum Christus, inquit, apparuerit uita uestra, tunc et uos apparebitis cum illo in gloria . Tunc apparebimus quod tunc erimus, quia tunc apparebit non inaniter nos id credidisse ac sperasse antequam essemus. Faciet hoc ille, cui Filius cum dixisset: Ut uideant claritatem meam quam dedisti mihi, continuo subiunxit: Quia dilexisti me ante constitutionem mundi. In illo enim dilexit et nos ante constitutionem mundi; et tunc predestinauit quod in fine facturus est mundi.

Pater, inquit, iuste, mundus te non cognouit. Quia  iustus es, ideo te non cognouit. Mundus quippe ille damnationi predestinatus merito non cognouit, mundus uero quem per Christum reconciliauit sibi, non merito, sed gratia cognouit. Quid est enim eum cognoscere, nisi uita eterna, quam mundo damnato utique non dedit, reconciliato dedit? Propterea itaque mundus non cognouit, quia iustus es, et meritis eius ut non cognosceret retribuisti. Et propterea itaque mundus reconciliatus cognouit, quia misericors es, et ut cognosceret, ei non merito, sed gratia subuenisti. Denique sequitur:

Ego autem te cognoui. Ipse fons gratie est, Deus natura, homo autem de Spiritu sancto et uirgine, ineffabili gratia. Denique propter ipsum, quia gratia  Dei per Iesum Christum est Dominum nostrum .

Et hi cognouerunt, inquit, quia tu me misisti. Ipse est mundus reconciliatus. Sed quia tu me misisti, ideo cognouerunt; ergo gratia cognouerunt.

Et notum feci, inquit, eis nomen tuum, et notum faciam. Notum feci per fidem, notum faciam per speciem. Notum feci cum fide peregrinantibus, notum faciam sine fine regnantibus.

Ut dilectio, inquit, quam dilexisti me, in ipsis sit, et ego in ipsis. Non est usitata locutio, dilectio quam dilexisti me. Usitate quippe diceretur, dilectio quam dilexisti me. De Greco quidem ista translata est; sed sunt similes et Latine, sicut dicimus: Fidelem seruitutem seruiuit, strenuam militiam militauit;  quod dici debuisse uideatur: Fideli seruitute seruiuit, strenua militia militauit. Qualis autem ista locutio est: Dilectio quam dilexisti me, tali et Apostolus usus est, Bonum certamen certaui ; non ait: Bono certamine, quod usitatius et tanquam rectius diceretur. Quomodo autem dilectio qua dilexit Pater Filium, est et in nobis, nisi quia membra eius sumus, et in illo diligimur, cum ipse diligitur totus, id est, caput et corpus? Ideo subiunxit: Et ego in ipso, tanquam diceret: Quoniam ego sum et in ipsis. Aliter enim est in nobis tanquam in templo suo, aliter autem quia et nos ipse sumus, cum, secundum id quod, ut caput nostrum esset, homo factus est, corpus eius sumus.


Finita est Saluatoris oratio. Incipit Passio.



CAPUT XuIII.


Hec cum dixisset iehsu, egressus est cum discipulis suis, etc. Hoc, quod narrat ingressum Dominum cum discipulis suis in hortum, non continuo factum est cum eius illa finita esset oratio, de cuius uerbis ait: Hec cum dixisset iehsu; sed alia quedam interposita, que ab isto pretermissa, apud alios euangelistas leguntur, sicut apud hunc inueniuntur multa que illi similiter in sua narratione tacuerunt. Quomodo autem inter se omnes conueniant, nec ueritati que per alium promitur, ab alio repugnetur, quisquis nosse desiderat, non in his sermonibus, sed in aliis laboriosis litteris querat. Non ergo sic accipiamus quod ait: Hec cum dixisset iehsu, egressus est cum discipulis suis trans torrentem Cedron, ubi  erat hortus, in quem introiuit ipse, et discipuli eius, tanquam continuo post illa uerba in illum hortum fuerit ingressus, sed ad hoc ualeat quod dictum est: Hec cum dixisset iehsu, ut non eum ante opinemur ingressum quam illa uerba finiret.

Sciebat autem, inquit, et Iudas qui tradebat eum, locum. Ordo uerborum est: Sciebat locum, qui tradebat eum, quia frequenter, inquit, iehsu conuenerat illuc cum discipulis suis. Ibi ergo lupus ouina pelle contectus, et inter oues alto patrisfamilias consilio toleratus, didicit ubi ad tempus exiguum dispergeret gregem, insidiis appetendo pastorem .

Iudas ergo, inquit, cum accepisset cohortem, et a  principibus et Phariseis ministros, uenit illuc cum laternis, et facibus et armis. Cohors, non Iudeorum, sed militum fuit. A preside itaque intelligatur accepta, tanquam ad tenendum reum, seruato ordine legitime potestatis, ut nullus tenentibus auderet obsistere. Quanquam et manus tanta fuerit congregata, et sic armata ueniebat, ut uel terreret, uel etiam repugnaret, si quisquam Christum defendere auderet. Ita quippe eius abscondebatur potestas, et obtendebatur infirmitas, ut hec inimicis necessaria uiderentur aduersus eum in quem nichil ualuissent, nisi quod ipse uoluisset, bene utens bonus malis, et faciens bona de malis, ad faciendos bonos ex malis, et discernendos a malis.

iehsu itaque   sciens omnia que uentura erant super eum, processit, et dixit eis: Quid queritis? Responderunt ei: Iesum Nazarenum. Dicit eis iehsu: Ego sum. Stabat autem et Iudas qui tradebat eum cum ipsis. Ut ergo dixit eis: Ego sum, abierunt retrorsum, et ceciderunt in terram. Ubi nunc militum cohors et ministri principum ac Phariseorum? Ubi terror et munimen armorum? Nempe una uox dicentis Ego sum tantam turbam odiis ferocem, armisque terribilem, sine telo ullo perculit, repulit, strauit. Deus enim latebat in carne, et sempiternus dies ita membris occultabatur humanis, ut laternis et facibus quereretur. Occidendus a tenebris, Ego sum dicit, et impios deiecit. Quid iudicaturus faciet, qui iudicandus hoc fecit? Quid regnaturus poterit, qui moriturus hoc  potuit? Et nunc ubique per Euangelium Ego sum dicit Christus, et a Iudeis exspectatur Antichristus, ut retro redeant, et in terram cadant, quoniam deserentes celestia, terrena desiderant. Certe ad comprehendendum Iesum persecutores cum traditore uenerunt: quem querebant inuenerunt. Audierunt Ego sum. Quare non comprehenderunt, sed abierunt retrorsum, et ceciderunt, nisi quia hoc uoluit, qui potuit quidquid uoluit? uerum si nunquam se ab eis permitteret apprehendi, non quidem illi facerent propter quod uenerant; sed hoc ipse faceret propter quod uenerat? Eum quippe illi occidendum querebant seuiendo; sed querebat nos et ipse moriendo. Proinde quia temere uolentibus nec ualentibus ostendit potestatem suam, iam teneant eum, ut  faciat de nescientibus uoluntatem suam.

Iterum ergo eos interrogauit: Quid queritis? Illi autem dixerunt: Iesum Nazarenum. Respondit iehsu: Dixi uobis quia ego sum, si ergo me queritis, sinite hos abire. Ut impleretur sermo quem dixit: Quia quos dedisti mihi non perdidi ex eis quemquam. Si me, inquit, queritis, sinite hos abire. Inimicos uidet, et hoc faciunt quod iubet. Sinunt eos abire, quos non uult perire. Nunquid autem non erant postea morituri? Cur ergo si tunc morerentur, perderet eos, nisi quia nondum in eum sic credebant, quomodo credunt quicunque non pereunt?

Simon ergo Petrus habens gladium, eduxit eum, et percussit principis seruum, et abscidit auriculam eius  dextram. Erat autem nomen seruo Malchus. Solus hic euangelista etiam nomen serui huius expressit, sicut Lucas solus quod eius auriculam Dominus tetigerit et sanauit eum . Malchus autem interpretatur regnaturus. Quid ergo auris pro Domino amputata, et a Domino sanata significat, nisi auditum amputatum uetustate renouatum, ut sit in nouitate spiritus, et non in uetustate littere? Quod cum prestitum fuerit a Christo, quis dubitet regnaturum esse cum Christo? Quod autem seruus inuentus est, et hoc ad illam pertinet uetustatem, que in seruitutem generat, quod est Agar . Sed cum accessit sanitas, figurata est libertas. Factum tamen Petri Dominus improbauit, et progredi ultra prohibuit, dicens:

 Mitte gladium tuum in uaginam. Calicem quem dedit mihi Pater, non uis ut bibam illum? In suo quippe facto ille discipulus magistrum defendere uoluit, non quod significatum est cogitauit. Et ille igitur ad patientiam commonendus fuit, et hoc ad intelligentiam conscribendum. Quod autem a Patre sibi dicit datum calicem passionis, profecto illud est quod Apostolus ait: Si Deus pro nobis, quis contra nos? qui filio proprio non pepercit, sed pro nobis omnibus tradidit eum . uerum auctor calicis huius est etiam ipse qui bibit. Unde idem Apostolus item dicit: Christus dilexit nos, et tradidit seipsum pro nobis oblationem et hostiam Deo in odorem suauitatis .

Cohors ergo et tribunus et ministri Iudeorum comprehenderunt  Iesum, et ligauerunt eum. Comprehenderunt ad quem non accesserunt, quoniam dies ille, illi uero tenebre permanserunt; nec audierunt: Accedite ad eum, et illuminamini . Si enim sic accenderent, non eum manibus occidendum, sed recipiendum corde comprehenderent. Nunc autem quando eum illo modo comprehenderunt, tunc ab eo longius recesserunt, et ligauerunt eum a quo solui potius uelle debuerunt. Et erant fortassis in eis qui tunc imposuerunt Christo uincula sua, atque ab eo postea liberati dixerunt: Dirupisti uincula mea. Hec hodie satis sint, tractabuntur, Deo uolente, sermone alio que sequentur.

Posteaquam persecutores, tradente Iuda, comprehensum Dominum ligauerunt, qui, ut Apostolus  inquit, nos dilexit et tradidit semetipsum , pro nobis omnibus tradidit eum , ut intelligatur Iudas non laudabilis utilitate traditionis huius, sed sceleris uoluntate damnabilis,

Adduxerunt eum  ad Annam primum. Nec tacet causam cur ita factum sit.

Erat enim, inquit, socer Caiphe, qui erat pontifex anni illius. Erat autem, inquit, Caiphas qui consilium dederat Iudeis, quia expedit unum hominem mori pro populo. Merito et Mattheus cum id breuius narrare uoluisset, eum ad Caipham ducturum fuisse commemorat, quia et ad Annam prius ideo ductus est, quod socer eius fuerit. Ubi intelligendum  est hoc eumdem Caipham fieri uoluisse.

Sequebatur autem, inquit, Iesum Simon Petrus, et alius discipulus. Quisnam sit iste discipulus, non temere affirmandum est, quia tacetur. Solet autem idem Ioannes se ita significare, et addere: Quem diligebat iehsu. Fortassis ergo et hic ipse est. Quisquis tamen sit, sequentia uideamus.

Discipulus autem ille, inquit, erat notus pontifici, Petrus autem stabat ad ostium foris. Exiit ergo discipulus qui erat notus pontifici et dixit ostiarie, et introduxit Petrum. Dixit ergo Petro ancilla ostiaria: Nunquid et tu ex discipulis es hominis istius? Dixit ille: Non sum. Ecce est illa promittentis audacia, et de se plurimum prefidentis. Ubi sunt uerba illa quando ait: Quare non possum sequi te modo? Animam meam pro  te ponam . Hoccine est sequi magistrum, se negare discipulum? Siccine pro Domino anima ponitur, ut hoc ne fiat, uox ancille formidetur? Sed quid mirum si Deus uera predixit, homo autem falsa presumpsit? Sane in ista que iam cepta negatione apostoli Petri debemus aduertere non solum ab eo negari Christum, qui dicit eum non esse Christum, sed ab illo etiam qui cum sit negat se esse Christianum. Dominus enim non ait Petro: Discipulum meum te negabis, sed me negabis. Negauit ergo ipsum, cum se negauit eius esse discipulum. Quid autem aliud isto modo, quam se negauit esse Christianum? Quamuis enim discipuli Christi nondum appellarentur hoc nomine , iam tamen erat, res ipsa illo postea uocabulo nuncupanda. Iam erant discipuli, qui postea sunt appellati Christiani, et hoc commune nomen, sicut communem fidem, etiam ad posteros transmiserunt. Qui ergo se Christi negauit esse discipulum, ipsam rem negauit, cuius nomen est uocari Christianum. Quam multi postea, non dico senes et anus , nec solum iuuentus utriusque sexus , sed etiam pueri puelleque potuerunt. Et innumerabilis societas sanctorum martyrum in regnum celorum fortiter et uiolenter intrauit, quod tunc iste non potuit, qui claues regni eius accepit?  Ecce unde dictum est: Sinite hos abire, quando se pro nobis tradidit, qui suo sanguine nos redemit, ut impleretur sermo quem dixit: Quia quos dedisti mihi, non perdidi ex eis quemquam. Utique enim Petrus, si negato Christo hinc iret, quid aliud quam periret?

Stabant autem serui et ministri ad prunas, quia frigus erat, et calefaciebant se. Non hiems erat, sed tamen frigus erat, quale solet etiam equinoctio uerno aliquando contingere.

Erat autem cum eis et Petrus stans, et calefaciens se. Pontifex ergo interrogauit Iesum de discipulis eius, et de doctrina eius. Respondit ei iehsu: Ego palam locutus sum mundo; ego semper docui in synagoga,  et in templo, quo omnes Iudei conueniunt, et in occulto locutus sum nichil; quid me interrogas? Interroga eos qui audierunt, quid locutus sum ipsis. Ecce hi sciunt que dixerim ego. Non pretereunda nascitur questio, quomodo dixerit Dominus iehsu: Ego palam locutus sum mundo, et maxime illud quod ait: In occulto locutus sum nichil. Nonne in hoc ipso recentiore sermone quem post cenam discipulis est locutus, ait illis: Hec in prouerbiis locutus sum uobis; uenit hora cum iam non in prouerbiis loquar uobis, sed palam de Patre meo annuntiabo uobis? Si ergo ipsis coniunctioribus discipulis suis non loquebatur palam, sed horam promittebat quando palam esset locuturus, quomodo palam locutus est mundo? Deinde illis ipsis suis, sicut aliorum quoque euangelistarum testatur auctoritas  , in eorum comparatione qui discipuli eius non erant, multo utique manifestius loquebatur quando cum eis remotus erat a turbis. Tunc enim eis et parabolas aperiebat, quas clausas proferebat ad alios. Quid est ergo: In occulto locutus sum nichil? Sed intelligendum est ita eum dixisse: Palam locutus sum mundo, ac si dixisset: Multi me audierunt. Ipsum autem palam, modo quodam erat palam, modo autem quodam non erat palam. Palam quippe erat, quia multi audiebant; et rursum non erat palam, quia non intelligebant. Et quod seorsum discipulis loquebatur, non in occulto utique loquebatur. Quis namque in occulto loquitur, qui coram tot hominibus loquitur? cum scriptum sit: In ore duorum uel trium testium, stabit  omne uerbum , presertim si hoc loquitur paucis, quod per eos uelit innotescere multis, sicut ipse Dominus ait illis quod adhuc paucos habebat: Quod dico uobis in tenebris, dicite in lumine; et quod in ore auditis, predicate super tecta . Ergo et hoc ipsum quod ab eo dici uidebatur occulte, quodammodo non dicebatur in occulto, quia non ita dicebatur eis quibus dictum fuerat, ut taceretur, sed ita potius, ut usquequaque predicaretur. Si ergo dici potest aliquid et palam simul et non palam, uel in occulto simul et non in occulto, quomodo dictum est ut uidentes uideant, et non uideant ? Quomodo enim uideant, nisi quia palam, non in occulto? et quomodo rursus iidem ipsi non uideant, nisi quia non palam, sed in occulto? Ea tamen ipsa que audierant,  sed non intellexerant, talia erant, ut non possent iuste ac ueraciter criminari; et quotiescunque interrogando tentauerunt, ut inuenirent unde accusarent eum, sic eis respondit, ut omnes eorum retunderentur doli, et calumnie fustrarentur. Ideo dicebat: Quid me interrogas? interroga eos qui audierunt, quid locutus sum ipsis. Ecce hi sciunt que dixerim ego.

Hec autem cum dixisset, unus assistens ministrorum dedit alapam Iesu. dicens: Sic respondes pontifici? Respondit iehsu: Si male locutus sum, testimonium perhibe de malo. Si autem bene, quid me cedis? Quid ista responsione uerius, mansuetius, iustius? Eius enim est de quo prophetica uox precesserat: Intende  prospere, procede et regna, propter ueritatem et mansuetudinem, et iustitiam . Si cogitemus quis acceperit alapam, nonne uellemus eum qui percussit, aut celesti igne consumi, aut terra dehiscente sorberi, aut correptum demonio uolutari, aut aliqua huiusmodi qualibet pena uel etiam grauiore puniri? Quid enim horum per potentiam iubere non potuisset, per quem factus est mundus, nisi patientiam nos docere maluisset, qua uincitur mundus? Hic dicit aliquis: Cur non fecit quod ipse precepit? Percutienti enim non sic respondere, sed maxillam debuit alteram preparare . Quid? quod et ueraciter, et mansuete, iusteque respondit, et non solum alteram maxillam iterum percussuro, sed totum corpus figendum preparauit in ligno?  et hinc potius demonstrauit quod demonstrandum fuit, sua scilicet magna illa precepta patientie, non ostentatione corporis, sed cordis preparatione facienda. Fieri enim potest ut alteram maxillam uisibiliter homo prebeat et iratus. Quanto ergo melius et respondit uera placatus, et ad perferenda grauiora tranquillo animo fuit paratus? Beatus est enim qui omnibus que in iusta pro iustitia patitur, potest ueraciter dicere: Paratum cor meum Deus, paratum cor meum . Hinc fit quippe quod sequitur: Cantabo et psallam ; quod Paulus et Barnabas etiam in uinculis durissimis facere potuerunt . Sed ad narrationis euangelice sequentia redeamus

Et misit eum Annas ligatum ad Caipham pontificem.  Ad illum enim, sicut Mattheus dicit, ab initio ducebatur, quoniam ipse erat illius anni princeps sacerdotum . Alterius quippe intelligendi sunt agere solere annos ambo pontifices, id est, principes sacerdotum, qui erant illo tempore Annas et Caiphas, quos Lucas euangelista commemorat, narrans quo tempore ceperit Dominus precursore Ioanne predicare regnum celorum, et congregare discipulos. Sic enim dicit: Sub principibus sacerdotum Anna et Caipha factum est uerbum Domini super Ioannem Zacarie filium in deserto , etc. Proinde isti ambo pontifices uicissim suos annos agebant, et erat annus Caiphe quando passus est Christus. Ideo secundum Mattheum cum comprehensus esset, ad illum ductus est, sed prius ad Annam  uenerunt cum illo, non quia collega, sed quia socer eius erat. Et credendum est secundum uoluntatem Caiphe id esse factum, uel etiam domos eorum ita fuisse positas, ut non deberet Annas a transeuntibus preteriri. Sed cum dixisset euangelista, quod eum ligatum miserit Annas ad Caipham, reuersus est ad locum narrationis ubi reliquerat Petrum, ut explicaret quod in domo Anne de trina eius negatione contigerat.

Erat autem, inquit, Simon Petrus stans, et calefaciens se. Hoc recapitulat quod ante iam dixerat; deinde que secuta sunt, iungit. Dixerunt ergo ei: Nunquid et tu ex discipulis eius es? Negauit ille, et dixit: Non sum. Iam semel negauerat, ecce iterum.  Deinde ut tertia negatio compleretur: Dicit ei unus ex seruis pontificis, cognatus eius cuius abscidit Petrus auriculam: Nonne ego te uidi in horto cum illo? Iterum ergo negauit Petrus, et statim gallus cantauit. Ecce medici est completa predictio, egroti conuicta presumptio. Non enim factum est quod iste predixerat: Animam meam pro te ponam , sed factum est quod ille predixerat: Ter me negabis .

Adducunt ergo, inquit, Iesum ad Caipham, in pretorium. Ad Caipham quippe ab Anna collega et socero eius dixerat missum. Sed si ad Caipham, cur in pretorium, quod nichil aliud uult intelligi quam ubi preses Pilatus habitabat? Aut igitur aliqua urgente causa de domo Anne, quod ad audiendum  Iesum ambo conuenerant, Caiphas perrexerat ad pretorium presidis, et socero suo Iesum reliquerat audiendum; aut in domo Caiphe pretorium Pilatus acceperat, et tanta domus erat, ut seorsum habitantem Dominum suum, seorsum iudicem ferret.

Erat autem mane, et ipsi  non introierunt in pretorium. Hoc est, in eam partem domus quam Pilatus tenebat. Ipsa erat domus Caiphe; cur autem non introierint in pretorium exponens causam: Ut non contaminarentur, inquit, sed manducarent Pascha. Dies enim agere ceperant Azymorum, quibus diebus contaminatio illis, erat in alienigene habitaculum intrare. O impia cecitas! Timebant ne habitaculo uidelicet contaminarentur  alieno, et non contaminarentur scelere proprio. Alienigene iudicis pretorio contaminari timebant, et fratris innocentis sanguine non timebant; ut hoc solum interim dicam, ubi rea malorum conscientia tenebatur. Nam quod etiam Dominus erat, qui eorum impietate ducebatur ad mortem, et uite dator occidebatur, non eorum conscientie, sed ignorantie deputetur.

Exiit ergo Pilatus ad eos foras, et dixit: Quam accusationem affertis aduersus hominem hunc? Responderunt et dixerunt ei: Si non esset hic malefactor, non tibi tradidissemus eum. Interrogentur atque respondeant ab immundis spiritibus liberati, languidi sanati, leprosi mundati, surdi audientes, muti loquentes,  ceci uidentes, mortui resurgentes, et quod omnia superat, stulti sapientes, utrum sit malefactor iehsu; sed ista dicebant de quibus prophetia iam ipse dixerat: Retribuebant mihi mala pro bonis .

Dixit ergo eis Pilatus: Accipite eum uos, et secundum legem uestram iudicate eum. Dixerunt ergo ei Iudei: Nobis non licet interficere quemquam. Quid est quod loquitur insana crudelitas? An non interficiebant, quem interficiendum offerebant? An forte crux non interficit? Sic desipiunt, qui non sectantur sed insectantur sapientiam. Quid est autem: Nobis non licet interficere quemquam ? si malefactor est, cur non licet? Nonne lex eis precipit ne malefactoribus, presertim qualem istum  putabant, a suo Deo seductoribus, parcant? Sed intelligendum est eos dixisse non sibi licere interficere quemquam ea pasche festiuitate quam celebrare iam ceperant, propter quam de ingressu etiam pretorii contaminari metuebat. Ita ne obduruistis, falsi Isrelite? Itane omnem sensum nimia malitia perdidistis, ut ideo uos a sanguine innocentis impollutos esse credatis, quia eum fundendum alteri traditis? Numquid et Pilatus illum qui potestati eius a uobis ingeritur occidendus suis est manibus occisurus? Si non eum uoluistis occidi, si non insidiati estis, si non uobis tradendum pecunia comparastis, si non comprehendistis, uinxistis, adduxistis, odistis, si non occidendum gentilium manibus obtulistis, uocibus poposcitis, non eum a uobis interfectum iactate.  Si autem illis omnibus uestris precedentibus factis, etiam Crucifige, Crucifige, clamastis, audite quod contra uos etiam Propheta clamat, Filii hominum, dentes eorum arma et sagitte, et lingua eorum machera acuta . Ecce quibus armis, quibus sagittis, qua machera iustum interfecistis, quando uobis interficere quemquam non licere dixistis. Hinc est quod ad comprehendendum Iesum, cum sacerdotum non uenissent principes, sed misissent, Lucas tamen euangelista in eodem sue narrationis loco: Dixit autem, inquit, iehsu ad eos qui uenerant ad se principes sacerdotum et magistratus templi, et seniores: Quasi ad latronem existis, etc. . Sicut ergo principes sacerdotum non per seipsos, sed per quos miserunt ad comprehendendum Christum,  quid aliud quam ipsi in sue iussionis potestate uenerunt? sic oues qui crucifigendum Christum impiis uocibus clamauerunt, non quidem per seipsos, sed eum tamen ipsi per illum qui eorum clamore ad hoc nefas impulsus est occiderunt. Quod uero Ioannes euangelista subiungit: Ut sermo Iesu impleretur quem dixit significans qua esset morte moriturus. Non hic mortem crucis uult intelligi, sed quod eum Iudei forent gentibus tradituri, hoc est, Romanis. Nam Pilatus Romanus erat, eum qui in Iudeam Romani presidem miserant. Ut ergo iste sermo Iesu impleretur, id est, ut eum sibi traditum gentes interficerent, quod iehsu futurum esse predixerat, ideo Pilatus, qui Romanus Iudex erat, cum uellet  eum reddere Iudeis, ut secundum suam legem iudicarent eum, noluerunt eum accipere, dicentes, Nobis non licet interficere quemquam. Ac sic impletus est sermo Iesu, quem de sua morte predixit, ut eum a Iudeis traditum interficerent gentes, minore scelere quam Iudei, qui se isto modo, ab eius interfectione uelut alienos facere uoluerunt, non ut eorum innocentia, sed dementia monstraretur.

Introiuit ergo iterum in pretorium Pilatus et uocauit Iesum, et dixit ei: Tu es rex Iudeorum? et respondit iehsu: A temetipso hoc dicis, an alii tibi dixerunt de me? Sciebat utique Dominus et quod ipse interrogauit, et quod ille responsurus fuit; sed tamen dici uoluit, non ut ipse sciret, sed ut conscriberetur quod nos ut sciremus uoluit.

 Respondit Pilatus: Nunquid ego Iudeus sum? Gens tua et pontifices tradiderunt te mihi. Quid fecisti? Respondit iehsu: Regnum meum non est de hoc mundo. Si ex hoc mundo esset regnum neum, ministri mei utique decertarent ut non traderer Iudeis. Nunc autem regnum meum non est hinc. Hoc est quod bonus Magister scire nos uoluit. Sed prius nobis demonstranda fuerat hominum de regno eius opinio, siue gentium, siue Iudeorum, a quibus id Pilatus audierat, quasi propterea fuisset morte plectendus, quod illicitum affectauerit regnum, uel quoniam solent regnaturis inuidere regnantes. Et uidelicet cauendum erat, ne huius regnum siue Romanis, siue Iudeis, esset aduersum. Poterat autem Dominus quod ait: Regnum meum non est de mundo hoc, etc., ad  primam interrogationem presidis respondere, ubi ei dixit: Tu es Rex Iudeorum? Sed cum uicissim interrogans utrum hoc a semetipso diceret, an audisset ab aliis, illo respondente ostendere uoluit hoc sibi apud illum fuisse a Iudeis uelut crimen obiectum, patefaciens nobis cogitationes hominum, quas ipse nouerat quoniam uane sunt . Eisque post responsionem Pilati iam Iudeis et gentibus opportunius aptiusque respondens: Regnum, inquit, meum non est de mundo hoc. Quod si interrogante Pilato continuo respondisset, non etiam Iudeis, sed solis gentibus hoc de se opinantibus respondisse uideretur. Nunc uero quoniam respondit Pilatus: Nunquid ego Iudeus sum? gens tua et pontifices tradiderunt  te mihi; quid fecisti? abstulit a se suspicionem qua posset putari a semetipso dixisse quod Iesum regem dixerat esse Iudeorum, id se a Iudeis audisse demonstrans. Deinde dicendo: Quid fecisti? satis ostendit illud ei pro crimine obiectum, tanquam diceret: Si regem te negas, quid fecisti ut tradereris mihi? quasi mirum non esset si puniendus iudici traderetur, qui se diceret regem. Si autem hoc non diceret, querendum ab illo esset quid aliud fore fecisset, unde tradi iudici dignus esset. Audite ergo, Iudei et gentes, Audi, circumcisio, audi, preputium. Audite, omnia regna terre. Non impedio dominationem uestram in hoc mundo. Regnum meum non est de hoc mundo. Nolite metuere metu uanissimo, quo Herodes ille maior cum Christus natus  nuntiaretur expauit, et tot infantes, ut ad eum mors perueniret, occidit, timendo quam irascendo crudelior . Regnum, inquit, meum non est de hoc mundo. Quid uultis amplius? uenite ad regnum quod non est de hoc mundo. uenite credendo, et nolite seuire metuendo. Dicit quidem in prophetia de Deo patre: Ego autem constitutus sum rex ab eo super Sion montem sanctum eius ; sed Sion illa, et mons ille, non est de hoc mundo. Quod enim eius regnum, nisi credentes in eum de quibus dicit: De hoc mundo non sunt, sicut et ego non sum de mundo, quamuis eos esse uellet in mundo. Propter quod de illis dixit ad Patrem: Non rogo ut tollas eos de mundo, sed ut serues eos a malo . Unde et hic non ait: Regnum meum non est in hoc mundo,  sed non est de hoc mundo. Et cum probaret dicens: Si ex hoc mundo esset regnum meum, ministri mei decertarent ut non traderer Iudeis, non ait: Nunc autem meum regnum non est hic, sed non est HINC. Hic est enim regnum eius usque in finem seculi, habens inter se commista zizania usque ad messem. Messis enim est finis seculi, quando messores uenient, id est, angeli, et colligent de regno eius omnia scandala . Quod utique non fieret, si regnum eius non esset hic. Sed tamen non est hinc, quia peregrinatur in mundo . Regno quippe suo dicit: De mundo non estis, sed ego uos de mundo elegi . Erant ergo de mundo, quando regnum eius non erant, sed ad mundi principem pertinebant. De mundo est ergo quidquid humanum a  uero quidem. Deo creatum, sed ex Adam uitiata atque damnata stirpe generatum est. Factum est autem regnum non iam de mundo, quidquid inde in Christo regeneratum est. Sic enim Deus nos eruit de potestate tenebrarum, et transtulit in regnum Filii caritatis sue ; de quo regno dicit: Regnum meum non est de hoc mundo, uel: Regnum meum non est hinc.

Dixit itaque ei Pilatus: Ergo rex es tu? Respondit iehsu: Tu dicis quia rex sum ego. Non quia se regem timuit confiteri, sed tu dicis ita libratum est, ut neque se regem neget , neque regem talem se esse fateatur, cuius regnum putetur de hoc mundo. Talem quippe sentiebat qui dixerat: Ergo rex es tu?  cui responsum est: Tu dicis quia rex sum ego. Dictum est enim Tu dicis ac si dictum esset: Carnalis carnaliter dicis. Deinde subiungit: Ego in hoc natus sum, et ad hoc ueni in mundum, ut testimonium perhibeam ueritati. Nam producenda huius pronominis syllaba, quod ait, in hoc natus sum, tanquam dixerit: In hac re natus sum; sed corripienda, tanquam dixerit: In hanc rem natus sum, uel: Ad hoc natus sum, sicut ait: Ad hoc ueni in mundum. In Greco namque Euangelio nichil est huius locutionis ambiguum. Unde manifestum est eum temporalem natiuitatem suam hic commemorasse, quia incarnatus uenit in mundum: non illam sine initio, qua Deus erat, per quem Pater condidit mundum. In hoc ergo  se dixit natum, id est, propter hoc natum, et ad hoc uenisse in mundum, utique nascendo de uirgine, ut testimonium perhibeat ueritati. Sed quia non omnium est fides, adiunxit atque ait: Omnis qui est ex ueritate audit uocem meam. Audit utique interioribus, id est, obaudit uoci mee: quod tantumdem ualeret ac si diceret: Credit mihi. Cum itaque Christus testimonium perhibeat ueritati, profecto testimonium perhibet sibi. Eius quippe uox est: Ego sum ueritas . Et dixit alio quoque loco: Ego testimonium perhibeo de me . Quod uero ait: Omnis qui est ex ueritate audit uocem meam: gratiam eam commendauit, qua nos secundum propositum uocat; de quo proposito dicit Apostolus: Scimus quia diligentibus Deum omnia cooperantur in bonum,  eis qui secundum propositum uocati sunt . Propositum, scilicet uocantis, non uocatorum. Quod alibi apertius ita positum est: Collabora Euangelio secundum uirtutem Dei saluos nos facientis, et uocantis uocatione sua secunda, non secundum opera nostra, sed secundum suum propositum et gratiam . Nam si naturam cogitemus, in qua creati sumus, cum omnes ueritas creauerit, quis non est ex ueritate? Sed non omnes sunt quibus datum est ut audiant ueritatem, hoc est, obediant ueritati, et credant in ueritatem, quia id ex ipsa ueritate prestatur, nullis procul dubio precedentibus meritis, ne gratia non sit gratia. Si enim dixisset: Omnis qui audit uocem meam, ex ueritate est, ideo dictum ex ueritate putaretur, quia obtemperat ueritati; non  autem hoc ait, sed ait: Omnis qui est ex ueritate, audit meam uocem. Ac per hoc non ideo est ex ueritate, quia eius audit uocem, sed ideo audit, quia ex ueritate est, id est, quia hoc illi donum ex ueritate collatum est. Quod quidquid est aliud, quam donante Christo, credi in Christum?

Dixit ei Pilatus: Quid est ueritas?  Sed cum hoc dixisset, iterum exiit ad Iudeos, et dixit eis: Nullam inuenio in eo causam. Est autem consuetudo ut unum dimittam uobis in Pascha. uultis ergo dimittam uobis regem Iudeorum? Credo, cum dixisset Pilatus Quid est ueritas? in mentem illi uenisse continuo consuetudinem Iudeorum, qua solet eis dimitti unus in Pascha; et ideo non  exspectauit ut responderet ei iehsu quid est ueritas, ne mora fieret, cum recoluisset morem quo posset eis per Pascha dimitti, quod eum ualde cupiuisse manifestum est. Auelli tamen ex eius corde non potuit Iesum esse regem Iudeorum, tanquam hoc sibi, sicut in titulo, ipsa ueritas fixerit, de qua quid esset interrogauit. Sed hoc audito, clamauerunt rursum omnes dicentes:

Non hunc, sed Barabbam. Erat autem Barabbas latro. Non reprehendimus, o Iudei, quod per Pascha liberatis nocentem, sed quod occiditis innocentem. Quod tamen nisi fieret, uerum Pascha non fieret. Sed umbra ueritatis a Iudeis errantibus tenebatur, et mirabili dispensatione diuine sapientie, per homines fallaces eiusdem umbre ueritatis implebatur,  quia, ut uerum Pascha fieret, Christus uelut ouis immolabatur.



CAPUT XIX.

Cum Iudei clamassent non Iesum sibi a Pilato uelle dimitti per Pascha, sed Barabbam latronem, non saluatorem, sed interfectorem, non datorem uite, sed ademptorem,

Tunc apprehendit Pilatus Iesum, et flagellauit. Hoc autem Pilatus non ob aliud fecisse credendus est, nisi ut eius iniuriis Iudei satiati sufficere sibi existimarent, et usque ad eius mortem seuire desisterent. Ad hoc pertinet quod idem preses etiam cohortem suam permisit facere que sequuntur; aut fortassis et iussit; quamuis hoc euangelista tacuerit.  Dixit enim quid deinde fecerint milites, Pilatum tamen id iussisse non dixit.

Et milites, inquit, plectentes coronam de spinis, imposuerunt capiti eius, et ueste purpurea circumdederunt eum, et ueniebant ad eum, et dicebant: Aue, rex Iudeorum, et dabant ei alapas. Sic implebantur que de se predixerat Christus. Sic martyres informabantur ad omnia que persecutores libuisset facere perferenda. Sic paulisper occultata tremenda potentia. Sic regnum quod de hoc mundo non erat, superbum mundum, non atrocitate pugnandi, sed patiendi humilitate, uincebat. Sic illud granum multiplicandum seminabatur horribili contumelia, ut mirabili pullularet in gloria.

Exiit iterum Pilatus foras, et dicit eis: Ecce adduco  eum foras, ut cognoscatis quia in eo nullam causam inuenio. Exiit ergo iehsu portans spineam coronam, et purpureum uestimentum. Et dicit eis: Ecce homo. Hinc apparet non ignorante Pilato hec a militibus facta, siue iusserit ea, siue permiserit, illa scilicet causa quam supra diximus, ut hec eius ludibria inimici libentissime biberent, et ulterius sanguinem non sitirent. Egreditur ad eos iehsu portans spineam coronam et purpureum uestimentum; non clarus imperio, sed plenus opprobrio, et dicitur eis: Ecce homo. Si regi inuidetis, iam parcite, quia deiectum uidetis. Flagellatus est, spinis coronatus est, ludibriosa ueste amictus est, amarissimis conuiciis illusus est, alapis cesus. Feruet ignominia, frigescat inuidia. Sed non frigescit, inardescit potius  et increscit.

Cum enim uidissent eum pontifices et ministri, clamabant dicentes: Crucifige, crucifige. Dicit eis Pilatus: Accipite eum uos et crucifigite eum. Ego enim non inuenio in eo causam. Responderunt ei Iudei: Nos legem habemus, et secundum legem debet mori, quia Filium Dei se fecit. Ecce altera maior inuidia: parua illa quippe uidebatur, uelut affectate illicito ausu regie potestatis; et tamen neutrum sibi iehsu mendaciter usurpauit; sed utrumque uerum est, et unigenitus est Dei Filius, et rex a Deo constitutus super Sion montem sanctum eius . Et utrumque nunc demonstraret, nisi quanto erat potentior, tanto mallet esse patientior.

 Cum ergo audisset Pilatus hoc uerbum, magis timuit, et ingressus est pretorium iterum, et dicit ad Iesum: Unde es tu? iehsu autem responsum non dedit ei. Hoc silentium Domini Iesu Christi non semel factum, collatis omnium euangelistarum narrationibus, reperitur et apud principes sacerdotum, et apud Herodem, quo eum, sicut Lucas indicat, miserat Pilatus audiendum , et apud ipsum, ut non frustra de illo prophetia precesserit: Sicut agnus coram tondente se sine uoce, sic non aperuit os suum . Tunc utique, quando interrogantibus non respondit. Quamuis enim quibusdam interrogationibus sepe responderit, tamen propter illa in quibus noluit respondere ad hoc data est de agno similitudo, ut in suo silentio non reus, sed innocens haberetur,  Cum ergo iudicaretur ubicunque non aperuit os suum, sicut agnus non aperuit, id est, non sicut male sibi conscius, qui de peccatis conuincebatur suis, sed sicut mansuetus, qui pro peccatis immolabatur alienis.

Dicit ergo ei Pilatus: Mihi non loqueris? Nescis quia potestatem habeo crucifigere te, et potestatem habeo dimittere? Respondit iehsu: Non haberes aduersus me potestatem ullam, nisi tibi datum esset desuper. Propterea qui me tradidit tibi, maius peccatum habet. Ecce respondit, et tamen ubicunque non respondit, non sicut reus siue dolosus, sed sicut agnus, hoc est, sicut simplex atque innocens non aperuit os suum. Proinde ubi non respondebat, sicut ouis silebat; ubi respondebat, sicut pastor docebat. Discamus  ergo quod dixit, quod et per Apostolum docuit, quia non est potestas nisi a Deo ; et quia plus peccat qui potestati innocentem occidendum liuore tradit, quam potestas ipsa, si eum timore alterius maioris potestatis occidit. Talem quippe Deus Pilato dederat potestatem, ut esset etiam sub Cesaris potestate. Quapropter: Non haberes, inquit, aduersus me potestatem ullam, id est, quantulamcunque habes, nisi hoc ipsum quidquid est, tibi esset datum desuper. Sed quoniam scio quantum sit, non enim tantum est, ut tibi omnimodo liberum sit, propterea qui me tradidit tibi, maius peccatum habet. Ille me quippe tue potestati tradidit inuidendo, tu uero eamdem potestatem in me exerciturus es metuendo. Nec timendo quidem presertim innocentem homo  hominem debet occidere, sed tamen id zelando facere multo maius malum est quam timendo; et ideo non ait uerax Magister: Qui me tibi tradit, ipse peccatum habet, tanquam ille non haberet; sed ait: Maius habet peccatum, ut etiam se habere intelligeret. Neque enim propterea illud nullum est, quia maius est.

Exinde querebat Pilatus dimittere eum. Quid est hoc quod dictum est, exinde, quasi antea iam non querebat? Lege superiora, et inuenies iamdudum eum querere dimittere Iesum. Exinde itaque intelligendum est, propter hoc, id est, ex hac causa, ne haberet peccatum occidendo innocentem sibi traditum, quamuis minus peccans quam Iudei, qui eum  illi tradiderunt occidendum. Exinde ergo, id est, ideo, ne hoc peccatum faceret, non nunc primum, sed ab initio querebant eum dimittere.

Iudei autem clamabant dicentes: Si hunc dimittis, non es amicus Cesaris. Omnis enim qui se regem facit, contradicit Cesari. Maiorem timorem se ingerere putauerunt Pilato terrendo de Cesare, ut occideret Christum, quam superius ubi dixerunt: Nos legem habemus, et secundum legem debet mori, quia filium Dei se fecit. Eorum legem quippe ille non timuit ut occideret, sed magis Filium Dei timuit ne occideret. Nunc uero non sic potuit contemnere Cesarem, auctorem potestatis sue, quemadmodum legem gentis aliene. Adhuc tamen euangelista sequitur, et dicit:

Pilatus ergo cum audisset hos sermones, adduxit  foras Iesum, et sedit pro tribunali in loco qui dicitur Lithostrotos, Hebraice autem Gabbatha. Erat autem Parasceue pasche hora quasi sexta. Qua hora sit Dominus crucifixus, propter euangeliste alterius testimonium, qui dixit: Erat autem hora tertia, et crucifixerunt eum : quoniam magna disceptatio solet oboriri, cum ad ipsum locum ubi crucifixus narratur uentum fuerit, ut potuerimus, si Dominus uoluerit, disseremus. Cum ergo pro tribunali sedisset Pilatus,

Dicit Iudeis: Ecce rex uester. Illi autem clamabant: Tolle, tolle, crucifige eum. Dixit eis Pilatus: Regem uestrum crucifigam? Adhuc terrorem quem de Cesare iniecerant superare conatur, de ignominia eorum uolens eos frangere, dicendo: Regem uestrum  crucifigam? quos de ignominia Christi mitigare non poterat, sed timore mox uincitur.

Responderunt enim pontifices: Non habemus regem nisi Cesarem. Tunc ergo tradidit eis illum, ut crucifigeretur. Apertissime quippe contra Cesarem uenire uideretur, si regem se non habere nisi Cesarem profitentibus alium regem uelit ingerere, dimittendo impunitum, quem propter hos ausus ei tradiderunt occidendum. Tradidit ergo eis illum, ut crucifigeretur. Sed nunquid aliud ante cupiebant, quando dicebat: Accipite eum uos, et crucifigite? uel etiam superius: Accipite eum uos, et secundum legem uestram iudicate eum? Cur autem hoc illi tantopere uoluerunt, dicentes: Nobis non licet interficere quemquam? et omni modo instantes ut non ab eis, sed a preside occideretur,  et ideo eum occidendum accipere recusantes, si tunc eum accipiunt occidendum? Aut si hoc non sit, cur dictum est: Tunc ergo tradidit eis illum, ut crucifigeretur? An aliquid interest? Plane interest. Non est enim dictum: Tunc ergo tradidit eis illum, ut crucifigerent eum, sed ut crucifigeretur, id est, ut iudicio ac potestate presidis crucifigeretur. Sed ideo illis traditum dicit euangelista, ut eos crimine implicatos, a quo alieni esse conabantur, ostenderet. Non enim faceret hoc Pilatus, nisi ut id quod eos cupere cernebat impleret. Quod ergo sequitur;

Susceperunt autem Iesum, et eduxerunt. Potest ad milites iam referri apparitores presidis. Nam postea euidentius dicitur: Milites ergo cum crucifixissent eum. Quamuis euangelista etiam si totum Iudeis  tribuit, merito facit. Ipsi enim susceperunt quod auidissime flagitauerant, et ipsi fecerunt quidquid ut fieret extorserunt. Iudicante atque damnante Pilato pro tribunali, Dominum nostrum Iesum Christum hora quasi sexta susceperunt et eduxerunt.

Et baiulans sibi crucem, exiit in eum qui dicitur Caluarie locum, Hebraice Golgotha, ubi eum crucifixerunt. Quid est ergo quod Marcus euangelista dicit: Erat autem hora tertia, et crucifixerunt eum , nisi quia hora tertia crucifixus est Dominus linguis Iudeorum, hora sexta manibus militum, ut intelligamus horam quintam iam fuisse transactam, et aliquid de sexta ceptum, quando sedit pro tribunali Pilatus, que dicta est a Ioanne, hora quasi sexta?  Et cum duceretur ut ligno cum duobus latronibus configeretur, et iuxta eius crucem gererentur que gesta narrantur, hora sexta integra compleretur; ex qua hora usque ad nonam, sole obscurato, tenebras factas, trium euangelistarum, Matthei, Marci, Luce contestatur auctoritas. Est et alia huius questionis, ut non hic accipiatur hora sexta diei, quia nec Ioannes ait: Erat autem hora diei quasi sexta; sed ait: Erat autem Parasceue pasche hora quasi sexta. Parasceue autem Latine preparatio est: Sed isto uerbo Greco libentius utuntur Iudei, in huiusmodi obseruationibus, etiam qui magis Latine quam Grece loquuntur. Erat autem preparatio pasche. Pascha uero nostrum, sicut dicit Apostolus, immolatus est Christus . Cuius pasche preparationem, si  ab hora noctis nona computemus , profecto ab ea noctis hora, que nona fuisse conuincitur, usque ad horam diei tertiam, qua crucifixum esse Christum Marcus euangelista testatur, sex hore sunt, tres nocturne, tres diurne. Unde in hac Parasceue pasche, id est, preparatione immolationis Christi, que ab hora noctis nona cepta erat, quasi sexta agebatur hora; id est, peracta quinta, iam sexta currere ceperat, quando  Pilatus tribunal ascendit. Adhuc enim erat ipsa preparatio, que ab hora noctis nona ceperat, donec fieret que preparabatur Christi immolatio, que facta est, hora  tertia, non preparationis, sed diei; eademque sexta non diei, sed preparationis, sex utique horis a noctis nona usque ad diei tertiam computatis. Harum duarum solutionum istius difficilis questionis eligat quisque quam uolet. Melius autem quid eligat iudicabit, qui de consensu Euangelistarum, que operosissime disputata sunt, legerit. Susceperunt autem Iesum, et eduxerunt eum; et baiulans sibi crucem, exiit in eum qui dicitur Caluarie locum, Hebraice autem Golgotha, ubi eum crucifixerunt. Ibat ergo ad locum ubi erat crucifigendus,  portans crucem suam iehsu. Grande spectaculum; sed si spectet impietas, grande ludibrium. Si pietas, grande mysterium; si spectet impietas, grande ignominie documentum; si pietas, grande fidei monumentum. Si spectet impietas, ridet regem, pro uirga regni, lignum sui portare supplicii. Si pietas, uidet regem baiulantem lignum ad semetipsum figendum, quod fixurus fuerat etiam in frontibus regum; in eo spernendus oculis impiorum, in quo erant gloriatura corda sanctorum. Dicturo enim Paulo: Mihi enim absit gloriari nisi in cruce Domini nostri Iesu Christi , ipsam crucem suo gestans humero commendabat; et lucerne arsure, que sub modio ponenda non erat, candelabrum ferebat. Baiulans ergo sibi crucem,  exiit in eum qui dicitur Caluarie locum, Hebraice Golgotha, ubi eum crucifixerunt; et cum eo alios duos, hinc et hinc, medium autem Iesum. Isti duo latrones erant, sicut aliorum euangelistarum narratione didicimus , cum quibus crucifixus, et inter quos fixus est Christus, de quo premissa dixerat prophetia: Et inter iniquos deputatus est .

Scripsit autem et titulum Pilatus, et posuit super crucem. Erat autem scriptum: iehsu Nazarenus, Rex Iudeorum. Hunc ergo titulum multi legerunt Iudeorum, quia prope ciuitatem erat locus ubi crucifixus est iehsu; et scriptum Hebraice, Grece et Latine: Rex Iudeorum. He quippe tres lingue ibi pre ceteris eminebant: Hebrea propter Iudeos in lege Dei gloriantes;  Greca propter gentium sapientes; Latina propter Romanos multis ac pene omnibus iam tunc gentibus imperantes.

Dicebant ergo Pilato pontifices Iudeorum: Noli scribere: Rex Iudeorum, sed quia ipse dixit: Rex sum Iudeorum. Respondit Pilatus: Quod scripsi, scripsi. O ineffabilem uim diuine operationis, etiam in cordibus ignorantium! Nonne occulta uox quedam Pilato intus quodam, si dici potest, clamoso silentio personabat quod tanto ante in Psalmorum litteris prophetatum est: Ne corrumpas tituli inscriptionem? Ecce tituli inscriptionem non corrumpit. Quod scripsit, scripsit; sed etiam pontifices qui hoc corrumpi uolebant, qui dicebant: Noli scribere, inquiunt, Rex Iudeorum, sed quia ipse dixit, Rex sum Iudeorum.  Quid loquimini, insani? Quid fieri contradicitis, quod mutare nullo puncto potestis? Nunquid enim propterea non erit uerum quia iehsu ait: Rex sum Iudeorum? Si corrumpi non potest quod Pilatus scripsit, corrumpi potest quod ueritas dixit? Sed Iudeorum tantum rex Christus est, an et gentium? Imo et gentium. Cum enim dixisset in prophetia, Ego autem constitutus sum Rex ab eo super Sion, montem sanctum eius, predicans preceptum Domini , ne propter montem Sion solis Iudeis eum regem quisquam diceret constitutum, continuo subiecit: Dominus dixit ad me: Filius meus es tu. Ego hodie genui te. Postula a me, et dabo tibi gentes hereditatem tuam, et possessionem tuam terminos  terre . Unde et ipse iam per os proprium loquens apud Iudeos: Habeo, inquit, alias oues, que non sunt ex hoc ouili; oportet me et ipsas adducere, et uocem meam audient; et erit unus grex, et unus pastor . Cur ergo magnum uolumus intelligi in hoc titulo sacramentum, in quo scriptum erat Rex Iudeorum, si Rex est Christus et gentium? quia, scilicet, oleaster factus est particeps pinguedinis olee . Nam olea particeps facta est amaritudinis oleastri. Nam in eo qui de Christo ueraciter scriptus est titulus: Rex Iudeorum, qui sunt intelligendi Iudei, nisi Abrahe semen, filii promissionis, qui sunt etiam filii Dei, quoniam non qui filii promissionis, deputantur in semine ; et gentes erant, quibus dicebat: Si autem uos Christi, ergo semen  Abrahe estis, secundum promissionem heredes . Rex ergo Iudeorum Christus, sed Iudeorum circumcisione cordis; spiritu, non littera; quorum laus non ex hominibus, sed ex Deo est, pertinentium ad Ierusalem liberam, matrem nostram, eternam in celis, Saram spiritualem ancillam, et filios eius de domo libertatis eiicientem . Ideo enim Pilatus quod scripsit, scripsit, quia Dominus quod dixit, dixit.

Milites ergo cum crucifixissent eum, acceperunt uestimenta eius, et fecerunt quatuor partes, unicuique militi partem, et tunicam. Erat autem tunica inconsutilis, desuper contexta per totum. Dixerunt ergo adinuicem: Non scindamus eam, sed sortiamur de illa cuius sit, ut Scriptura impleretur dicens: Partiti sunt  uestimenta mea sibi, et in uestem meam miserunt sortem. Factum est quod uoluerunt Iudei. Non ipsi, sed milites qui parebant Pilato, iudicante ipso, crucifixerunt Iesum; et tamen si uoluntates, si insidias, si opera, si traditionem, postremo si extorquentes clamores eorum cogitemus, magis utique Iudei crucifixerunt Iesum; sed de partitione et sortitione uestimentorum eius, non est pretereunter loquendum. Quamuis enim omnes euangeliste quatuor huius rei meminerint, ceteri tamen breuius quam Ioannes, et clause illi, iste uero apertissime, et quot partes de uestimentis eius fecerint, dixit, id est quatuor, ut singulas tollerent. Unde apparet quatuor milites fuisse, qui eo crucifigendo presidi paruerunt. Manifeste quippe ait Milites ergo cum crucifixissent  eum, acceperunt uestimenta eius, et fecerunt quatuor partes, unicuique militi partem, et tunicam. Subaudiendum est, acceperunt, ut iste sit sensus. Acceperunt uestimenta eius, et fecerunt quatuor partes, unicuique militi partem. Acceperunt et tunicam; et sic locutus est, ut de ceteris uestimentis nullam sortem missam esse uideamus, sed de tunica, quam simul cum ceteris acceperunt, sed non similiter diuiserunt. De hac enim sequitur exponens: Erat autem tunica inconsutilis, desuper contexta per totum. Cur autem de illa sortem miserint, narrans: Dixerunt ergo, inquit, adinuicem, Non scindamus eam, sed sortiamur de illa cuius sit. Apparet itaque in aliis uestibus equales eos habuisse partes, ut sortiri necesse  non fuerit; in illa uero una, non eos habere potuisse singulas partes, nisi scinderetur, ut pannos eius inutiliter tollerent. Quod ne facerent, ad unum eam peruenire sortitione maluerunt. Huius euangeliste narrationi consonat etiam propheticum testimonium, quod et ipse continuo subiungens: Ut Scriptura, inquit, impleretur, dicens: Partiti sunt uestimenta mea sibi, et in uestem meam miserunt sorem. Non enim ait sortiti, sed partiti. Nec ait: Sortientes partiti sunt in ceteris uestimentis sortem, omnino non nominans, postea dixit: et in uestem meam miserunt sortem, propter illam reliquam tunicam. De qua re dicam quod ipse donauerit, cum prius eam que oboriri potest, tanquam euangeliste inter se discrepent, calumniam propulsauero, demonstrans  nullius ceterorum uerba narrationi Ioannis esse contraria. Mattheus enim dicendo: Diuiserunt uestimenta eius sortem mittentes , ad totam diuisionem uestimentorum uoluit intelligi etiam illam tunicam pertinere, de qua sortem miserunt, quia utique omnes uestes diuidendo, in quibus et illa fuit, de ipsa sortiti sunt. Tale est quod ait etiam Lucas: Diuidentes uestimenta eius, miserunt sortes . Diuidentes enim uenerunt ad tunicam, de qua facta est sortitio, ut inter eos uniuersa uestimentorum eius diuisio compleretur. Quid autem interest utrum dicatur: Diuidentes miserunt sortes, quod ait Lucas, an: Diuiserunt sortem mittentes, quod ait Mattheus? nisi quod Lucas dicendo sortes, pluralem pro singulari numerum posuit: que locutio Scripturis  sanctis insolita non est, quamuis nonnulli Codices sortem reperiantur habere, non sortes. Marcus itaque solus uidetur aliquam intulisse questionem. Dicendo enim: Mittentes sortem super eis, quis quid tolleret , tanquam super omnibus uestimentis, non super sola tunica sors sit missa, locutus uidetur. Sed etiam hic breuitas obscuritatem facit. Sic enim dictum est mittentes sortem super eis, ac si diceretur: Mittentes sortem cum diuiderentur. Quod et factum est; omnium quippe uestimentorum eius diuisio completa non esset, nisi sorte claruisset quis etiam illam tunicam tolleret, ut sic contentio diuidentium finiretur, uel nulla potius oriretur. Quod ergo ait: Quis quid tolleret,  quandoquidem hoc sorti deputatur, non ad omnia que diuisa sunt uestimenta referendum est. Sors enim missa est, quis illam tunicam tolleret, de qua quoniam narrare pretermisit qualis fuerit, et quemadmodum equalibus factis partibus sola remanserit, que ne conscinderetur, uenit in sortem, pro ea positum est quod ait: Quis quid tolleret, id est: Quis eam tolleret, tanquam si totum ita diceretur: Diuiserunt uestimenta eius, sortem mittentes super eis, quis tunicam, que partibus equalibus superfuerat, tolieret. Querat forte aliquis, quid significet in tot partes uestimentorum facta diuisio, et de tunica illa sortitio. Quadripartita uestis Domini nostri Iesu Christi quadripartitam figurauit eius Ecclesiam, toto, scilicet, qui quatuor partibus constat, terrarum orbe  diffusam, omnibus eisdem partibus equaliter, id est, concorditer, distributam. Propter quod alibi dicit missurum se angelos suos, ut colligant electos eius a quatuor uentis . Quod quid est, nisi a quatuor partibus mundi, Oriente, Occidente, Aquilone, et Meridie? Tunica uero illa sortita, omnium partium significat unitatem, que caritatis uinculo continetur. De caritate autem locuturus Apostolus: Supereminentiorem, inquit, uitam uobis demonstro . Et alio loco ait: Cognoscere etiam supereminentem scientie caritatem Christi . Itemque alibi: Super omnia autem hec, caritatem, que est uinculum perfectionis . Si ergo caritas et supereminentiorem habet uiam, et supereminet scientie, et super omnia precepta est, merito  uestis que significatur, desuper contexta perhibetur: inconsutilis autem, ne aliquando dissuatur, et ad unum peruenit, quia in unum omnes colligit, sicut in apostolis, cum esset etiam ipse numerus duodenarius, id est, quadripartitus inter omnes, et omnes essent interrogati, solus Petrus respondit: Tu es Christus Filius Dei uiui . Et ei dicitur: Tibi dabo claues regni celorum ; tanquam ligandi et soluendi solus acceperit potestatem, cum et illud unus pro omnibus dixerit, et hoc cum omnibus, tanquam personam gerens ipsius unitatis acceperit. Ideo unus pro omnibus, quia unitas est in omnibus. Unde et hic cum dixisset desuper contexta, addidit per totum. Quid si referamus ad id quod significat: nemo eius est expers, qui pertinere  inuenitur ad totum a quo toto, sicut Greca indicat lingua catholica uocatur Ecclesia? In sorte autem quid nisi Dei gratia commendata est? Sic quippe in uno ad omnes peruenit, cum sors omnibus placuit, quia et Dei gratia in unitate ad omnes peruenit; et cum sors mittitur, non persone cuiusquam, uel meritis, sed occulto Dei iudicio ceditur. Nec ideo ista, non aliquid boni significasse quis dixerit, quia per malos facta sunt, non scilicet per eos, qui Christum secuti, sed qui sunt persecuti. Quid enim de ipsa cruce dicturi sumus, que certe similiter ab inimicis atque impiis Christo facta et impacta est? Et tamen ea significari recte intelligitur, quod ait Apostolus: Que sit latitudo, et longitudo, et altitudo, et profundum . Postremo quid est quod omnes nouerunt  signum Christi, nisi crux Christi? Quod signum nisi adhibeatur siue frontibus credentium, siue ipsi aque ex qua regenerantur, siue oleo quo chrismate unguntur, siue sacrificio quo aluntur, nichil eorum rite perficitur. Quomodo ergo per id quod mali faciunt nichil boni significatur, quando per crucem Christi quam fecerunt mali, in celebratione sacramentorum eius, bonum nobis omne signatur? Et milites quidem, inquit, hec fecerunt.

Stabant autem iuxta crucem Iesu, mater eius, et soror matris eius Maria Cleophe, et Maria Magdalene. Cum uidisset ergo iehsu matrem, et discipulum stantem quem diligebat, dicit matri sue: Mulier, ecce filius tuus; deinde dicit discipulo: Ecce mater tua. Et ex  illa hora accepit eam discipulus in sua. Hec nimirum est illa hora de qua iehsu aquam conuersurus in uinum dixerat matri: Quid mihi et tibi est, mulier? Nondum uenit hora mea . Hanc itaque horam predixerat, que tunc nondum uenerat, in qua deberet agnoscere moriturus de qua fuerat mortalis natus. Tunc ergo diuina facturus, non diuinitatis, sed infirmitatis, matrem uelut incognitam repellebat; nunc autem humana iam patiens, ex qua fuerat factus homo, affectu commendabat humano. Tunc enim qui Mariam creauerat innotescebat uirtute; nunc uero quod Maria pepererat pendebat in cruce. Moralis igitur insinuatur locus. Facit quod faciendum admonet. Exemplo suo instruit Preceptor bonus, ut a filiis piis impendatur cura parentibus, tanquam  lignum illud ubi erant fixa membra morientis, etiam cathedra fuerit Magistri docentis. Ex hac doctrina sua didicerat Paulus apostolus, quod docebat quando dicebat: Si quis autem suis, et maxime domesticis non prouidet, fidem negat, et est infideli deterior . Quid autem cuique tam domesticum quam parentes filiis, aut parentibus filii? Huius itaque saluberrimi precepti, ipse magister sanctorum, de seipso constituebat exemplum, quando non ut famule Deus, quam creauerat et regebat, sed ut matri homo de qua creatus fuerat, et quam relinquebat, alterum pro se quodammodo filium prouidebat. Nam cur hoc fecerit, quod sequitur indicat. Ait enim euangelista: Ex illa hora accepit eam discipulus in sua, de seipso dicens; sic quippe de se commemorare solet, quod  eum diligebat iehsu, qui utique omnes, sed ipsum pre ceteris et familiarius diligebat, ita ut in conuiuio super pectus suum discumbere faceret. Credo ut istius Euangelii, quod per eum fuerat predicaturus, diuinam excellentiam hoc modo altius commendaret. Sed in que sua Ioannes matrem Domini accepit? Neque enim non ex eis erat qui dixerant ei: Ecce nos dimisimus omnia, et secuti sumus te; sed ibi quoque audierat: Quicunque ista dimiserit propter me, accipiet in hoc seculo centies tantum . Habebat ergo ille discipulus centupliciter plura quam dimiserat, in que susciperet eius matrem qui illa donauerat. Sed in ea societate beatus Ioannes perceperat centuplum, ubi nemo dicebat aliquid suum, sed erant illis omnia communia, sicut in Actibus apostolorum  scriptum est . Sic enim apostoli erant quasi nichil habentes, et omnia possidentes , et distribuebatur unicuique prout cuique opus erat ; unde intelligendum est sic distributum fuisse huic discipulo quod opus erat, ut illic etiam beate Marie tanquam matris eius portio poneretur. Magisque sic debemus accipere quod dictum est: Ex illa hora suscepit eam discipulus in sua, ut ad eius curam quidquid ei esset necessarium, pertineret. Suscepit ergo eam in sua, non predia, que nulla proprie possidebat, sed officia, que propria dispensatione exsequenda curabat. Deinde subiungit:

Postea sciens iehsu quia omnia consummata sunt, ut consummaretur Scriptura, dicit: Sitio. uas ergo  positum erat aceto plenum. Illi autem spongiam plenam aceto, hyssopo circumponentes, obtulerunt ori eius. Cum ergo accepisset iehsu acetum, dixit: Consummatum est. Et inclinato capite, tradidit spiritum. Quis potest que facit, ita disponere, quomodo disposuit homo iste qui passus est? Sed homo Mediator Dei et hominum, homo de quo predictum legitur: Et homo est, et quis agnoscit eum? quoniam omnes per quos hec fiebant, non agnoscebant hominem Deum. Homo namque apparebat, qui Deus latebat. Patiebatur hec omnia qui apparebat, et idem ipse disponebat hec omnia, qui latebat. uidit ergo quia consummata sunt omnia que oportebat ut fierent antequam acciperet acetum, et traderet spiritum. Atque ut hoc etiam consummaretur quod Scriptura  predixerat: Et in siti mea potauerunt me aceto . Sitio, inquit, tanquam diceret: Hoc minus fecistis, date quod estis. Iudei quippe ipsi erant degenerantes a uino patriarcharum et prophetarum, et tanquam de pleno uase iniquitate mundi huius impleti, cor habentes uelut spongiam cauernosis quodammodo atque tortuosis latibulis fraudulentum. Hyssopo autem circumposuerunt spongiam aceto plenam, quoniam herba est humilis, et pectus purgat, ipsius Christi humilitatem congruenter accipimus, quam circumdederunt, et se circumuenisse putauerunt. Unde est illud in psalmo quinquagesimo: Asperges me, Domine, hyssopo, et mundabor. Christi namque humilitate mundamur, quia nisi humiliasset semetipsum, factus obediens usque ad mortem crucis  , non utique sanguis eius in peccatorum remissionem, hoc est, in nostram mundationem fuisset effusus. Nec moueat quomodo spongiam ori eius potuerint admouere, qui in cruce fuerat exaltatus a terra. Sicut enim apud alios euangelistas legitur  in arundine est factum , ut in spongia talis potus ad crucis sublimia leuaretur. Per arundinem uero Scriptura significabatur, que implebatur hoc facto. Sicut enim lingua dicitur, uel Greca, uel Latina, uel alia quelibet, sonus significans qui lingua promitur, sic arundo dici potest littera que arundine scribitur. Sed sonos significantis uocis humane usitatissime dicimus linguas; Scripturarum uero arundinem dici, quo minus est usitatum, eo magis est  mystice figuratum. Faciebat ista populus impius, patiebatur ista misericors Christus. Qui faciebat quid facere nesciebat. Qui patiebatur autem, non solum quid fieret, et cur fieret, sciebat, uerum etiam de male facientibus bene ipse faciebat. Cum ergo accepisset iehsu acetum, dixit, Consummatum est . Quid, nisi quod prophetia tanto ante predixerat? Deinde, quia nichil remanserat quod antequam moreretur fieri adhuc oporteret, tanquam ille qui potestatem haberet ponendi animam suam, et iterum sumendi eam, peractis omnibus que ut peragerentur exspectabat, inclinato capite, tradidit spiritum. Quis ita dormit quando uoluerit, sicut Christus mortuus est quando uoluit? Quis ita cum uoluerit abit, quomodo  cum uoluit abiit? Quanta speranda uel timenda potestas est iudicantis, si apparuit tanta morientis? Tacet autem Ioannes uerba que dixit tradendo spiritum: Pater, in manus tuas commendo spiritum meum. Et dicit spiritum, quia spiritus nomen est rei ita incorporee, quod etiam independens est a corpore, iuxta id quod superius dictum est: Spiritus est Deus.

Iudei ergo, inquit, quoniam Parasceue erat, ut non remanerent in cruce corpora Sabbato  rogauerunt Pilatum ut frangerentur eorum crura, et tollerentur. Non crura tollerentur, sed hi quibus ideo frangebantur, ut morerentur et auferrentur ex ligno, ne pendentibus in  crucibus, magnum diem festum sui diuturni cruciatus horrore fedarent.

uenerunt ergo milites, et primi quidem fregerunt crura, et alterius qui crucifixus est cum eo. Ad Iesum autem cum uenissent, ut uiderunt eum iam mortuum, non fregerunt eius crura, sed unus militum lancea latus eius aperuit, et continuo exiuit sanguis et aqua. uigilanti uerbo euangelista usus est, ut non diceret: Latus eius percussit, aut uulnerauit, aut quid aliud, sed aperuit, ut illic quodammodo uite ostium panderetur, unde sacramenta Ecclesie manauerunt, sine quibus ad uitam que uera uita est, non intratur. Ille sanguis in remissionem fusus est peccatorum. Aqua illa salutare temperat poculum. Hec et lauacrum prestat, et potum. Hoc prenuntiabat quod  Ne in latere arce ostium facere iussus est, quia intrarent animalia que non erant diluuio peritura, quibus prefigurabatur Ecclesia. Propter hoc, prima mulier facta est de uiri latere dormientis, et appellata est uita, materque uiuorum. Magnum quippe significauit bonum ante magnum preuaricationis malum. Et hic secundus Adam inclinato capite, in cruce dormiuit, ut inde formaretur ei coniux, que de latere dormientis effluxit. O mors, unde mortui reuiuiscunt. Quid isto sanguine mundius? Quid uulnere isto salubrius?

Et qui uidit, inquit, testimonium perhibuit; et uerum est eius testimonium; et ille scit quia uera dicit, ut et uos credatis. Non dixit: Ut et uos sciatis, sed ut credatis. Scit enim qui uidit, cuius credat testimonio  qui non uidit. Magis autem ad fidem credere pertinet, quam uidere. Nam quid est aliud credere, quam fidem accommodare?

Facta sunt enim hec, inquit, ut Scriptura impleretur: Os non comminuetis ex eo. Et iterum alia Scriptura dicit: uidebunt in quem confixerunt. Duo testimonia de Scripturis reddidit singulis rebus quas factas fuisse narrauit. Nam quia dixerat: Ad Iesum autem cum uenissent, ut uiderunt eum iam mortuum, non fregerunt eius crura, ad hoc pertinet testimonium: Os non comminuetis ex eo , quod preceptum est eis qui celebrare pascha iussi sunt ouis immolatione in ueteri lege, que dominice passionis umbra precesserat; unde Pascha nostrum immolatus est Christus ; de quo et Isaias  propheta predixerat: Sicut ouis ad immolandum ductus est . Item quia subiunxerat: Unus militum lancea latus eius aperuit, ad hoc pertinet alterum testimonium: uidebunt in quem confixerunt , ubi promissus est Christus in ea qua crucifixus est carne uenturus.

Post hec autem rogauit Pilatum Ioseph ab Arimathia, eo quod esset discipulus Iesu, ut tolleret corpus Iesu. uenit autem et Nicodemus, qui uenerat ad Iesum nocte primum, ferens misturam myrrhe et ales quasi libras centum. Non ita distinguendum est ut dicamus: Primum ferens misturam myrrhe, seu ut quod dictum est, primum, ad superiorem sensum pertineat. uenerat enim ad Iesum Nicodemus nocte primum,  quod idem Ioannes narrauit ipse in prioribus Euangelii sui partibus . Hic ergo intelligendum est ad Iesum non tunc solum, sed tunc primum uenisse Nicodemum; uentitasse autem postea, ut fieret audiendo discipulus, quod certe modo in reuelatione corporis beatissimi Stephani fere omnibus gentibus declaratur.

Acceperunt ergo corpus Iesu, et ligauerunt illud linteis cum aromatibus, sicut mos Iudeis est sepelire. Non mihi uidetur euangelista frustra dicere uoluisse, sicut mos Iudeis est sepelire. Ita quippe, nisi fallor, admonuit in huiusmodi officiis, que mortuis exhibentur, mortem cuiusque gentis esse seruandam

Erat autem in loco ubi crucifixus est, hortus, et in horto monumentum nouum, in quo nondum quisquam  positus erat. Sicut in Marie uirginis utero nemo ante illum, nemo post illum conceptus est, ita in hoc monumento nemo ante illum, nemo post illum sepultus est.

Ibi ergo propter Paraceuen Iudeorum, quia iuxta erat monumentum, posuerunt Iesum. Acceleratam uult intelligi sepulturam, ne aduesperasceret, quando iam propter Parasceuen, quam cenam puram Iudei Latine usitatius apud nos uocant, facere tale aliquis non licebat.



CAPUT XX.

Una autem Sabbati Maria Magdalene uenit mane, cum adhuc tenebre essent, ad monumentum, et uidit lapidem sublatum a monumento. Una Sabbati est, quam iam diem Dominicam propter Domini resurrectionem  mos Christianus appellat: quam Mattheus solus in euangelistis primam Sabbati nominauit.

Cucurrit ergo, et uenit ad Simonem Petrum, et ad alium discipulum quem amabat iehsu, et dicit eis: Tulerunt Dominum de monumento, et nescimus ubi posuerunt eum. Nonnulli Codices etiam Greci habent: Tulerunt Dominum meum, quod uideri dictum potest propensiore caritatis uel famulatus affectu. Sed hoc in pluribus Codicibus, quos in promptu habuimus, non inuenimus.

Exiit ergo Petrus, et ille alius discipulus, et uenerunt ad monumentum. Currebant autem duo simul, et ille alius discipulus precucurrit citius Petro, et uenit primus ad monumentum. Aduertenda hic et commendanda  recapitulatio, quomodo reditum est ad id quod fuerat pretermissum, et tamen quasi hoc sequeretur, adiunctum est. Cum enim iam dixisset: uenerunt ad monumentum, regressus ut narret quomodo uenerint, atque ait: Currebant autem duo simul, etc. Ubi ostendit quod precurrens ad monumentum prior uenerit alius ille discipulus quem seipsum significat, sed tanquam de alio cuncta narrat.

Et cum se inclinasset, inquit, uidit posita linteamina, non tamen introiuit. uenit ergo Simon Petrus sequens eum, et introiuit in monumentum, et uidit linteamina posita, et sudarium quod fuerat super caput eius, non cum linteaminibus positum, sed separatim inuolutum in unum locum. Putamusne nichil ista significant? Nequaquam id putauerim, sed ad alia festinamus, in quibus  immorari questionis uel obscuritatis alicuius necessitate compellimur. Nam ista que per seipsa manifesta sunt, quid singula etiam significent querere, sancte quidem delicie sunt, sed otiosorum, quod non sumus nos.

Tunc ergo introiit et ille discipulus qui uenerat primus ad monumentum. Prior uenit, posterior intrauit. Nec hoc utique uacat, sed mihi ad ista non uacat.

Et uidit, inquit, et credidit. Hic nonnulli parum attendentes, putant hoc Ioannem credidisse quod iehsu resurrexerit. Sed quod sequitur, non hoc indicat. Quid sibi enim uult quod statim adiunxit:

Nondum enim sciebant Scripturam, quia oportebat eum a mortuis resurgere. Non ergo eum credidit resurrexisse, quem nesciebat oportere resurgere. Quid  ergo uidit? quid credidit? uidit scilicet inane monumentum, et credidit quod dixerat mulier, eum de monumento esse sublatum. Nondum enim sciebant Scripturam, quia oporteret eum a mortuis resurgere. Et ideo quando id ab ipso Domino audiebant, quamuis apertissime diceretur, consuetudine audiendi ab illo parabolas, non intelligebant, et aliquid aliud eum significare credebant. Sublatum esse Dominum de monumento discipulis eius Petro et Ioanni nuntiauerat Maria Magdalene; quo illi uenientes inuenerunt sola linteamina quibus corpus fuerat inuolutum. Et quid aliud credere potuerunt, nisi quod illa dixerat, quod etiam ipsa crediderat?

Abierunt ergo iterum ad semetipsos discipuli ;  Maria autem stabat ad monumentum foris plorans. uiris enim redeuntibus, infirmiorem sexum in eodem loco fortior figebat affectus; et oculi qui Dominum quesierant, et non inuenerant, lacrymis iam uacabant, amplius dolentes quod fuerat sublatus de monumento, quam quod fuerat occisus in ligno, quoniam magistri tanti, cuius eis uita subtracta fuerat, nec memoria remanebat. Tenebat itaque ad monumentum iam dolor iste mulierem.

Dum ergo fleret, inclinauit se, et prospexit in monumentum. Cur hoc fecerit, nescio; non enim nesciebat non ibi esse iam quem querebat, quando quidem inde sublatum et discipulis ipsa nuntiauerat, et illi ad monumentum uenerant, et non solum intuendo, sed etiam intrando corpus Domini quesierant, nec  inuenerant. Quid ergo sibi uult quod ista cum fleret, rursus in monumentum inclinata prospexit? Utrum quod nimium dolebat, nec suis nec illorum oculis facile putabat esse credendum? An potius diuino instinctu in animo eius effectum est ut prospiceret? Prospexit enim:

Et uidit duos angelos in albis sedentes, unum ad caput, et unum ad pedes, ubi positum fuerat corpus Iesu. Quid est quod unus ad caput, ad pedes alter sedebat? An quoniam qui Grece angeli dicuntur, Latine sunt nuntii, isto modo Christi euangelium uelut a capite usque ad pedes, ab initio usque ad finem significabant esse nuntiandum?

Dicunt ei illi: Mulier, quid ploras? Dicit eis: Quia  tulerunt Dominum meum, et nescio ubi posuerunt eum. Angeli lacrymas prohibebant, ubi quid aliud quam futurum quodammodo gaudium nuntiabant? Ita enim dixerunt Quid ploras? ac si dicerent: Plorare noli. At illa eos putans interrogasse nescientes, causas prodidit lacrymarum: Quia tulerunt, inquit, Dominum meum. Dominum suum uocans, Domini sui corpus exanime, a toto partem significans: sicut omnes confitentur Iesum Christum Filium Dei unicum Dominum nostrum, quod utique est simul et uerbum et anima et caro, crucifixum tamen et sepultum, cum sola eius sepulta sit caro. Et nescio, inquit, ubi posuerunt eum. Hec erat causa maior doloris, quia nesciebat quo iret ad consolandum dolorem. Sed hora iam uenerat qua id quod nuntiatum quodammodo fuerat  ab angelis flere prohibentibus, gaudium succederet fletibus.

Denique cum hec dixisset, conuersa est retrorsum, et uidit Iesum stantem, et nesciebat quia iehsu est. Dicit ei iehsu: Mulier, quid ploras? quem queris? Illa existimans quia hortulanus esset, dicit ei: Domine, si tu sustulisti eum, dicito mihi ubi posuisti eum: et ego eum tollam. Dicit ei iehsu, Maria. Conuersa illa dicit ei: Rabboni, quod dicitur magister. Nemo calumnietur mulierem, quod hortulanum dixerit Dominum, et Iesum magistrum. Ibi enim rogabat, hic agnoscebat. Ibi honorabat hominem, a quo beneficium postulabat: appellabat dominum, cuius ancilla non erat, ut per eum perueniret ad Dominum cuius erat. Aliter ergo Dominum dixit: Sustulerunt  Dominum meum, aliter autem: Domine, si tu sustulisti eum. Nam et prophete appellauerunt dominos eos qui homines erant, sed aliter illum de quo scriptum est: Dominus nomen ei . Sed ista mulier que iam fuerat conuersa retrorsum, ut uideret Iesum, quando eum putauit esse hortulanum, et cum illo utique loquebatur, quomodo rursus conuersa dicitur, ut ei diceret Rabboni, nisi quia tunc conuersa corpore, quod non erat putauit: nunc corde conuersa, quod erat agnouit?

Dicit ei iehsu: Noli me tangere; nondum enim ascendi ad Patrem meum. uade autem ad fratres meos, et dicito eis: Ascendo ad Patrem meum, et ad Patrem uestrum, et Deum meum, et Deum uestrum. Est in his  uerbis quod breuiter quidem, sed tamen attentius pertractare debeamus. iehsu quippe mulierem que illum magistrum agnouit et appellauit, cum hec ei responderet, fidem docebat; et hortulanus ille in eius corde tanquam in horto suo granum sinapis seminabat. Quid est ergo: Noli me tangere? et tanquam huius prohibitionis causa quereretur, adiunxit: Nondum enim ascendi ad Patrem meum. Quid est hoc? Si stans in terra non tangitur, sedens in celo quomodo ab homine tangeretur? qui certe antequam ascenderet, discipulis se tangendum obtulit, dicens, sicut Lucas euangelista testatur: Palpate et uidete, quia spiritus ossa et carnem non habet, sicut me uidetis habere . uel quando dixit discipulo Thome: Infer digitum tuum hic, et uide manus meas;  et affer manum tuam, et mitte in latus meum. Quis autem sit tam absurdus, ut dicat eum a discipulis quidem antequam ad Patrem ascendisset, uoluisse se tangi, a mulieribus autem noluisse, nisi cum ascendisset ad Patrem? Sed ne qui sic uellet desipere sineretur, leguntur etiam femine post resurrectionem, antequam ad Patrem ascenderet, tetigisse Christum, in quibus erat etiam ipsa Maria Magdalene, narrante Mattheo quod occurrit illis iehsu dicens: Auete. Ille autem accesserunt, inquit, et tenuerunt pedes eius, et adorauerunt eum . Hoc a Ioanne pretermissum est, sed a Mattheo uerum dictum. Restat ergo ut aliquod in his uerbis lateat sacramentum: quod siue inueniamus, siue inuenire minime ualeamus, inesse tamen nullo  modo dubitare debemus. Aut ergo sic dictum est: Noli me tangere, nondum enim ascendi ad Patrem meum, ut in illa femina figuraretur Ecclesia de gentibus, que in Christum non credidit, nisi cum ascendisset ad Patrem, aut sic in se credi uoluisse iehsu, hoc est sic se spiritualiter tangi, quod ipse et Pater unum sint. Eius quippe intimis sensibus quodammodo ascendit ad Patrem, qui sic in eo profecerit, ut Patri agnoscat equalem. Aliter non recte tangitur, id est, aliter in eum non recte creditur. Poterat autem sic credere Maria, ut eum putaret imparem Patri. Quod utique prohibetur cum dicitur ei: Noli me tangere, id est, noli in me sic credere, quemadmodum adhuc sapis. Noli tuum sensum hucusque  pertendere, quod pro te factus sum, nec transire ad illud per quod facta es. Quomodo enim non carnaliter adhuc in eum credebat, quem sicut hominem flebat? Nondum enim, inquit, ascendi ad Patrem meum. Ibi me tanges, quando me credideris Patri non imparem Deum. uade autem ad fratres meos, et dic eis: Ascendo ad Patrem meum, et ad Patrem uestrum. Non ait Patrem nostrum. Aliter ergo meum, aliter uestrum. Natura meum, gratia uestrum. Et Deum meum, et Deum uestrum. Neque hic dixit Deum nostrum. Ergo et hic aliter meum, aliter uestrum. Deum meum, sub quo et homo sum. Deum uestrum, inter quos et ipsum mediator sum.

uenit Maria Magdalene nuntians discipulis, quia uidi Dominum, et hec dixit mihi. Cum esset ergo sero  die illa una Sabbatorum, et fores essent clause ubi erant discipuli congregati propter metum Iudeorum, uenit iehsu, et stetit in medio discipulorum, et dicit eis: Pax uobis; et cum hoc dixisset, ostendit eis manus et latus. Claui enim manus fixerant, lancea latus aperuerat. Ubi ad dubitantium corda sananda, uulnerum sunt seruata uestigia. Moli autem corporis, ubi diuinitas erat, ostia clausa non obstiterunt. Ille quippe eis non apertis intrare potuit, quo nascente uirginitas inuiolata permansit.

Gauisi sunt ergo discipuli uiso Domino. Dixit ergo eis iterum: Pax uobis. Iteratio, confirmatio est. Ipse quippe per Prophetam promisit pacem super pacem.

Sicut misit me Pater, inquit, et ego mitto uos. Aequalem Patri filium nouimus, sed hic uerba Mediatoris  agnoscimus, medium quippe se ostendit dicendo. Ille me, et ego uos.

Hec cum dixisset, insufflanit, et dixit eis: Accipite Spiritum sanctum. Insufflando significauit Spiritum sanctum, non Patris solius esse spiritum, sed et suum.

Quorum remiseritis, inquit, peccata, remittuntur eis; et quorum retinueritis, retenta sunt. Ecclesie caritas, que per Spiritum sanctum diffunditur in cordibus nostris, participum suorum peccata dimittit. Eorum autem qui non sunt eius participes, tenet. Ideo posteaquam dixit: Accipite Spiritum sanctum, continuo de peccatorum remissione subiecit:

Thomas autem unus ex duodecim, qui dicitur Didymus,  non erat cum eis quando uenit iehsu. Dixerunt ergo ei alii discipuli: uidimus Dominum; ille autem dixit eis: Nisi uidero in manibus eius fixuram clauorum, et mittam digitum meum in locum clauorum, et mittam manum meam in latus eius, non credam. Et post dies octo iterum erant discipuli eius intus, et Thomas cum eis: uenit iehsu ianuis clausis, et stetit in medio, et dixit eis: Pax uobis. Deinde dicit Thome: Infer digitum tuum huc et uide manus meas et affer manum tuam, etc. uidebat tangebatque hominem, et confitebatur Deum quem non uidebat, neque tangebat. Sed per hoc quod uidebat, atque tangebat, illud iam remota dubitatione credebat; dicit ei iehsu:

Quia uidisti me, credidisti. Non ait Tetigisti me,  sed uidisti me, quoniam generalis quodammodo sensus est uisus. Nam et per alios quatuor sensus nominari solet, uelut cum dicimus: Audi et uide quam bene sonet, Olfac et uide quam bene oleat, Gusta et uide quam bene sapiat, Tange et uide quam bene caleat. Ubique sonuit uide, cum uisus proprie non negetur ad oculos pertinere. Unde et hic ipse Dominus:

Infer, inquit, digitum tuum, et uide manus meas. Et quid aliud ait quam tange et uide? nec tamen oculos ille habebat in digito. Ergo siue intuendo, siue etiam tangendo. Quia uidisti me, inquit, credidisti, quamuis dici posset, non ausum fuisse discipulum tangere cum se offerret ille tangendum. Non enim scriptum est:  Et tetigit Thomas, sed siue aspiciendo tantum, siue etiam tangendo uiderit et crediderit, illud quod sequitur, magis gentium fidem predicat atque commendat.

Beati qui non uiderunt, et crediderunt. Preteriti temporis usus est uerbis, tanquam ille qui quod erat futurum in sua nouerat predestinatione iam factum.

Multa quidem et alia signa fecit iehsu in conspectu discipulorum suorum, que non sunt scripta in libro hoc. Hec autem scripta sunt, ut credatis quia iehsu est Christus Filius Dei, et ut, credentes, uitam habeatis in nomine eius. Hoc capitulum libri huius indicat finem. Sed narratur hinc deinde quemadmodum se manifestauerit Dominus ad mare Tiberiadis, et in captura piscium commendauerit Ecclesie sacramentum,  qualis futura est in ultima resurrectione mortuorum. Ad hoc itaque commendandum ualere arbitror, quod tanquam finis interpositus est libri, quod esset etiam secuture narrationis quasi proemium, quod ei quodammodo faceret eminentiorem locum.


Apostolorum Piscatio.



CAPUT XXI.

Queri solet de hac piscatione discipulorum utrum redierint Petrus et filii Zebedei ad id quod prius fuerant quam a Domino uocarentur. Erant enim piscatores quando eis dixit: uenite post me, et faciam uos fieri piscatores hominum . Tunc eum quippe illi secuti sunt, ut magisterio eius, relictis omnibus, adhererent, in tantum, ut cum ab eo  diues ille tristis abscederet, cui dixerat: uade, uende omnia que habes, et da pauperibus, et habebis thesaurum in celo, et ueni, sequere me , diceret ei Petrus: Ecce nos dimisimus omnia, et secuti sumus te . Quid est ergo quo nunc quasi apostolatu relicto fiunt quod fuerant, et quod dimiserant repetunt, tanquam obliti quod audierant, Nemo ponens manum super aratrum, respiciens retro, aptus est regno celorum ? Quod si fecissent defuncto Iesu prius quam resurrexisset a mortuis , tamen si tunc fecissent, putaremus eos illa que animos eorum occupauerat desperatione fecisse; nunc uero post eum sibi de sepulcro redditum uiuum, post oblatam suis oculis et manibus non solum uidendam, uerum etiam tangendam atque palpandam rediuiue carnis euidentissimam ueritatem, post inspecta uulnerum loca, usque ad apostoli Thome confessionem, qui se aliter crediturum non esse predixerat, post acceptum eius insufflatione Spiritum sanctum, post uerba in suas aures eius ore prolata: Sicut misit me Pater, et ego mitto uos: quorum remiseritis peccata, remittuntur eis, et quorum retinueritis retenta sunt, subito fiunt, sicut  fuerant, non hominum, sed piscium piscatores? His ergo quos hoc mouet respondendum est non fuisse eos prohibitos arte sua, licita scilicet atque concessa, uictum necessarium querere, sui apostolatus integritate seruata, si quando unde uiuerent, aliud non haberent. Nisi forte quispiam putare audebit aut dicere apostolum Paulum non pertinuisse ad eorum perfectionem, qui, relictis omnibus, Christum secuti sunt, quoniam ne quemquam eorum grauaret quibus Euangelium predicabat, suum uictum suis manibus transigebat . Ubi magis impletum est quod ait: Plus omnibus illis laboraui ; et adiunxit: Non ego autem, sed gratia Dei mecum . Ut hoc quoque appareat Dei gratie deputandum, quod et animo et corpore poterat usque  adeo plus omnibus illis laborare, ut neque cessaret ab Euangelio predicando, neque tamen ex Euangelio, sicut illi, sustentaret hanc uitam, cum id per tot gentes, in quibus Christi nomen non fuerat prophetarum, multo latius atque fertilius seminaret. Ubi ostendit ex Euangelio uiuendi, hoc est uictum habendi, non necessitatem apostolis impositam, sed potestatem datam. Quam potestatem commemorat idem Apostolus dicens: Si nos uobis spiritualia seminauimus, magnum est si uestra carnalia metamus? Si alii potestatis uestre participant, non magis nos? Sed non sumus usi, inquit, hac potestate . Et paulo post: Qui altari seruiunt, inquit, altari compartiuntur. Sic et Dominus ordinauit iis qui Euangelium annuntiant, de Euangelio uiuere. Ego autem  nullo horum usus sum . Satis igitur apertum est, non imperatum, sed in potestate apostolis positum, ut aliunde non uiuerent, nisi ex Euangelio, et ab eis quibus Euangelium predicando, spiritalia seminabant, carnalia meterent, hoc est, carnis huius sustentaculum sumerent, et tanquam milites Christi stipendium debitum acciperent, sicut a prouincialibus Christi. Unde idem ipse miles egregius paulo superius de hac re dixerat. Quis militat suis stipendiis unquam ? quod tamen ipse faciebat, quia plus illis omnibus laborabat. Si ergo beatus Paulus ut ea potestate, quam profecto cum ceteris Euangelii predicatoribus habebat, non cum ceteris uteretur, sed suo stipendio militaret, ne gentes a nomine Christi penitus alienas, doctrina eius quasi  uenalis offenderet, aliter educatus, artem quam non nouerat didicit, ut dum suis manibus transigitur doctor, nullus grauaretur auditor; quanto magis beatus Petrus, qui iam piscator fuerat, quod nouerat fecit, si ad presens illud tempus aliud unde uiueret, non inuenit? Sed respondebit quispiam: Et cur non inuenit, cum Dominus promiserat dicens: Querite primum regnum Dei, et iustitiam eius, et hec omnia apponentur uobis ? Prorsus etiam sic Dominus quod promisit impleuit. Nam quis alius pisces qui caperentur apposuit, qui non ob aliud credendus est eis ingessisse penuriam, qua compellerentur ire piscatum, nisi dispositum uolens exhibere miraculum, ut simul et predicatores Euangelii sui pasceret, et ipsum Euangelium tanto sacramento quod  erat de numero piscium commendaturus augeret?

Dicit ergo Simon Petrus: uado piscari. Dicunt ei qui cum illo erant: uenimus et nos tecum. Et exierunt, et ascenderunt nauem, et illa nocte nichil apprehenderunt, usque Et cum tanti essent, non est scissum rete. Hoc est magnum sacramentum in magno Ioannis Euangelio, et ut uehementius commendaretur, loco ultimo scriptum. Quod ergo septem discipuli fuerint in ista piscatione, Petrus, et Thomas, et Nathanel, et duo filii Zebedei, et alii duo quorum nomina tacentur, isto suo septenario numero fidem significant temporis. Uniuersum quippe septem diebus uoluitur tempus. Ad hoc pertinet quod mane facto iehsu stetit in littore, quia etiam littus finis est  maris, et ideo finem significat seculi. Eumdem finem seculi ostendit, et quod Petrus rete extraxit in terram, hoc est in littus: quod ipse Dominus aperuit, ubi alio loco de sagena in mare missa similitudinem dedit, et eam trahunt, inquit, ad littus. Quo littus quid esset exponens ait: Sic erit in consummatione seculi . Sed illa uerbi est, non rei gesta parabola. Re autem gesta, sicut hoc loco, qualiter in seculi fine futura sit, ita Dominus alia piscatione significauit Ecclesiam qualiter nunc sit. Quod autem illud fecit initio predicationis sue, hoc uero post resurrectionem suam, hinc ostendit illam capturam piscium bonos et malos significare quos nunc habet Ecclesia, istam uero tantummodo bonos, quos habebit in eternum completa in fine huius seculi  resurrectione mortuorum. Denique ibi Dominus non sicut hic in littore stabat, quando iussit pisces capi, sed ascendens in unam nauem que erat Simonis, rogauit eum a terra reducere pusillum; et in ea sedens docebat turbas. Ut cessauit autem loqui, dixit ad Simonem: Duc in altum, et laxate retia uestra in capturam . Et illic quod captum est piscium, in nauiculis fuit, non sicut hic rete traxerunt in terram. His signis, et si qua aliqua potuerint reperiri, ibi Ecclesia in hoc seculo, hic uero in fine seculi figurata est: ideo illud ante, hoc autem post resurrectionem Domini factum est, quia ibi nos Christus significauit uocatos, hic resuscitatos. Ibi retia non mittuntur in dexteram, ne solos significent bonos; nec in sinistram, ne solos malos, sed indifferenter: Laxate,  inquit, retia uestra in capturam, ut permistos intelligamus bonos et malos. Hic autem: Mittite, inquit, in dexteram nauigii rete, ut significaret eos qui stabant ad dexteram solos bonos. Ibi rete propter significanda schismata rumpebatur; hic uero, quoniam tunc iam in illa summa pace sanctorum nulla erant schismata, pertinuit ad euangelistam dicere: Et cum tanti essent, id est, tam magni, non est scissum rete, tanquam illud respiceret ubi scissum est, et in illius mali comparatione commendaret hoc bonum. Ibi capta est multitudo piscium tanta, ut impleta duo nauigia mergerentur, id est, in submersionem premerentur. Non enim mersa sunt, sed tamen periclitata. Unde enim existunt in Ecclesia tanta que gemimus,  nisi cum tante multitudini obsisti non potest, que ad submergendam propemodum disciplinam intrat cum moribus suis a sanctorum itinere penitus alienis? Hic autem miserunt rete in dexteram partem, et iam non ualebant illud trahere pre multitudine piscium. Quid est, et iam non ualebant illud trahere, nisi quia illi qui pertinent ad resurrectionem uite, id est, ad dexteram, et intra Christiani nominis retia defunguntur, non nisi in littore, id est, in fine seculi, cum resurrexerint, apparebunt? Ideo non ualuerunt sic trahere retia, ut in nauem refunderent quos ceperant pisces, sicut de illis factum est quibus rete diruptum, et nauicule presse sunt. Habet istos dextros Ecclesia post finem uite huius in somno pacis, uelut in profundo latentes,  donec ad littus rete perueniat, quod trahebatur quasi a cubitis ducentis. Quod autem illic duabus nauiculis, propter circumcisionem et preputium, hoc isto loco ducentis cubitis existimo figuratum propter utriusque generis electos, et circumcisionis, et preputii, tanquam centum et centum, quia in summa centenaria numerum ad dexteram transiit. Postremo in illa piscatione numerus non exprimitur, tanquam illud ibi fiat quod predictum est per Prophetam: Annuntiaui et locutus sum; multiplicati sunt super numerum . Hic uero non sunt aliqui super numerum, sed certus est numerus centum quinquaginta tres. Cuius numeri ratio, Domino adiuuante, reddenda est. Si enim numerum constituamus qui legem significet, quid erunt nisi decem?  Decalogum quippe legis, id est, decem nouissima illa precepta, digito Dei in duabus lapideis tabulis primum fuisse conscripta , certissimum est nobis. Sed lex, quando non adiuuat gratia, preuaricatores facit, et tantummodo in littera est. Propter hoc enim maxime ait Apostolus: Littera occidit, spiritus autem uiuificat . Accedat ergo ad litteram spiritus, ne occidat littera quam non uiuificat spiritus; sed ut operemur precepta legis, non uiribus nostris, sed gratia Saluatoris. Cum autem accedit ad legem gratia, id est, ad litteram spiritus, quodammodo denario numero additur septenarius. Isto quippe numero, id est, septenario, significari Spiritum sanctum, aduertenda litterarum sacrarum documenta testantur. Nempe enim sanctitas  uel sanctificatio ad centum proprie pertinet spiritum. Unde cum et Pater spiritus sit, et Filius spiritus sit, quoniam Deus spiritus est , et Pater sanctus, et Filius sanctus sit, proprio tamen nomine amborum, Spiritus uocatur Spiritus sanctus. Ubi ergo primum in lege sonuit sanctificatio, nisi in die septimo? Non enim sanctificauit Deus diem primum, in quo fecit lucem, aut secundum, in quo fecit firmamentum, aut tertium, in quo discreuit mare a terra, et terra herbam lignumque produxit, aut quartum, in quo sidera sunt creata, aut quintum, in quo animalia que in aquis uiuunt, et in ere uolitant, aut sextum, in quo terrestris anima uiua, et ipse homo; sed sanctificauit  diem septimum, in quo requieuit ab operibus suis . Conuenienter igitur septenario numero significatur Spiritus sanctus. Isaias autem Propheta: Requiescet in eo, inquit, spiritus Domini , eumque deinceps commendans ab opere uel munere septenario, Spiritus, inquit, sapientie et intellectus, spiritus consilii et fortitudinis, spiritus scientie et pietatis; et implebit illum spiritus timoris Domini . Quid? in Apocalypsi nonne septem spiritus Dei dicuntur , cum sit unus atque idem spiritus, diuidens propria unicuique prout uult ? Sed operatio septenaria unius spiritus sic appellata est ab eodem spiritu qui scribenti adfuit, ut septem spiritus dicerentur. Cum itaque legis denario Spiritus sanctus per septenarium numerum  accedit, fiunt decem et septem: qui numerus ab uno usque ad seipsum computatis omnibus crescens, usque ad centum quinquaginta tres peruenit. Ad unum enim si adiicias duo, fiunt utique tres: his si adiicias tres, et quatuor, fiunt omnes decem. Deinde si addas omnes numeros qui sequuntur, usque ad decem et septem, ad supradictum numerum summa perducitur. Id est, si ad decem quo ab uno usque quatuor perueneras, addas quinque, et fiant quindecim; his si addas sex, et fiant uiginti unus; his si addas septem, et fiant uiginti octo, his si addas octo, et nouem et decem, et fiant quinquaginta quinque; his si addas undecim et duodecim et tredecim, et fiant nonaginta unum; his rursum quatuordecim et quindecim et sedecim,  et fiant centum triginta sex; huic numero adde illum qui restat de quo agitur, id est, decem et septem, et piscium numerus ille complebitur. Non ergo tantummodo centum quinquaginta tres sancti ad uitam resurrecturi significantur eternam, qui numerus ter habet etiam quinquagenarium numerum, et insuper ipsa tria propter mysterium Trinitatis. Quinquagenarius autem, multiplicatis septem per septem, et unius adiectione, completur. Nam septies septem fiunt quadraginta nouem. Unus autem additur, ut eo significetur unum esse qui per septem, propter operationem septenariam demonstratur. Et nouimus Spiritum sanctum post ascensionem Domini quinquagesimo die missum, quem discipuli iussi sunt exspectare promissum . Non igitur  frustra dicti sunt hi pisces et tot et tanti, id est, et centum quinquaginta tres, et magni. Sic enim scriptum est: Et traxerunt rete in terram, plenum magnis piscibus centum quinquaginta tribus. Cum enim dixisset Dominus: Non ueni legem soluere, sed adimplere , daturus utique Spiritum, per quem lex possit impleri, tanquam septem additurus ad decem, paucissimis uerbis interpositis, ait: Qui ergo soluerit unum de mandatis istis minimis, et docuerit sic homines, minimus uocabitur in regno celorum . Iste ergo poterit pertinere ad numerum piscium magnorum; minimus autem ille, qui soluit factis quod docet uerbis, in tali Ecclesia potest esse, qualem significat piscium prima illa captura, habentem bonos et malos, quia et ipsa dicitur regnum celorum, propter  quod ait: Simile est regnum celorum sagene misse in mare, et ex omni genere piscium congreganti , ubi uult intelligi etiam bonos et malos, quos dicit in littore uel in fine seculi separandos. Denique ut ostenderet istos minimos reprobos esse, qui docent bona loquendo, que soluunt male uiuendo, nec quasi minimos in uita eterna futuros, sed omnino ibi non futuros, cum dixisset: Minimus uocabitur in regno celorum , continuo subiecit: Dico autem uobis quia nisi abundauerit iustitia uestra plus quam scribarum et Phariseorum, non intrabitis in regnum celorum . Consequens est ergo, ut qui minimus est in regno celorum qualis nunc est Ecclesia, non intret in regnum celorum  qualis tunc erit Ecclesia, quoniam docendo quod soluit, ad eorum societatem qui faciunt quod docent non pertinebit; et ideo non erit in numero piscium magnorum, quoniam qui fecerit et docuerit, magnus uocabitur in regno celorum ; et quia hic magnus erit, ideo ibi minimus ille non erit. Usque adeo quippe ibi magni erunt, ut qui ibi minor est, maior sit eo quo hic nemo maior est. Sed tamen hic qui magni sunt, id est, qui in hoc regno celorum ubi sagena congregat bonos et malos, faciunt bona que docent, ipsi erunt in illa regni celorum eternitate maiores, quos isti ad dexteram, et ad resurrectionem uite pertinentes indicant pisces. Potest etiam si numerus iste consideretur, occurrere ad Ecclesie sanctitatem, que per Dominum nostrum Iesum Christum  facta est, ut quoniam septenario numero creatura constat, cum ternarius anime, et quaternarius corpori tribuitur, susceptio ipsa hominis significetur, ducanturque tria septies, quia Pater misit Filium, et Pater in Filio est, et dono Spiritus sancti de uirgine natus est. Hec sunt tria, Pater, et Filius, et Spiritus sanctus. Septies autem ipse homo temporali dispensatione susceptus, ut fieret sempiternus. Fit ergo summa numeri uiginti unum, uel tria septies. Hec autem hominis susceptio ad liberationem ualuit Ecclesie, cui ille caput est. Ac ipsa Ecclesia propter animam et corpus in eodem septenario numero reperitur. Ducantur itaque uiginti unum item septies propter eos qui per hominem dominicum liberantur, et fiunt simul CXLuII, cui additur senarius  numerus signum perfectionis, quia partibus suis que illum metiuntur, constat ita ut nichil minus, nichil amplius inueniatur. Metitur quippe illum unum quod habes sexies, et duo, que habet ter, et tria, que habet bis, que simul ducta unum, et duo, et tria, sex fiunt. Quod fortassis ad illud etiam sacramentum pertineat, quod Deus sexta die perfecit omnia opera sua . Ad centum igitur et quadraginta septem cum sex addideris, quod signum perfectionis est, fiunt centum quingenta tria: qui numerus piscium inuenitur posteaquam iussu Domini in dexteram partem missa sunt retia, ubi peccatores, qui ad sinistram pertinent, non inueniuntur. Peractis ergo Dominus quadraginta diebus post resurrectionem cum discipulis suis, id est, commendans eis, quod pro  nobis temporaliter gestum est, ascendit in celum, et post alios quadraginta dies misit Spiritum sanctum, quo perficerentur spiritualiter ad inuisibilia capienda, qui uisibilibus temporalibusque crediderant, ipsis, uidelicet, decem diebus, post quos misit Spiritum sanctum, eamdem perfectionem, que per Spiritum sanctum confertur, denario indicans. Ergo quoniam perfectio, que fit per Spiritum sanctum, quandiu adhuc in carne ambulamus, quamuis non uiuamus carnaliter, cum ipsa temporali dispensatione copuletur, recte uidetur quinquagenarius numerus ad Ecclesiam pertinere, sed iam purgatam atque perfectam, que temporalis dispensationis fidem, atque eternitatis future spem caritate amplectitur,  id est, quasi quadragenarium numero denario copulat. Hec autem Ecclesia, ad quam pertinet quinquagenarius numerus, quia ex tribus generibus hominum eligitur, Iudeis, gentibus, et carnalibus Christianis, siue quia sacramento Trinitatis imbuitur, numero quo significatur ad centenarium et quinquagenarium peruenit; quinquaginta enim ter ducta fiunt centum quinquaginta; quo cum addideris ipsa tria, quia insigne et eminens debet esse, quod in nomine Patris, et Filii, et Spiritus sancti lauacro regenerationis abluitur, fiunt centum quinquaginta tria; qui numerus piscium inuenitur, quia in dexteram partem missa sunt retia, et ideo magnos, id est, perfectos, et regno celorum aptos habet; ubi iam conquiescente dispensatione, que quadragenario  numero significatur, denarius remanet, quam mercedem sancti qui operantur in uinea percepturi sunt. Peracta quippe illa piscatione, dixit eis iehsu:

uenite, prandete. Et nemo audebat discumbentium interrogare eum, Tu quis es? scientes quia Dominus est. Si ergo sciebant, quid opus erat, ut interrogarent? Si autem non opus erat, quare dictum est Non audebant, quasi opus esset, sed timore aliquo non auderent? Sensus ergo hic est: Tanta erat euidentia ueritatis qua iehsu illis discipulis apparebat, ut eorum non solum negare, sed ne dubitare quidem nullus auderet, quoniam si quisquam dubitaret, utique interrogare deberet. Sic ergo dictum est: Nemo audebat interrogare. Tu quis es? ac si diceretur: Nemo audebat dubitare quin ipse esset.

 Et uenit iehsu, et accepit panem, et dedit eis, et piscem similiter. Ecce dictum est etiam quid pranderint; de quo prandio aliquid suaue ac salubre dicemus et nos, si pascat et nos. Superius narratum est quod isti discipuli quando descenderunt in terram, uiderunt prunas positas, et piscem superpositum, et panem. Ubi non est intelligendum etiam panem fuisse superpositum prunis, sed tantum subaudiendum, uiderunt: quod uerbum si repetamus ex loco ubi subaudiendum est, ita totum dici potest: uiderunt prunas positas, et piscem superpositum, et panem uiderunt. uel ita potius: uiderunt prunas positas, et piscem superpositum, uiderunt et panem. Iubente etiam Domino attulerunt et de piscibus quos ipsi ceperant. Quod eos fecisse, quamuis a narrante non  est expressum, tamen Dominum iussisse non tacitum est; ait enim: Afferte de piscibus quos nunc prendidistis. Et utique iubente illo eos non fecisse quis credat? Hinc ergo fecit prandium Dominus illis septem discipulis suis, de pisce, scilicet, quem prunis superpositum uiderant, huic adiungens ex illis quos ceperant. De pane quidem nichilominus eos uidisse narratum est. Piscis assus, Christus est passus: ipse et panis qui de celo descendit. Huic concorporatur Ecclesia ad participandum beatitudinem sempiternam. Propter quod dictum est: Afferte de piscibus quos prendidistis nunc, ut omnes qui hanc spem gerimus, per illum septenarium numerum discipulorum, per quem potest hoc loco nostra uniuersitas intelligi figurata,  tanto sacramento nos communicare nossemus, et eidem beatitudini sociari. Hoc Domini prandium est cum discipulis suis, quo Ioannes Euangelium suum, cum haberet de Christo alia multa que diceret, magna, ut existimo, et rerum magnarum contemplatione concludit. Hic enim Ecclesia qualis in solis bonis futura est, significatur per capturam centum quinquaginta trium piscium et eis qui hec credunt, sperant, diligunt, participatio tante beatitudinis per hoc prandium.

Hoc iam tertio, inquit, manifestatus est iehsu discipulis suis cum resurrexisset a mortuis. Quod non ad ipsas demonstrationes, sed ad dies referre debemus, id est, primo die cum resurrexit, et post dies octo quando discipulus Thomas uidit et credidit, et hodie  quando hoc de piscibus fecit. Post quot autem dies id fecerit, dictum non est. Nam ipso primo die non semel uisus est, sicut euangelistarum omnium testimonia collata demonstrant, sed, sicut dictum est, numerande sunt manifestationes eius, ut ista sit tertia. Prima quippe habenda est eademque una, propter unum diem quotiescunque se, et quibuscunque et die illo quo resurrexit, ostendit; secunda post dies octo; et hec tertia; et deinde quoties uoluit, usque ad diem quadragesimum, quo ascendit in celum, quamuis non scripta sint omnia.

Cum ergo prandisset, dicit Simoni Petro: Simon Ioannis, diligis me plus his? etc. Hunc inuenit exitum ille negator, et amator presumendo elatus, negando prostratus, flendo purgatus, confitendo probatus, patiendo  coronatus. Hunc inuenit exitum, ut pro eius nomine perfecta dilectione moreretur, cum quo se moriturum peruersa festinatione promiserat. Faciet eius resurrectione firmatus, quod immature pollicebatur infirmus. Hoc enim oportebat, ut prius Christus pro Petri salute, deinde Petrus pro Christi predicatione moreretur. Preposterum fuit quod audere ceperat humana temeritas, cum istum disposuisset ordinem ueritas. Animam suam positurum se pro Christo Petrus putabat, pro liberatore liberandus, cum Christus uenisset animam suam positurus pro suis omnibus, in quibus erat et Petrus, quod ecce iam factum est. Nunc iam firmitas cordis ad suscipiendam mortem pro nomine Domini uera ipso donante  sumatur, non falsa nobis errantibus presumatur. Nunc est ut uite huius non metuamus interitum, quia, resurgente Domino, uite alterius precessit exemplum. Nunc est, Petre, ut mortem non timeas: uiuit quem mortuum dolebas; et quem pro nobis mori carnali amore prohibeas, ausus es preuenire doctorem, formidasti eius persecutorem. Iam pretio pro te fuso, nunc est ut sequaris emptorem , et sequeris omnino utque ad mortem crucis. uerba eius audisti, quem iam ueracem probasti. Passurum te ipse predixit, qui te predixerat negaturum. Sed prius Dominus quod sciebat interrogat, nec semel, sed iterum ac tertio, utrum Petrus eum diligat; nec aliud toties audit a Petro, quam se diligi; nec aliud toties commendat Petro, quam suas  oues pasci. Redditur negationi trine trina confessio ne minus amori lingua seruiat, quam timori, et plus uocis elicuisse uideatur mors imminens quam uita presens. Sic amoris officium, pascere dominicum gregem, si fuit timoris indicium negare pastorem. Qui hoc animo pascunt oues Christi, ut suas uelint esse, non Christi, se conuincuntur amare, non Christum, uel gloriandi, uel dominandi, uel acquirendi cupiditate, non obediendi et subueniendi et Deo placendi caritate. Contra hoc ergo uigilat toties inculcata ista uox Christi, quos Apostolus gemit sua querere, non que Iesu Christi . Nunquid est aliud Diligis me? pasce oues meas, quam si diceretur: Si me diligis, non te, pascere te, cogita oues meas; et sicut meas pasce, non sicut tuas; gloriam  meam in eis quere, non tuam; Dominum meum, non tuum; lucra mea, non tua; ne sis in eorum societate qui pertinent ad tempora periculosa, seipsos amantes, et cetera que huic malorum initio connectuntur . Quod uitium maxime cauendum est eis qui pascunt oues Christi, ne sua querant, non que Iesu Christi, et in usus cupiditatum suarum conferant, pro quibus sanguis fusus est Christi. Cuius amor in eo qui pascit oues eius, in tam magnum debet spiritualem crescere ardorem, ut uincat etiam mortis naturalem timorem, quo mori nolumus, et quando cum Christo uiuere uolumus. Nam et apostolus Paulus dicit se habere concupiscentiam dissolui et esse cum Christo: ingemiscit tamen grauatus, et non uult spoliari, sed superuestiri, ut absorbeatur  mortale a uita . Et huic Dominus dilectori suo.

Cum senueris, inquit, extendes manus tuas, et alius te cinget, et ducet quo non uis. Hoc enim dixit ei, significans qua morte clarificaturus erat Deum. Extendes, inquit, manus tuas, hoc est crucifigeris. Ad hoc autem ut uenias, alius te cinget, et ducet non quo uis, sed quo non uis. Prius dixit quod fieret, et deinde quomodo fieret. Non enim crucifixus, sed utique crucifigendus, quo nollet est ductus. Nam crucifixus, non quo nolebat abiit, sed potius quo uolebat. Solutus quippe a corpore, uolebat esse cum Christo; sed, si fieri posset, preter mortis molestiam, uitam concupiscebat eternam: ad quam molestiam nolens ductus est, sed ab ea uolens eductus est. Nolens ad eam uenit,  sed uolens eam uicit, et reliquit hunc infirmitatis affectum, quo nemo uult mori, usque adeo naturalem, ut cum beato Petro nec senectus auferre potuerit, cui dictum est: Cum senueris, duceris quo non uis. Quem quidem affectum propter nos consolandos etiam in se transfigurauit ipse Saluator dicens: Pater, si fieri potest, transeat a me calix iste ; qui utique mori uenerat, et habebat mortis necessitatem, sed uoluntaria potestate positurus animam suam, et rursus eadem potestate sumpturus. Sed molestia quantacunque sit mortis, debet eam uincere uis amoris, quo amatur ille qui, cum sit uita nostra, etiam mortem uoluit perferre pro nobis. Nam si nulla esset mortis uel parua molestia,  non esset tam magna gloria martyrum. Sed si pastor bonus qui posuit animam suam pro ouibus suis, ex ipsis ouibus tam multos martyres fecit, quanto magis debent usque ad mortem pro ueritate certare, et usque ad sanguinem aduersus peccatum, quibus oues ipsas pascendas, hoc est, docendas regendasque, committit? Ac per hoc precedente passionis eius exemplo, quis non uideat magis debere imitando pastori herere pastores, si eum multe etiam imitate sunt oues? sub quo pastore uno, in grege uno, et pastores ipsi sunt oues. Omnes quippe fecit suas oues, pro quibus est omnibus passus, quia et ipse ut pro nobis pateretur ouis est factus. Cum ergo prenuntiasset Dominus Petro qua morte clarificaturus esset Deum, dicit ei: Sequere me, etc., usque Sed si eum  ulo manere donec ueniam, quid ad te? Cur enim dicitur Petro Sequere me, nec dicitur ceteris qui simul aderant, et profecto eum sicut magistrum discipuli sequebantur? Et si ad passionem intelligendum est, nunquid solus pro Christiana ueritate passus est Petrus? nonne ibi erat in illis septem alius filius Zebedei, frater Ioannis, qui post eius ascensionem ab Herode manifestatur occisus? uerum aliquid dixerit, quoniam non est Iacobus crucifixus, merito dictum esse Petro sequere me, qui non solum mortem, sed etiam mortem crucis, sicut Christus, expertus est. Si hoc et nichil aliud quod sit conuenientius potuerit inueniri, cur ergo de Ioanne dictum est: Si eum uolo manere donec ueniam, quid ad te? et repetitum est, Tu me sequere, tanquam ille ideo non sequeretur,  quoniam eum manere uoluit donec ueniat? Quis facile aliud dictum esse credat, quam quod fratres crediderunt, qui tunc erant, quod scilicet non esset discipulus ille moriturus, sed donec iehsu ueniret, iste maneret in uita? Sed hanc opinionem Ioannes ipse abstulit, non hoc dixisse Dominum aperta contradictione declarans. Cur enim subiungeret:

Non dixit iehsu, non moritur, nisi ne hominum cordibus quod falsum fuerat inhereret? Sed cui placet, adhuc resistat, et dicat uerum esse quod ait Ioannes, non dixisse Dominum quod discipulus ille non moritur, sed hoc tamen significatum esse talibus uerbis, qualia eum dixisse narrauit; et asserat Ioannem apostolum uiuere, atque in illo sepulcro eius quod est apud Ephesum, dormire potius eum, quam  mortuum iacere contendat, assumatque in argumentum quod illic terra sensim scatere et quasi ebullire perhibetur, atque hoc eius anhelitu fieri, siue constanter, siue pertinaciter, asseueret. Non enim possunt deesse qui credant, si non desunt qui etiam Moysen asserant uiuere, quia scriptum est, eius sepulcrum non inueniri , et apparuit cum Domino in monte ubi et Elias fuit , quem mortuum legimus non esse, sed raptum . Quasi Moysi corpus non potuerit alicubi sic abscondi; ut prorsus homines lateret ubi esset, atque inde ad horam diuinitus excitari, quando cum Christo Elias et ipse sunt uisi, sicut ad horam multa sanctorum corpora surrexerunt quando passus  est Christus, et post eius resurrectionem apparuerunt multis in sancta, sicut scriptum est, ciuitate . Sed nunquid hinc tanta ista soluitur questio, si magno miraculo, qualia potest facere Omnipotens, tandiu uiuum corpus in sopore sub terra est, donec ueniat terminus seculi? Quinimo fit amplior et difficilior, cur discipulo iehsu quem pre ceteris diligebat, in tantum ut supra pectus eius discumbere mereretur, pro magno munere longum in corpore donauerit somnum, cum beatum Petrum per ingentem martyrii gloriam ab onere ipsius corporis soluerit, eique concesserit quod apostolus Paulus se concupisse dixit et scripsit, dissolui et esse cum Christo ? Si autem, quod magis creditur, ideo sanctus Ioannes ait non dixisse Dominum non  moritur, ne illis uerbis que dixit hoc uoluisse intelligi putaretur, corpusque eius in sepulcro eius exanime, sicut aliorum mortuorum, iacet, restat ut si uere ibi sit, quod sparsit fama de terra que subinde ablata succrescit, aut ideo fiat, ut eo modo commendetur pretiosa mors eius, quoniam non eam commendat martyrium , aut propter aliquid aliud, quod nos latet, manet tamen questio cur dixerit Dominum de homine morituro: Si eum uolo manere donec ueniam. Illud etiam in his duobus apostolis Petro et Ioanne quem non moueat ad querendum, cur Ioannem plus dilexerit Dominus, cum ipsum Dominum plus dilexerit Petrus? ubicunque enim se commemorat Ioannes, ut nomine suo tacito ipse possit intelligi,  hoc addit quod eum diligebat iehsu, quasi solum diligeret, ut hoc signo discerneretur a ceteris, quos omnes utique diligebat. Quid ergo nisi amplius se dilectum, cum hoc diceret, uolebat intelligi? quod absit ut mendaciter diceret. Quod autem maius dare potuit iehsu maioris erga eum sue dilectionis indicium, quam ut homo cum ceteris condiscipulis suis socius tante salutis, solus tamen recubuerit super pectus ipsius Saluatoris? Porro quod apostolus Petrus plus aliis dilexerit Christum, possunt quidem documenta multa proferri; sed ut longe in alia non eamus, in ipsius tertie manifestationis paulo superius lectione que istam precedit, satis euidenter apparet, ubi interrogans eum dixit: Diligis me plus his? quod utique sciebat, et tamen interrogabat,  ut etiam nos qui legimus Euangelium amorem Petri erga Dominum, et illo interrogante, et isto respondente, nossemus. Quod autem in eo quod respondit Petrus, Amo te, non addit plus his; hoc respondit quod de seipso sciebat. Non enim quantum ab alio quolibet diligeretur scire poterat, qui cor alterius uidere non poterat; sed tamen superioribus uerbis dicendo: Etiam, Domine, tu scis, satis et ipse declarauit scientem Dominum interrogasse quod interrogauit. Sciebat igitur Dominus non solum quod diligeret, uerum etiam quod plus illis eum diligeret Petrus; et tamen si proponamus querentes, quis duorum sit melior, utrum qui plus, an qui minus diligit Christum, quis dubitabit respondere  eum qui plus diligit esse meliorem? Item si proponamus quis duorum sit melior, utrum quem minus, an quem plus diligit Christus, eum qui plus diligitur a Christo meliorem procul dubio respondebimus. In illa ergo comparatione quam prius proposui, Petrus Ioanni, in hac uero altera Ioannes anteponitur Petro. Proinde tertiam sic proponimus: Quis est duorum discipulorum melior, qui minus quam condiscipulus eius diligit Christum, et plus quam condiscipulus eius diligitur a Christo; an ille quem minus quam condiscipulum eius diligat Christum? Hic plane cunctatur responsio, et augetur questio. Quantum autem ipse sapio, meliorem qui plus diligit Christum, feliciorem uero quem plus diligit Christus,  facile responderem, si iustitiam liberatoris nostri minus eum diligentis a quo plus diligitur, et eum plus a quo minus diligitur, quemadmodum defenderem peruiderem. Aggrediar tamen de soluenda questione tam ingenti, pro uiribus quas ipse donauerit, disputare. Hucusque enim proposita est, non exposita. Exponende uero eius hoc sit exordium, ut meminerimus in hoc corruptibili corpore, quod aggrauat animam , uitam nos miseram uiuere, sed qui iam redempti per Mediatorem sumus, et Spiritum sanctum pignus accepimus, beatam uitam in spe habemus, etsi re ipsa nondum tenemus. Spes autem que uidetur non est spes; quod enim uidet quis, quid sperat? Si autem quod non uidemus speramus, per patientiam exspectamus . Hanc  itaque uitam, de qua scriptum est: Nunquid non tentatio est uita humana super terram ? in qua quotidie clamamus ad Deum: Libera nos a malo , cogitur homo tolerare etiam remissis peccatis, quamuis ut in eam ueniret miseriam, primum fuerit causa peccati; productior est enim pena quam culpa, ne parua putaretur culpa, si cum illa finiretur et pena. Hec est istorum dierum, quos in hac mortalitate agimus malos, quamuis in eis diligamus uidere dies bonos, flenda quidem, sed non reprehendenda conditio . uenit enim de ira Dei iusta, de qua Scriptura legens: Homo, inquit, natus ex muliere, breuis uite, et plenus ire . In hac ira sua continens, sicut scriptum  est, miserationes suas Deus , preter alia solatia miserorum que generi humano prebere non cessat, misit Filium suum unigenitum, per quem creauit uniuersa, ut manens Deus fieret homo, ut esset mediator Dei et hominum homo Christus iehsu: in quem credentes, per lauacrum regenerationis soluto reatu omnium peccatorum, liberarentur a damnatione perpetua, et uiuerent in fide, et spe, et caritate. Et quia in ipso quoque ambulantes, non sunt sine peccatis, que de huius uite infirmitate subrepunt, dedit eleemosynarum remedia salutaria, quibus eorum adiuuaretur oratio, ubi eos dicere docuit: Dimitte nobis debita nostra, sicut et nos dimittimus debitoribus nostris . Hoc agit Ecclesia spe beata in hac uita erumnosa: cuius Ecclesie  Petrus apostolus propter apostolatus sui primatum gerebat figurata generalitate personam. Quod enim ad ipsum proprie pertinet, natura unus homo erat, gratia unus Christianus, abundantiore gratia unus idemque primus apostolus. Sed quando ei dictum est: Tibi dabo claues regni celorum: quod ligaueris super terram, erit ligatum et in celis; et quodcunque solueris super terram, erit solutum et in celis , uniuersam significabat Ecclesiam, que in hoc seculo diuersis tentationibus, uelut imbribus, fluminibus, et tentationibus qua utitur [F. quibus quatitur], non cadit, quoniam fundata est super petram, unde Petrus nomen accipit. Non enim a Petro petra, sed Petrus a Petra; sicut non Christus a Christiano, sed Christianus a Christo uocatur. Ideo quippe ait Dominus:  Super hanc petram edificabo Ecclesiam meam, quia dixerat Petrus: Tu es Christus Filius Dei uiui; super hanc ergo, inquit, petram, quam, confessus est, edificabo Ecclesiam meam. Petra enim erat Christus , super quod fundamentum etiam ipse edificatus est Petrus. Fundamentum quippe aliud nemo potest ponere, preter id quod positum est, quod est Christus iehsu . Ecclesia ergo que fundatur in Christo, claues ab eo regni celorum accepit in Petro, id est, potestatem, soluendi ligandique peccata. Quod est enim per proprietatem in Christo Ecclesia, hoc est, per significationem Petrus in petra, qua significatione intelligitur Christus petra, Petrus Ecclesia. Hec igitur Ecclesia, quam significabat Petrus, quandiu degit in malis, amando et sequendo  Christum, liberatur a malis. Magis autem sequitur in eis, qui certant pro ueritate usque ad mortem. Sed uniuersitati dicitur Sequere me; pro qua uniuersitate passus est Christus, de quo dicit idem Petrus: Christus pro nobis passus est, relinquens nobis exemplum, ut sequamur uestigia eius . Ecce propter quod ei dictum est Sequere me. Est autem alia uita immortalis, que non est in malis. Ibi facie ad faciem uidebimus, quod hic per speculum et in enigmate uidetur , quando multum in concupiscenda ueritate proficitur. Duas itaque uitas sibi diuinitus predicatas et commendatas nouit Ecclesia, quarum una est in fide, altera in specie; una in tempore peregrinationis, altera in eternitate  mansionis; una in labore, altera in requie; una in uia, altera in patria; una in opere actionis, altera in mercede contemplationis; una declinat a malo, et facit bonum, altera nullum habet a quo declinet malum, et magnum quo fruatur bonum; una cum hoste depugnat, altera sine hoste regnat; una carnales libidines frenat, altera spiritalibus delectationibus uacat; una subuenit indigenti, altera ibi est ubi nullum inuenit indigentem; una aliena peccata, ut sua sibi ignoscantur, ignoscit, altera nec patitur quod ignoscat, nec facit quod sibi poscit ignosci; una bona et mala discernit, altera que bona sunt cernit. Ergo una bona est, sed adhuc misera, altera melior, et beata. Ista significata est per apostolum Petrum, illa per Ioannem. Tota hic agitur ista usque  in huius seculi finem, et illic inuenit finem; differtur illa complenda post huius seculi finem, sed in futuro seculo non habet finem. Ideo dicitur huic Sequere me; de illo autem: Si eum uolo manere donec ueniam, quid ad te? tu me sequere. Quid enim et hoc, quantum sapio, quantum capio, quid est hoc, nisi Tu me sequere per imitationem perferendi temporalia mala; ille maneat donec sempiterna uenio redditurus bona? Quod apertius ita dici potest: Perfecta me sequatur actio, informata mee passionis exemplo, inchoata uero contemplatio maneat donec uenio, perficienda cum uenero. Sequitur enim Christum perueniens usque ad mortem pia plenitudo patientie; manet autem donec ueniat Christus, tunc manifestanda plenitudo scientie. Hic quippe tolerantur  mala huius mundi in terra morientium, ibi uidebuntur bona Domini in terra uiuentium. Quod enim ait: uolo enim manere donec ueniam, non sic intelligendum est quasi dixerit remanere, uel permanere, sed exspectare: quoniam quod per eum significatur, non utique nunc, sed cum uenerit Christus, implebitur. Quod autem per hunc significatur, cui dictum est, Tu me sequere, nisi nunc agatur, nec peruenietur ad illud quod exspectatur. In hac autem actiua uita quanto magis Christum diligimus, tanto facilius liberamur a malo. At ipse nos minus diligit quales nunc sumus; et hinc ideo liberat, ne semper tales simus. Ibi uero amplius nos diligit, quoniam quod ei displiceat, et quod a nobis auferat, non habebimus. Nec ob aliud hic nos diligit, nisi ut sanet,  et transferat ab iis que non diligit. Hic ergo minus, ubi non uult, remaneamus; ibi amplius, quo uult, transeamus, et unde non uult pereamus. Amet ergo eum Petrus, ut ab ista mortalitate liberemur; ametur ab eo Ioannes, ut in illa immortalitate seruemur. Sed ista ratione illud ostenditur, cur amplius Ioannem quam Petrum amauerit Christus, non cur amplius Petrus quam Ioannes amauerit Christum. Neque enim sic plus nos diligit Christus in futuro seculo  quam in isto, unde eruimur, ut illic semper simus; et propterea nos tunc eum minus dilecturi non sumus, quando meliores erimus, cum meliores utique, nisi amplius eum diligendo, nullo modo esse possimus. Cur ergo Ioannes minus eum diligebat quam Petrus, si eam  uitam significabat in qua est multo amplius diligendus, nisi quia propterea dictum est, uolo eum manere, id est, exspectare, donec uenio, quoniam et ipsum amorem, qui tunc amplior erit, nondum habemus, sed futurum exspectamus, ut cum ipse uenerit, habeamus? Nam sicut in Epistola sua idem dicit Apostolus: Nondum apparuit quod erimus. Scimus quoniam cum apparuerit, similes ei erimus, quoniam uidebimus eum sicuti est . Tunc ergo amplius quod uidebimus, diligemus. Ipse autem Dominus illam que futura est uitam nostram, qualis in nobis futura sit, sciens predestinatione, plus amat, ut ad eam nos amando perducat. Quocirca, quoniam uniuerse uie Domini misericordia et ueritas , miseriam nostram presentem nouimus, quia sentimus; et ideo misericordiam Domini, quam nobis de miseria liberandis exhiberi uolumus, plus amamus, eamque quotidie maxime peccatorum remissione poscimus et habemus. Hoc per Petrum significatum est plus amantem, sed minus amatum, quia minus nos amat Christus miseros quam beatos. ueritatis enim contemplationem, qualis tunc futura est, minus amamus, quia nondum nouimus, nec habemus. Hec per Ioannem significata est minus amantem, atque ideo et ad ipsam, et ad eius in nobis amorem, qualis ei debetur, implendum, donec ueniat Dominus, exspectantem, sed plus amatum, quia id quod per illum figuratum est, hoc efficit beatum. Nemo istos tamen insignes apostolos separat; et in eo  quod significabat Ioannes, ambo futuri erant. Significando sequebatur iste, manebat ille. Credendo autem ambo mala presentia huius miserie tolerabant. Ambo futura bona illius beatitudinis exspectabant. Nec ipsi soli, sed uniuersa hoc facit sancta Ecclesia sponsa Christi, ab istis tentationibus eruenda, in illa felicitate seruanda: quas duas uitas Petrus et Ioannes, figurauerunt, singuli singulas, uerum et in hac temporaliter ambulauerunt ambo per fidem, et illa in eternum fruentur ambo per speciem. Omnibus igitur sanctis ad Christi corpusinseparabiliter pertinentibus, propter huius uite procellosissime gubernaculum, ad liganda et soluenda peccata, claues regni celorum primus apostolorum Petrus accepit, eisdemque omnibus sanctis,  propter uite illius sacratissime quietissimum sinum, super pectus Christi Ioannes euangelista discubuit, quoniam nec iste solus, sed uniuersa Ecclesia ligat soluitque peccata; nec ille de Christi diuinitate, et de totius diuinitatis Trinitate atque unitate sublima  que predicando ructaret de fonte dominici pectoris solus bibit, sed ipse Dominus ipsum Euangelium pro sua cuiusque capacitate omnibus suis bibendum toto terrarum orbe diffudit. Sunt qui senserint, et hi quidem non contemptibiles sacri eloquii tractatores, a Christo Ioannem apostolum propterea plus amatum, quod neque uxorem duxerit, et ab ineunte  pueritia castissimus uixerit. Hoc quidem in Scripturis canonicis non euidenter apparet; uerumtamen id quoque multum adiuuat congruentiam huiusce sententie, quod illa uita per eum significata est, ubi non erunt nuptie.

Hic est discipulus qui testimonium perhibet de his, et scripsit hec; et scimus quia uerum est testimonium eius. Sunt autem, inquit, et alia multa que fecit iehsu: que si scribantur per singula, nec ipsum arbitror mundum capere posse eos qui scribendi sunt libros. Non spatio locorum credendum est mundum capere non posse que in eo scribi quo modo possent, si scripta non ferret, sed capacitate legentium comprehendi fortasse non possent; quamuis, salua rerum  fide, plerumque uerba excedere uideantur fidem, quod non fit quando aliquid quod erat obscurum uel dubium, causa et ratione reddita, exponitur, sed quando id quod apertum est, uel augetur, uel extenuatur, nec tamen a tramite significande ueritatis erratur, quoniam sic uerba rem que indicatur excedunt, ut uoluntas loquentis nec fallentis appareat, qui nouit quousque credatur, a quo ultra quam credendum est, uel minuitur loquendo aliquid, uel augetur. Hunc loquendi modum Greco nomine hyperbolem  uocant, qui modus, sicut hoc loco, ita in nonnullis aliis diuinis litteris inuenitur, ut est: Posuerunt in celum os suum , et: uerticem capilli perambulantium in delictis suis , et multa huiusmodi, que Scripturis sanctis non desunt, sicut alii tropi, hoc est locutionum modi, de quibus operosius disputarem, nisi, euangelista terminante Euangelium suum, etiam compellerer meum terminare sermonem.



[EXPOSITIO SUPER ACTA APOSTOLORUM.]





[MONITUM.]

Sequuntur eiusdem uenerabilis Bede presbyteri, famuli Christi, expositiones optime in Acta apostolorum, decenti ordine et quadranti serie, tum quod ab eodem Luca euangelista, a quo proxime expositum Euangelium, conscripta sunt, tum quia phrasi euangelice maxime omnium consentiunt, tum etiam quod his forte de causis post Euangelia et Epistolas Pauli, in quas seorsum Explicationes idem auctor collegit, in Bibliis uulgatis citari solent. Post que, iuxta predictum ordinem in Epistolas catholicas, ac demum in Apocalypsim diui Ioannis addemus eiusdem Explanationes, hunc tomum, non insperate, nec infideliter clausuri.





SUPER ACTA APOSTOLORUM EXPOSITIO. 



AD ACCAM EPISCOPUM BEDAE EPISTOLA IN EXPOSITIONEM ACTUUM APOSTOLORUM.

 Domino in Christo desideratissimo et uere beatissimo Acce episcopo, Beda, perpetuam in Domino salutem.

Accepi creberrimas beatitudinis tue litteras, quibus me commonere dignatus es ne mentis acumen inerti otio torpere et obdormire permittam, sed meditandis scrutandisque quotidie Scripturis uigil atque indefessus insistam, et post expositionem Apocalypseos sancti euangeliste Ioannis, quam fratris nostri Eusebii rogatu tribus libris complexam, mox tibi transcribendam destinaui, in explanationem quoque beati Euangeliste Luce, iuxta uestigia Patrum, quantum ualeam sudoris impendam. Quod quia facere necdum potui, et operis uidelicet immensitate perterritus, et obstrepentium causarum  necessitate prepeditus, ne tamen tue postulationis contemneretur auctoritas, quod interim potui feci. Misi enim opusculum in Actus apostolorum, quod ante non multos dies editum, et uelocissime quantum tempus dederat, ne tua sacrosancta uoluntas impediretur, emendatum, membranulis indideram. Ubi ea que uel mystice gesta uel obscurius dicta uidebantur, prout potui dilucidare tentaui. In quo me opusculo cum alii plurimi fidei catholice scriptores, tum maxime iuuit Arator sancte Romane Ecclesie subdiaconus, qui ipsum ex ordine librum heroico carmine percurrens, nonnullos in eodem metro allegorie flores admiscuit, occasionem  mihi tribuens, uel alia ex his colligendi, uel eadem planius exponendi. Actus igitur apostolorum  nudam quidem sonare uidentur historiam, et nascentis Ecclesie infantiam texere; sed si nouerimus eorum scriptorem Lucam esse medicum, cuius laus est in Euangelio, animaduertimus pariter omnia uerba illius anime languentis esse medicinam. Et quibus nos aliqua iusta modulum nostre paruitatis exposituri, primo admonere curabimus ipsum euangelistam Lucam, ut dictum est, iuxta traditionem ueterum Ecclesie tractatorum, medicine artis fuisse peritissimum, et magis Grecas litteras scisse quam Hebreas. Unde sermo eius, tam in Euangelio quam in Actibus apostolorum, comptior est, et secularium redolet eloquentiam,  magisque testimoniis Grecis utitur quam Hebreis. Ex quo accidit quod maxime miror, et, propter ingenii tarditatem, uehementissimo stupore perculsus, nescio perscrutari, qua ratione cum in Hebraica ueritate a diluuio usque ad Abraham decem generationes inueniantur, ipse Lucas, qui, Spiritu sancto calamum regente, nullatenus falsum scribere potuit, undecim generationes, iuxta septuaginta Interpretes, adiecto Cainam, in Euangelio ponere maluerit. Ideo autem in Euangelii Proemio dicit sibi uisum esse ex ordine diligenter scribere, quoniam hoc multi conati sunt. Sed eos debemus accipere quorum in Ecclesia multa exstat auctoritas, quia id  quod conati sunt implere minime potuerunt. Iste autem non solum usque resurrectionem, assumptionemque Domini perduxit narrationem suam, ut in quatuor auctoribus euangelice Scripture dignum suo labore haberet locum, uerum etiam deinceps que per Apostolos gesta sunt, que sufficere credidit ad edificandam fidem legentium, uel audientium, ita scripsit, ut solus eius liber fide dignus haberetur in Ecclesia de apostolorum actibus narrantis, reprobatis omnibus qui non ea fide qua oportuit facta dictaque apostolorum scribere ausi sunt. Eo quippe tempore scripserunt Marcus et Lucas, quo non solum ab Ecclesia Christi, uerum etiam ab ipsis adhuc in carne manentibus apostolis probari potuerunt. Nam Domini nutu gerebatur ut non solum apostoli  qui uiderant, sed et discipuli qui auditu didicerant, facta Christi dictaque conscriberent, quatenus sequentibus Ecclesie doctoribus ea que non uiderant predicandi scribendique fiducia pariter et auctoritas preberetur, Actus uero apostolorum, et precipue beati Pauli, cuius indiuiduus in peregrinando comes exstitit beatus Lucas, sicut uiderat ipse composuit. Quorum contextus omnis, quantum ex aliorum historiis animaduertere potuimus, continet annos uiginti octo, id est, Tiberii Cesaris annos sex, Caii annos quatuor, Claudii annos quatuordecim. Cuius principis  Petrus apostolus Romam uenit, et in quarto anno fame facta, octauo anno sunt Iudei Roma expulsi. Item Neronis quatuor annos, quorum duos extremos beatus Paulus Rome in libera mansit custodia. Ex quo intelligimus in eadem urbe librum esse compositum. Itemque ut per Iudeorum quoque reges eadem tempora discernam, Herodes, Philippus et Lysanias tetrarche prefuerunt annis sex. Herodes rex, qui et Agrippa, qui Cesaree periit, annos septem. Agrippa, filius eius, sub quo Paulus Romam missus est, annos quindecim. Cuius restant usque ad subuersionem Ierosolymorum anni duodecim. Hec distinctius exsecutus sum, ut cum eiusdem libelli reuoluas historiam, quid sub quo tempore gestum sit, euidenter agnoscere possis. Misi autem et  explanatiunculam Epistole beatissimi euangeliste Ioannis, cuius maximam partem ex homiliis sancti Augustini latissima suauitate diffusis, compendiosus breuiator excerpsi. Nonnulla uero in calce etiam proprio sudore subtexui. In quo utroque opere, si quid utilitatis inueneris, Dei donis ascribe; si quid superflui, mee fragilitati compatere. Intercedentem pro nobis beatitudinem uestram Dominus omnipotens ad regimen Ecclesie perpetuo conseruet incolumem.



INCIPIT EXPOSITIO.



CAPUT PRIMUM.


Primum quidem sermonem feci de omnibus, o Theophile, que cepit iehsu facere et docere. De omnibus se dicit Christi factis et dictis in Euangelio scripsisse, non quod omnia comprehendere potuerit, ne sit contrarius Ioanni qui ait: Multa quidem et alia signa fecit iehsu in conspectu discipulorum suorum, que non sunt scripta in libro hoc , sed quod de omnibus elegerit unde faceret sermonem, que iudicauit apta et congrua sufficere officio dispensationis sue. Theophilus interpretatur Dei amator, uel a Deo amatus. Quicunque ergo Dei amator est, ad se scriptum credat, sueque hic anime, quia Lucas  medicus scripsit, inueniat salutem. Et notandum quod ait: Que cepit iehsu facere et docere. Primo facere, postea docere. Quia iehsu bonum doctorem instituens, nulla nisi que fecit docuit.

Usque in diem qua precipiens apostolis per Spiritum sanctum quos elegit assumptus est. Per hyperbaton legendum usque in diem qua assumptus est, precipiens ante assumptionem, id est, precepta dans apostolis, que uel hic uel in Euangeliis leguntur. Est ergo sensus: Scripsi de Iesu a tempore quo cepit signa facere et docere usque in diem qua, eisdem consummatis, unde uenerat rediit.

Per dies quadraginta apparens eis, et loquens de regno Dei, et conuescens, etc. Ad instruendam Dominus fidem sue resurrectionis, sepius apostolis post  passionem suam uiuus apparuit, cibos sumit, eamdemque quam a mortuis suscitauerat palpandam carnem exhibet. Sed altiori mysterio per hanc quadragesimam dierum cum discipulis conuersationem, significat se occulta presentia que promiserat impleturum. Ecce ego uobiscum sum omnibus diebus usque ad consummationem seculi . Iste enim numerus hanc temporalem terrenamque uitam uel propter quatuor anni tempora, uel propter quatuor uentos celi designat. Nam postquam consepulti fuerimus cum Christo per baptismum in mortem, quasi Rubri maris calle transito, necessarium in hac solitudine Domini habemus ducatum, qui nos ad celestia  perducat, et imaginis sue denario remunerans, presentia sancti Spiritus quasi uera iubilei quiete beatificet.

uos autem baptizabimini Spiritu sancto non post multos hos dies. Nondum fuerant apostoli baptizati, non tamen aqua, sed Spiritu sancto, quos intelligimus iam fuisse baptizatos, siue baptismo Ioannis , seu  baptismo Christi. Neque enim ministerium baptizandi fuerat ut haberet baptizatos seruos per quos ceteros baptizaret, quia non defuit memorabilis illius humilitatis ministerium, quando eis lauit pedes. Cum ergo diceret Dominus: Quia Ioannes quidem baptizauit aqua, nequaquam subiunxit: uos autem baptizabitis, sed: uos autem baptizabimini Spiritu  sancto. Quia neque apostoli, neque sequaces eorum, qui usque hodie baptizant in Ecclesia, aliter quam Ioannes, id est, in aqua baptizare preualent, sed tantum inuocato Christi nomine adest interior uirtus Spiritus sancti, que homine aquam tribuente baptizatorum animas simul et corpora purificet, quod in Ioannis baptismo non fiebat. Nondum enim erat Spiritus datus, quia iehsu nondum fuerat glorificatus .

Igitur qui conuenerant interrogabant eum dicentes: Domine, si in tempore hoc restitues regnum Isrel? Quoniam apparens eis locutus est de regno Dei, Spiritus quoque sancti non post multos dies promisit aduentum, consequenter eum de eodem regno percontantur utrum uidelicet mox adueniente Spiritu  sancto in presenti restituendum, an in futuro sanctis reseruandum credere debeant. Carnales enim adhuc discipuli, resurrectione Christi completa, continuo regnum Isrel credebant esse uenturum. Iuxta quod Cleophas ait: Nos autem sperabamus quod ipse esset redempturus Isrel. Et euangelista premisit quia Domino Ierosolymam uenturo existimarent quod confestim regnum Dei manifestaretur. Sed oportebat impleri prophetiam, qua Patri canens: Tu uero repulisti, et spreuisti, et distulisti Christum tuum . Repulit enim et spreuit Filium Pater, quando eum in passione deseruit loquentem: Deus, Deus meus, quare me repulisti ? Distulit autem, ut quem sancti illo tempore regnaturum  putabant, exspectent in die iudicii in sua maiestate uenturum. Unde et ipse Dominus spiritalem Isrel et regnum celeste a prophetis fuisse promissum insinuans, ait:

Non est uestrum nosse tempora uel momenta que Pater posuit in sua potestate. Illius  regni tam secretum tempus est, ut Patris tantummodo scientie pateat. Et quando dicit: Non est uestrum scire, ostendit quod et ipse sciat, cuius omnia sunt que Patris sunt, sed non expediat nosse mortalibus, ut semper incerti de aduentu iudicis, sic quotidie uiuant, quasi die alia iudicandi sint.

Sed accipietis uirtutem superuenientis Spiritus sancti in uos. Et eritis mihi testes in Ierusalem, etc. Cum superuenerit, inquit, in uos Spiritus sanctus, nequaquam  regnum Isrel, siue regnum Dei in Isrel, ut putatis, afferet, sed uobis uirtutem de me testificandi prebebit. Tantumque regni illius tempora longe sunt, ut prius non solum hanc Ierosolymorum urbem, uerum etiam omnes Iudee fines, dehinc autem et proxime gentem Samarie, ad extremum nouissimos quoque per circuitum mundi terminos Euangelii fama percurrat.

Et cum hec dixisset, uidentibus illis eleuatus est. Marcus quidem aliam Domini locutionem commemorans, ait: Et Dominus quidem iehsu postquam locutus est eis, assumptus est in celum . Sed quia Lucas significantius adiecit Cum hec dixisset, eleuatus est, ostendit profecto, illis quos commemorauerat  sermonibus expletis, Dominum ascendisse ad celos.

Et nubes suscepit eum ab oculis eorum. Ubique creatura suo Creatori prestat obsequium. Astra indicant nascentem, patientem obnubunt, recipiunt nubes ascendentem, redeuntem ad iudicium comitabuntur.

Ecce duo uiri astiterunt illis in uestibus albis. Albe uestes exaltationi magis congruunt quam humiliationi. Et ideo, Domino ascendente, in albis uestibus angeli apparent, qui nato Domino in albis uestibus apparere non dicuntur, quia qui in natiuitate sua apparuit Deus humilis, in ascensione sua ostensus est homo sublimis. Nam et locus congruit, dum his qui in humili ciuitatula natus est homo, de monte sublimi regressus est ad celum.

 Hic iehsu qui assumptus est a uobis in celum. Ob duas illi causas angeli uidentur, ut uidelicet ascensionis tristitiam regressionis commemoratione consolarentur, et ut uere in celum illum ire monstrarent, et non quasi in celum sicut Eliam.

Sic ueniet quemadmodum uidistis eum euntem in celum. Id est, in eadem forma carnis atque substantia ueniet iudicaturus, in qua uenerat iudicandus. Cui profecto immortalitatem dedit, naturam non abstulit. Cuius etiam gloria diuina, que quondam in monte tribus discipulis apparuit, peracto iudicio ab omnibus sanctis uidebitur, quando tolletur impius ne uideat gloriam Dei.

Tunc reuersi sunt Ierusalem a monte qui uocatur Oliueti. Dominus et Saluator noster, principe tenebrarum  deuicto, in locum pacis et luminis fideles educit. Meritoque montem carismatis ascendit, sanctum promissurus Spiritum, cuius nos unctio docet de omnibus.

Qui est iuxta Ierusalem, Sabbati habens iter. Iuxta historiam indicat montem Oliuarum spatio milliarii ab urbe Ierusalem esse discretum. Sabbato enim iuxta legem plus quam mille passus incedere non licebat. Iuxta allegoriam uero, qui gloriam Domini ad Patrem ascendentis intus intueri merebitur, et Spiritus sancti promissione ditari, hic Sabbati itinere urbem perpetue pacis ingreditur. Eritque ei, iuxta Isaiam, Sabbatum ex Sabbato, quia qui hic cessauit a peruerso opere, illic quiescet in celesti retributione. At contra qui in hoc seculo quasi per  tempus sex dierum, salutem operari neglexerit, illo perpetue quietis tempore, de finibus beate Ierusalem excludetur, illud Euangelium contemnens: Orate ne fiat fuga uestra hieme uel Sabbato.

Et cum introissent in cenaculum, ascenderunt ubi manebant. Locum in superiori designat, quia iam a terrena conuersatione Sabbati, ad superiora scientie uirtutisque conscenderant.

Iacobus Alphei, et Simon Zelotes, et Iudas Iacobi. Putant quidam duos fuisse apostolos Iacobi uocabulo nuncupatos, Iacobum uidelicet Zebedei, et Iacobum Alphei, tertium uero Iacobum fratrem Domini, non apostolum, sed episcopum fuisse Ierosolymorum. Quod nequaquam uerum est, sed, iuxta Euangeliorum  fidem, eumdem Iacobum filium Alphei apostolum prefuisse Ierosolymis sciendum est, qui frater Domini dictus est, eo quod fuerit Marie matertere Domini filius, cuius Ioannes euangelista meminit. Stabant autem  iuxta crucem Iesu mater eius, et soror matris eius Maria Cleophe . Mariam hanc Cleophe a patre siue a familia cognominans. Quomodo enim frater Domini non apostolus, sed tertius Iacobus esse dicatur, cum et Paulus eum nominet apostolum: Alium autem  apostolorum uidi neminem nisi Iacobum fratrem Domini ? et euangelista Marcus, eumdem non tertium, sed alterum appellet dicens: Erant autem et mulieres de longe aspicientes, inter quas erat Maria Magdalene, et Maria Iacobi minoris, et Ioseph  mater, et Salome . Cum enim maior et minor non inter tres, sed inter duos soleant prebere distantiam, minor Iacobus Alphei appellatur, ad distinctionem maioris qui erat filius Zebedei. Lege librum beati Hieronymi aduersus Heluidium. Simon autem Zelotes, ipse est qui in Euangeliis scribitur Cananeus. Cana quippe zelus interpretatur. Erat enim de uico Galilee Cana, ubi Dominus aquas conuertit in uinum, et post fratrem suum Iacobum Ierosolymorum rexit Ecclesiam, centumque et uiginti annorum sub Traiano crucem ascendit. Consobrinus is secundum carnem Saluatoris fuisse declaratur, quia patrem ipsius Cleopham, fratrem fuisse Ioseph, Hegesippus contestatus est. Iudas uero Iacobi, id est, frater Iacobi, idem est qui in Euangeliis  uocatur Thaddeus, missusque est Edessam ad Abagarum regem Osrene, ut ecclesiastica tradit historia. Sequitur:

Hi omnes erant unanimiter perseuerantes in oratione. Unanimiter perseuerant in oratione, qui aduentum sancti Spiritus exspectant. Spiritus enim sanctus discipline effugiet fictum . Et ideo quicunque eius promissa cupierit accipere dona, perseueranter debet instare precibus fraterna caritate conditis.

Erat autem turba hominum simul, centum fere uiginti. Hi centum uiginti ab uno usque ad quindecim paulatim et per incrementa surgentes, quindecim graduum numerum efficiunt, qui propter utriusque legis perfectionem in Psalterio mystice continetur, et in quo uas electionis apud Petrum Ierosolymis  commoratur. Oportebat enim ut sacramentum quod legislator in annis exhibuit, hoc noue gratie predicatores suo numero designarent.

uiri fratres, oportet impleri Scripturam quam predixit Spiritus sanctus, etc. In undenario numero Petrus apostolus remanere metuit. Omne enim peccatum undenarium est, quia dum peruerse agit, precepta Decalogi transit. Unde quia nulla nostra iustitia per se innocens est, tabernaculum quod Arcam Domini continebat intus undecim uelis cilicinis desuper obuelabatur. Numerumque apostolorum duodenarium redintegrat, ut per duas septenarii partes  gratiam quam uerbo predicabant, et cum numero seruarent, et qui mundo  quadriformi fidem sancte Trinitatis predicaturi erant, Domino dicente: Ite, docete omnes gentes, baptizantes eos in nomine Patris, et Filii, et Spiritus sancti , iam operis perfectionem numeri quoque sacramento firmarent. Iuxta altiorem autem intellectum, damnum Ecclesie quod in falsis fratribus patitur, hactenus ex parte maxima perdurat incorrectum. At cum in fine mundi populus Iudeorum qui Dominum crucifixit reconciliandus Ecclesie creditur, uelut quinquagesimo die propinquante, apostolorum est summa restituta.

Et hic quidem possedit agrum de mercede iniquitatis. Qui Dominum uite uendidit, terra uiuentium amissa, agrum sanguinis et mortis eterne, sceleris et nominis sui memoriam possidet. Alioquin non ipse  Iudas emptum pretio sanguinis agrum figuli possidere meruit, qui, relatis triginta argenteis, traditionis crimen criminosiore in se protinus morte mulctauit. Sed, more sacri eloquii, possedit dictum est possidere fecit. Sicut beatus Iob ait: Et abominabuntur me uestimenta mea, id est, abominabilem me membra corruptibilia reddent.

Et suspensus crepuit medius. Dignam sibi penam traditor amens inuenit, ut uidelicet guttur quo uox proditionis exierat laquei nodus necaret. Dignum etiam locum interitus quesiuit, ut qui hominum angelorumque Dominum morti tradiderat celo terreque perosus, quasi eris tantummodo spiritibus sociandus, iuxta exemplum Achitophel et Absalon qui regem Dauid persecuti sunt, eris medio periret. Cui  utique satis digno exitu mors ipsa successit, ut uiscera que dolum proditionis conceperant rupta caderent, et uacuas euoluerentur in auras. Cuius simillima pene mors Arium heresiarcham damnasse refertur, ut quia ille humanitatem Christi, iste diuinitatem exstinguere moliebatur, ambo sicut sensu inanes uixerant, sic quoque uentre uacui perirent.

Fiat habitatio eius deserta, et non sit qui inhabitet in ea, et episcopatum eius accipiat alter. Plani quidem sunt isti uersiculi, et palam beato Petro interpretante expositi, quia et Iudas meritam preuaricationis sue penam excepit, abiensque in locum suum, gehennam uidelicet infernalem, communem humane conuersationis habitationem immatura et impia morte  deseruit, et nichilominus, accipiente sancto Matthia locum ministerii illius et apostolatus, sacratissima perfectionis apostolice summa restaurata est. Sed notandum quod nequaquam iuxta uulgatam Editionem de uno centesimo octauo psalmo totum testimonium est sumptum, uerum extrema pars tantum, prior uero de sexagesimo octauo, in quo dictum est de Iudeis: Fiat habitatio eorum deserta, et in tabernaculis eorum non sit qui inhabitet. Dum enim uellet beatus Petrus et Iude abiectionem et electionem Matthie testimoniis astruere propheticis, iunxit testimonium quod episcopatu Matthie specialiter, et illud quod de Iudeorum, in quorum numero etiam Iudas erat, abiectione generaliter positum erat. Quod nescio a quo primum imperito emendatore centesimo  octauo psalmo additum est. Qui cum uideret hos uersiculos pariter a beato Petro positos, suum Psalterium pariter non habuisse, putare cepit falsatum se habere Codicem, et quod non habuerat, superadiicere presumpsit. Eodem modo tertio decimo psalmo de Epistola Pauli ad Romanos, octo uersus quos ipse de uniuersis psalmis et Isaia propheta contexerat adiecti sunt. Quorum primus est: Sepulcrum patens est guttur eorum. Ultimus: Non est timor Dei ante oculos eorum. Hec enim que dixi, non solum Hebraica ueritas, et emendatior septuaginta Interpretum Editio, uerum aperta quoque ratio comprobat, quod in eodem centesimo octauo psalmo, exceptis his uersiculis, triginta sint maledictiones in Iudam Scariotem illate, iuxta numerum argenteorum  quibus Dominum uendere non timuit. Quarum prima hec est: Constitue super eum peccatorem. Extrema uero hec: Et operiantur sicut diploide confusione sua.

Ioseph qui uocatur Barsabas, qui cognominatus est Iustus, et Matthiam. Barsabas filius quietis, Matthias Dei paruus interpretatur. De quo Arator:

. . . . . . O quantum distant humana supernis
Iudiciis? Parui merito transcenditur ille
Laude hominum qui iustus erat.

Et dederunt sortes eis, etc. Non hoc exemplo, uel quod Ionas propheta sorte deprehensus sit, indifferenter sortibus est credendum, cum priuilegia singulorum, ut Hieronymus ait, communem legem facere omnino non possint. Nam ibi et gentiles uiri,  tempestate coacti, auctorem periculi sorte querebant, et hic Matthias sorte eligitur, ne apostoli electio a mandato discrepare legis ueteris uideretur, ubi summus sacerdos sorte queri iubebatur, sicut de Zacaria dicitur: Secundum consuetudinem sacerdotii, sorte exiit ut incensum poneret . Qui dcirco, ut reor, tunc sorte legebatur, ut typo figuraretur, uerum semper querendum fuisse sacerdotem, donec ueniret cui repositum erat, qui non in hostiarum cruore, sed per proprium sanguinem introiuit semel in sancta eterna redemptione inuenta . Cuius hostia tempore Pasche immolata, sed die Pentecostes Spiritu sancto in igne apparente, uere consumpta est. ueteris enim erat consuetudinis acceptas Deo uictimas celestis igne consumi. Donec ergo ueritas  compleretur, figuram licuit exerceri. Inde est quod Matthias, qui ante Pentecosten ordinatur, sorte queritur; septem uero diaconi postea nequaquam sortis agitatione, sed discipulorum tantum electione, apostolorum uero oratione et manus impositione, sunt ordinati. Quod si qui necessitate aliqua compulsi Deum putant sortibus exemplo apostolorum esse consulendum, uideant hoc ipsos apostolos non nisi collecto fratrum cetu et precibus ad Deum fusis egisse.



CAPUT II.

Et cum complerentur dies Pentecostes, erant omnes pariter in eodem loco. Hoc est in cenaculo, quod superius ascendisse narrantur. Quicunque enim Spiritu  sancto adimpleri desiderant, carnis domicilium necesse est mentis contemplatione transcendant. Sicut autem quadraginta dies, quibus Dominus post resurrectionem suam cum discipulis conuersatus est, conresurgentem Christo peregrinationis huius designant Ecclesiam, ita dies quinquagesimus, quo Spiritus sanctus accipitur, perfectionem quietis beate, qua labor Ecclesie temporalis denario remunerabitur eterno, congruenter exprimit. Nam et ipse numerus quadragenarius equalibus suis partibus computatus addit amplius ipsum denarium, et facit quinquaginta. Quadragenarii quippe numeri dimidium est uiginti, quarta pars decem, quinta octo, octaua quinque, decima quatuor, uigesima duo, quadragesima unum. uiginti autem, et decem, et octo, quinque, et quatuor,  et duo, et unum, quinquaginta faciunt. Cuius computi facillime patet figura, quoniam presens conflictus gaudium nobis iubilei, quasi latenter generat sempiternum, Apostolo dicente: Quod enim in presenti momentaneum est et leue tribulationis nostre, supra modum in sublimitate eternum glorie pondus operatur in nobis . uera est autem nostra beatitudo corporis et anime, nos immortalitate gloriantes summe et beate Trinitatis eterna uisione satiari. Nam corporis quatuor notissimis qualitatibus consistimus. In interiore autem homine, ex toto corde, tota anima, tota mente, Deum diligere iubemur. Et hoc est perfectum uite denarium, diuine nos glorie presenti uisione letari. uerum notandum iuxta historiam quod apud antiquos, dies Pentecostes,  id est, quinquagesime, quo lex data erat, ab occisione agni computabatur. Hic autem non a Domini passione, sed, sicut beatus Augustinus exponit, ab eius resurrectione dies quinquagesimus, quo Spiritus sanctus missus est, computatur, qui, redeunte signi ueteris exemplo, ipse ibi manifestissime diem dominicum suo consecrauit aduentu. Quo etiam temporis articulo, uerum Pascha die Dominico monstrauit esse celebrandum. Nam sicut hic, sic et illic in ignis uisione Deus apparuit, dicente Exodo: Totus autem mons Sinai fumabat, eo quod descendisset Dominus super eum in igne .

Et factus est repente de celo sonus tanquam aduenientis Spiritus uehementis, etc. Per ignem quidem  Dominus, ut beatus papa Gregorius exponit, apparuit, sed per semetipsum locutionem interius fecit. Et neque ignis Deus, neque ille sonitus fuit, sed per hoc quod exterius exhibuit, expressit hoc quod interius gessit. Qui enim discipulos et zelo succensos, et uerbo eruditos intus reddidit, foris linguas igneas ostendit. In significatione igitur admota sunt elementa, ut ignem et sonitum sentirent corpora, igni uero inuisibili et uoce sine sonitu docerentur corda.

Et apparuerunt illis dispertite lingue tanquam ignis. Spiritus enim sanctus in igne et linguis apparuit, quia omnes quos impleuerit ardentes pariter et loquentes facit. Ardentes utique ex se, et loquentes de se. Simul et indicans, quia sancta Ecclesia per  mundi terminos dilatata, omnium gentium erat uoce locutura.

Seditque super singulos eorum. Quod sedisse dicitur, regie est potestatis indicium. uel certe quia requies eius indicatur in sanctis.

Et ceperunt loqui uariis linguis. Unitatem linguarum quam superbia Babylonis disperserat, humilitas Ecclesie recolligit. Spiritaliter autem uarietas linguarum dona uariarum significat gratiarum. uerum non incongrue Spiritus sanctus intelligitur ideo primum linguarum donum dedisse hominibus, quibus humana sapientia forinsecus et discitur, et docetur, ut ostenderet quam facile possit sapientes facere per sapientiam Dei que eis interna est.

 Erant autem in Ierusalem habitantes Iudei, uiri religiosi, ex omni natione que sub celo est. Conueniens puto perquirere quinam isti sunt, et ex qua captiuitate Iudei. Quoniam quidem illa que in Aegypto fuerat uel in Babylonia, absoluta iam fuerat. Romanis autem nondum uenerant Iudei in captiuitatem, licet iam et ipsa immineret ultrix commissi de Saluatore piaculi. Superest ergo ut illa intelligatur captiuitas que sub Antiocho facta est, que utique non multis ante temporibus acciderat.

Quoniam audiebat unusquisque lingua sua illos loquentes. Queritur in hoc loco quomodo unusquisque audiebat lingua sua loquentes eos magnalia Dei: utrum ii qui loquebantur diuersis sermonibus uniuscuiusque lingue hoc quod dicebatur proferebant, id  est, ut unusquisque eorum nunc hac, nunc alia lingua loquens, sic per omnes curreret, an in eo potius erat mirabile, quod sermo eorum qui loquebantur qualibet lingua fuisset pronuntiatus unicuique audienti, secundum suam linguam intelligebatur, ut  unoquocunque apostolo in Ecclesia docente , ipse sermo hanc in se uim haberet, ut cum diuersarum gentium auditores essent, unusquisque secundum linguam suam illius ipsius unius sermonis qui ab apostolo fuerat pronuntiatus susciperet auditum, et caperet intellectum. Nisi forte secundum hoc magis uidebatur audientium esse miraculum quam loquentium.

 Et qui habitabant Mesopotamiam, et Iudeam, et Cappadociam. Iudeam hoc loco non totam gentem, sed partem illius, hoc est tribum Iuda et Beniamin significat, ad distinctionem uidelicet Samarie, Galilee, Decapoleos, et aliarum in eadem prouincia regionum. Que licet omnes una lingua loquerentur Hebrea, domesticam tamen singule dicendi speciem habuere distinctam. Unde et Petrus in Domini passione quod Galileus sit loquela sua proditur.

Iudei quoque et proselyti. Proselytos, id est, aduenas nuncupabant eos, qui, de gentibus originem ducentes, circumcisionem et Iudaismum eligere malebant, sicut Achior in libro Iudith fecisse narratur. Non solum ergo, inquiunt, qui natura sunt Iudei  ex diuerso orbe conuenerant, uerum et ii qui, de preputio nati, eorum adhesere ritui.

Alii autem irridentes dicebant: Quia musto pleni sunt isti. Irridentes licet, mystice tamen uera testantur. Qui non uino ueteri, quod in nuptiis Ecclesie defecit, sed musto sunt gratie spiritalis impleti. Iam enim uinum nouum in utres nouos uenerat, cum apostoli non in uelustate littere, sed in nouitate Spiritus Dei magnalia resonarent 

Non enim, sicut uos estimatis, hi ebrii sunt, cum sit hora diei tertia. Spiritus sanctus, gloriam indiuidue Trinitatis modo predicaturus, tertia hora conuenienter descendit. Et quia supra dicitur: Erant in oratione perseuerantes, recte Spiritum sanctum orationis hora percipiunt, ut ostendatur legentibus quia  Spiritus sancti gratia non facile percipitur, nisi mens a carnalibus supernorum intentione eleuetur. Tria enim tempora quibus Daniel in die flectere genua sua, et adorare legitur, tertia, sexta, et nona hora, ab Ecclesia intelligitur. Quia et Dominus tertia hora Spiritum sanctum mittens, sexta ipse crucem ascendens, nona animam ponens, easdem horas nobis ceteris excellentius intimare et sanctificare dignatus est.

Effundam de spiritu meo super omnem carnem. uerbum effusionis ostendit muneris largitatem, quia non ut olim prophetis uirtutem et sacerdotibus tantum, sed omnibus passim in utroque sexu conditionibus et personis, sancti Spiritus esset gratia condonanda. Que sit enim omnis caro, propheta consequenter  exposuit.

Et prophetabunt  filii uestri et filie uestre, etc. Et dabo prodigia in celo sursum, et signa in terra deorsum. Prodigia in celo, cum Domino nascente nouum sidus apparuit, illo crucem ascendente, sol obscuratus est, et ipsum celum tenebris obductum est. Signa in terra, quia Domino Spiritum emittente terra contremuit, monumenta aperuit, saxa fregit, et multa que dormierant sanctorum corpora rediuiua protulit.

Sanguinem et ignem et uaporem fumi. Sanguinem dominici lateris, ignem Spiritus sancti, uaporem compunctionis et fletum. Quia sicut ab igne fumus, ita ab ardore Spiritus sanctus pronascitur. Nam et sanguinem de mortua carne uiuaci riuo profluere,  quod contra naturam nostrorum est corporum, signi loco factum credere restat. Cui, uidelicet, nisi nostre saluti ac uite, que de illius utique morte pronascitur? Potest etiam in igne fidelium illuminatio, in uapore fumi Iudeorum qui non credidere cecitas intelligi. Unde et legem daturus Dominus in igne fumoque descendit, quia et humiles per claritatem sue ostensionis illuminat, et superborum oculos per caliginem erroris obscurat.

Sol conuertetur in tenebras, et luna in sanguinem. Hoc in Domini passione partim factum, partim ante diem magnum, id est, iudicii futurum creditur. Tunc enim sol obtenebratus est, sed luna in sanguinem uersa palam hominibus apparere non potuit, que  tunc  quinta decima existens, interdiu fuerat mortalium uisibus obiectu telluris occulta.

Et erit: Omnis quicunque inuocauerit nomen Domini, saluus erit. Hoc est quod Petrus alibi ait: Quia non est personarum acceptor Deus, sed in omni gente, qui timet eum, et operatur iustitiam, acceptus est illi .

esum Nazarenum uirum approbatum a Deo, et cetera usque Affligentes interemistis. Quasi doctus magister prius incredulos, quos miseratur admonet, ut iusto timore compunctis consilium salutis postmodum opportunius impendant. Et quia legem scientibus loquitur, ipsum Christum esse, qui a prophetis esset promissus ostendit. Nec tamen hunc prius auctoritate  sua Dei filium nominat, sed uirum probatum, uirum iustum, uirum a mortuis suscitatum, non usitata cum ceteris atque communi resurrectione, id est, in finem seculi dilata, sed tertia die celebrata, ut singularis gloriose resurrectionis assertio testimonium eterne diuinitatis acquireret. Cum enim ceterorum corpora corruptionem probaret subisse post mortem, hunc utique de quo dicitur: Non dabis sanctum tuum uidere corruptionem , comprobat humane fragilitatis expertem, probat etiam humane conditionis merita supergressum, et ideo magis Deo quam hominibus conferendum. Quali uero apud gentiles apostoli predicationis utantur exordio, in Cornelii centurionis historia, et in sermone apostoli Pauli Athenis habito doceberis.

 Prouidebam Dominum coram me semper, quoniam a dextris est mihi, ne commouear. ueniens, inquit, in ea que transeat, non abstuli oculum ab eo qui semper manet, hoc prouidens, ut in eum post temporalia peracta recurrerem, quoniam fauet mihi, ut stabiliter in eo permaneam, et hoc quod peccatum non feci, nec inuentus est dolus in ore meo , non humanitati, sed diuinitati ascribam; propter hoc et in cogitationibus meis iucunditas, et in uerbis meis exsultatio, propter resurrectionem, scilicet, quia per eam liberatus est mundus.

Insuper et caro mea non deficiet in interitu, sed in spe resurrectionis obdormiet. Quoniam neque animam meam inferis possidendam dabis, neque sanctificatum corpus, per quod et alii sanctificandi sunt, corrumpi  patieris.

Quia notas mihi fecisti uias uite, quibus itur ad eternitatem. In quibus post tristitiam passionis adimplebis me letitia cum uultu tuo . Et ascendenti in celos dabis delectationes dextere tue usque in finem. Quia neque derelictus est in inferno. Sic descendit quidem Christus secundum animam ad inferos, ut quibus oportuit subueniret, sed non est derelictus in inferno, quia cito reditu corpus resurrecturum petiuit.

Dextera ergo Dei exaltatus, quia dixerat Psalmus: Quoniam a dextris est mihi, ne commouear. Et promissione Spiritus sancti accepta a Patre, effudit hunc, quem uos uidetis et auditis. uidetis in linguis igneis,  auditis in nostro sermone. Quod uero ait, quod acceperit a Patre promissionem Spiritus sancti et effuderit, utramque eiusdem Christi naturam manifestat, quia et accepit ut homo, et effudit ut Deus.

Non enim Dauid ascendit in celos. Dicit autem ipse: Sicut enim, hec que nouissima sunt beatus Dauid non de sua, sed de Domini sui ascensione predixit, qui emittendus ex Sion, id est, de regia eiusdem Dauid stirpe uenturus et dominaturus esset in medio inimicorum suorum, sic et illa que premisit, non ad Dauid, sed ad Christi mortem et resurrectionem pertinere cognoscite.

Dixit Dominus domino meo, Sede a dextris meis. Primum nomen Domini apud Hebreos Tetragrammaton est, quod proprie in Deo ponitur; secundum  quod commune mortalibus, quo et reges et ceteri homines appellantur. Quod si nobis opponere uoluerit heresis Ariana ex hac diuersitate minorem Filium, Patrem esse maiorem, respondebimus ei, illi nomen inferius conuenire cui sedere imperatur. Sicut et beatus Petrus consequenter exposuit: Quia et Dominum eum et Christum Deus fecit, hunc Iesum, quem uos crucifixistis. Non enim diuinitas crucifixa, sed caro est. Et hoc utique fieri potest, quod potuit crucifigi.

Donec ponam inimicos tuos scabellum pedum tuorum. Hoc est, quod ipse Petrus alias de Domino ait: Quem oportuit celum quidem suscipere usque in tempora restitutionis omnium . Tunc enim, cum uenerint omnia tempora refrigerii a conspectu Domini,  missurus est eum qui predicatus est a regalibus sedibus nobis Iesum Christum ad iudicandos uiuos et mortuos .

His autem auditis, compuncti sunt corde, etc. uide prophetiam Iel impletam, carnem post ignem Spiritus sancti, uaporem sequi compunctionis. Fumus enim excutere lacrymas solet. Incipiunt flere qui riserant, tundunt pectus, dant Deo precem suam tanquam sacrificium, ut sanguinem illum ualeant gustare saluandi, quem super se filiosque suos imprecati fuerant ante damnati. Sequitur:

Penitentiam, inquit, agite, et baptizetur unusquisque uestrum. Dicturus baptisma premisit penitentie lamenta, ut Ecclesie more prius se aqua sue afflictionis infunderent, et postmodum sacramento baptismatis  lauarent.

Et apposite sunt in illa die anime circiter tria millia. Ubi primum Ecclesie celebratum est baptisma, dispensatorie pietas diuina ad confessionem sancte Trinitatis parem numerum collegit animarum. Et Moses quidem quinquagesimo die pasche, quo lex data est, solemnitatem primitiarum precepit initiari; nunc autem superueniente Spiritu sancto, non manipuli spicarum, sed animarum sunt Domino primitie consecrate.

Et habebant omnia communia, etc. Si caritas Dei diffunditur in cordibus nostris, mox profecto generat et proximi dilectionem. Unde propter geminum caritatis ardorem, bis Spiritus sanctus legitur apostolis  datus. Magnumque est fraterni amoris indicium, omnia communia possidere, nichil proprium habentes.



CAPUT III.

Petrus autem et Ioannes ascendebant in templum, etc. Apostoli nona hora templum ingressuri, primum claudum diu debilem sanant, deinde ad uesperam usque laborantes, multa hominum millia uerbo fidei imbuunt. Quia doctores Ecclesie in finem mundi uenientes, et languenti prius Isreli, et postmodum etiam gentilitati predicant. Hi sunt enim operarii quos nona et undecima hora in uineam paterfamilias inducit .

Et quidamuir, qui erat claudus ex utero matris sue, baiulabatur. Quia populus Isrel non solum Domino  incarnato, sed a primis etiam legis temporibus date rebellis exstitit, quasi ex utero matris claudus fuit. Quod bene Iacob cum angelo luctante, benedicto quidem, sed claudicante figuratur , quia populus idem Domino in passione preualens, in quibusdam per fidem benedictus, in quibusdam uero per infidelitatem claudus.

Quem ponebant quotidie ad portam templi, que dicitur Speciosa. Porta templi Speciosa Dominus est, per quem si quis introierit, saluabitur. Ad hanc portam debilis Isrel ire non ualens, legis prophetarumque uocibus affertur, ut ab ingredientibus in interiora, sapientiam fidei audiendo, deposcat auxilium. Qui uaticinio futurorum quasi ad portam ponunt auditores, sed Petri est in templum perducere, cui pro  confessione forti et cognomen petre et claues celi sunt date.

Argentum et aurum non est mihi, etc. Habuit quidem uetus tabernaculum iustificationes culture, et sanctum seculare auro argentoque distinctum, sed metallis legis sanguis Euangelii pretiosior emicat, quia populus ille, qui ante auratos postes mente debili iacuerat, in nomine Crucifixi sanatus, templum regni celestis ingreditur. Alioquin beatus Petrus, Domini memor precepti, quo dicitur: Nolite possidere aurum et argentum , pecuniam que ad pedes apostolorum ponebatur, non sibi recondere, sed ad usum pauperum, qui sua patrimonia reliquerant, seruare solebat.

Et apprehensa manu eius dextera alleuauit eum.  Quem uero erigit, hunc etiam dextera confortat. Quia sermo docentis in corde auditorum minus ualet, si non etiam proprie actionis commendatur exemplis.

Et exsiliens stetit, et ambulabat. Et intrauit cum illis in templum. Ordo perfectionis egregius, primum illum surgere qui iacuerat, deinde arripere uirtutem, et sic regni ianuam cum apostolis intrare.

Et impleti sunt omnes stupore et extasi. Extasim pauorem dicit. Nam et alio modo dicitur extasis amens, non pauore alienatus, sed aliqua inspiratione reuelationis assumptus.

Cucurrit omnis populus ad eos, ad porticum que appellatur Salomonis. Saluato per apostolos Isrele,  concurrit omnis mundus ad limina ueri et pacifici Salomonis, de quo dicitur: Multiplicabitur eius imperium et pacis non erit finis . Iste est autem lapis de monte abscisus, qui terreno regno fidei inimico ruente, pacificum per orbem solus tenet imperium .

Erit autem, omnis anima que non audierit Prophetam illum exterminabitur. Breuiter ac lucide prophetarum legisque testimonio docet Dominum a cunctis audiendum gentibus, incredulos quidem damnaturum, fideles uero eterna benedictione donaturum.

Et omnes prophete a Samuele et deinceps. Quamuis patriarche et sancti priorum temporum de Christo dictis factisque prophetarint, tempus tamen proprie prophetarum eorum dico qui de Christo Ecclesieque  mysterio manifeste scripserunt, a Samuele, sub quo et regum in Iudea tempora ceperunt, exordium sumpsit, et usque ad Babylonice captiuitatis solutionem permansit.

Et in semine tuo benedicentur omnes familie terre. Semen quidem Abrahe Christus est, in cuius fide nominis omnibus terre familiis, Iudeis, uidelicet, et gentibus est benedictio promissa. Demulcet autem apostolus animos Iudeorum, quo ad credendum faciat promptiores, dicendo quod totius mundi Sanator eos primum uisitaturus et benedicturus elegerit.

uobis  primum Deus suscitans Filium suum. Ubi pariter intuendum quod ad eumdem Dei Filium, quem semen Abrahe nuncupat, ob duas utique eiusdem Christi naturas, ne uel hominem tantum  Christum, uel alterum hominis, et alterum Dei crederent Filium. Quo heresis laqueo Manes insanus et Nestorius sunt decepti.



CAPUT Iu.

Loquentibus autem illis ad populum, superuenerunt sacerdotes et magistratus templi et Sadducei, et cetera. Et sacerdotes et magistratus, siue pretor templi, ut alia dicit Editio, qui doctores et iudices uidebantur populi, dolebant quod ad apostolos audiendos multitudo confluxerat. Sadducei autem, quod resurrectionem predicarent. Utrique uero, quod Iesum, quem a se occisum nouerant hominem, illi hunc affirmarent a Deo Patre glorificatum.

Et factus est numerus uirorum quinque millia. Si in  quinque millibus hominum, quos in eremo Dominus pauit , populus sub lege constitutus, sed Christi munere recreatus accipitur, possunt et hec quinque millia apostolorum instructa doctrinis, populum designare gentium, eiusdem legis spiritualiter mysteria secutum. Et bene utrique uespere celesti munere donantur, quia cum ueniret plenitudo temporis, misit Deus Filium suum .

Hic est lapis qui reprobatus est a uobis edificantibus, qui factus est in caput anguli. Aedificantes erant Iudei, qui cunctis gentibus in desolatione idolorum morantibus, ipsi soli legem et prophetas ad edificationem quotidie legebant. Hi dum edificabant, peruenerunt ad lapidem angularem, qui duos parietes amplecteretur, id est, inuenerunt in Scripturis propheticis  Christum in carne uenturum, qui duos conderet populos in semetipso. Et quia ipsi in uno pariete stare, hoc est, soli salui fieri malebant, reprobauerunt lapidem, qui non erat aptatus ad unum, sed ad duos. uerum Deus, illis licet nolentibus, hunc ipse posuit in caput anguli, ut ex duobus testamentis, et ex duobus populis edificatio surgeret unius eiusdemque fidei.

Et non est in alio aliquo salus. Si in nullo alio, sed in Christo tantum mundi salus est, ergo et patres Testamenti ueteris eiusdem Redemptoris incarnatione et passione saluati sunt, in qua nos saluari credimus et speramus. Et si sacramenta pro temporum ratione discrepent, fides tamen una eademque concordat. Quia quam nos per apostolos factam, eamdem illi  dispensationem Christi per prophetas didicerunt esse uenturam. Neque enim est redemptio captiuitatis humane, nisi in sanguine eius, qui dedit semetipsum redemptionem pro omnibus.

Comperto quod homines essent sine litteris et idiote, admirabantur. Illitterati mittuntur ad predicandum, ne fides credentium, non uirtute Dei, sed eloquentia atque doctrina fieri putaretur, ut Apostolus ait: Non in sapientia uerbi, ut non euacuetur crux Christi . Idiote enim dicebantur, qui propria tantum lingua, naturalique scientia contenti, litterarum studia nesciebant. Siquidem Greci proprium, uocant.

Annorum enim erat homo amplius quadraginta, in quo factum erat signum istud sanitatis. Iuxta historiam  perfecta etas hominis inex superabilibus calumniantibus ostenditur. Allegorice autem populus Isrel non quadraginta tantum annis in eremo sordes Aegyptias manna contempto requirit, uerum et in terra repromissionis inter Domini semper idolorumque ritus claudicabat. uel si numerus quadragenarius geminam legis plenitudinem significat  utriusque transgressor uelut quadragenariam perfectionem debilis iacendo transcendit.

Domine, tu qui fecisti celum et terram, etc. Auditis persecutorum minis fiduciam sibi resistendi per uirtutum signa deposcunt.

Aduersus sanctum puerum tuum Iesum, quem unxisti. Christi nomen, de quo dictum est: Et aduersus Christum  eius , ad uerbum exponunt. Christus enim a chrismate, id est, ab unctione nomen accepit. Iuxta quod dicitur: Unxit te Deus, Deus tuus oleo letitie , id est, Spiritu sancto.

Et cum orassent, motus est locus in quo erant congregati. Qui uirtutem robusti pectoris contra fraudem querebant hostium, indicium iam audite precis terre motu percipiunt, quatenus agnoscerent terrena sibi corda esse cessura, sub quorum pedibus sancto adueniente Spiritu, terra ipsa sit pauore concussa. Quamuis letus timor eorum qui credendo apostolis fuerant subiiciendi possit intelligi, qui infima grauedine discussa conresurgere cum Christo, et celestia sapere didicerunt.

 Multitudinis autem credentium erat cor unum et anima una. Qui seculum perfecte reliquerunt, nequaquam de generis nobilitate gloriantes se inuicem preferebant, sed uelut unius eiusdemque matris Ecclesie uisceribus editi, eodem cuncti fraternitatis amore gaudebant.

Et uirtute magna reddebant apostoli testimonium resurrectionis Iesu Christi Domini nostri. Doctorum uigilanter auditorumque discernit ordinem. Nam multitudo credentium, rebus suis spretis, caritatis inuicem copula iuncta est. Apostoli uero uirtutibus refulgentes Christi cunctis mysteria pandebant.

Ioseph autem, qui cognominatus est Barnabas ab apostolis. Hunc puto esse Barnabam qui infra cum Paulo gentium legitur apostolus ordinatus. Unde quia  Cyprius genere erat, postea discedens a Paulo, patriam repetit insulam. Licet quidam arbitrentur Pauli collegam eum potius fuisse, qui supra cum Matthia ab apostolatus est sorte statutus, minus intuentes, quod iuxta emendatiora exemplaria hic Barnabas, ille mutata littera Barsabas appelletur, et in libro Hebreorum nominum, hic filius consolationis, ille autem filius quietis interpretatur.

Quod est interpretatum FILIUS CONSOLATIONIS. Ubicunque Scriptura sacra, nomina rerum uel personarum cum interpretatione ponit, sensum utique sacratiorem iisdem inesse significat. Merito ergo filius consolationis uocatur, qui, presentia contemnens, spe futurorum consolatur. Nam Spiritus sanctus ideo Paracletus cognominatur, quia in mundo pressuram  habentibus, per internam sui muneris infusionem, paraclisin, id est, consolationem celestium prestat gaudiorum. Sic beatus Petrus propter eiusdem Spiritus gratiam Bar Iona, id est, filius columbe, uocatur. Sequitur:

Et attulit pretium, t posuit ante pedes apostolorum. De hoc Arator:

Destitui debere probant, quod tangere uitant
Calcandumque docent quod subdunt gressibus aurum.
De quo terrene ueniunt ad pectora cure,
Consimili iactatur humo.



CAPUT u.

Anania, cur tentauit Satanas cor tuum? In alia Translatione, iuxta Grecum Exemplar, ita legitur: Anania, quare impleuit Satanas cor tuum? Ubi notandum  quod animam et mentem hominis nulla creatura iuxta substantiam possit implere, sed creatrix sola Trinitas. Quia tantummodo secundum operationem et uoluntatis instinctum, animus de his que creata sunt impletur. Implet enim Satanas mentem alicuius, et principale cordis, non quidem ingrediens in eum et in sensum eius, atque  aditum cordis introiens, siquidem hec potestas solius diuinitatis est, sed quasi callidus quidam et nequam ac fallax fraudulentusque deceptor, in eos animam humanam malitie affectus trahens per cogitationes et incentiua uitiorum, quibus ipse plenus est. Impleuit ergo Satanas cor Ananie, non ipse intrando, sed sua malitie uirus inserendo.

Non es mentibus hominibus, sed Deo. Supra dixerat  eum mentitum Spiritui sancto. Pater ergo Spiritum sanctum esse Deum, et errorem Macedonii damnatum, priusquam natus fuisset.

Audiens autem Ananias hec uerba, cecidit et exspirauit. Non questus causa tam seueram in preuaricatore sententiam dedit, sed preuidens in spiritu zizania futura, que simplicitatem Ecclesie prauis moribus adulterarent , nulla reos passus est penitentia curari, uerum ad timorem posteris incutiendum noxium germen radicitus amputare curauit. Denique sequitur:

 Et factus est timor magnus in uniuersam Ecclesiam, et in omnes qui audiebant hec. Ceterorum autem nemo se audebat coniungere illis. Pena duorum, qui fraudulenter eis iungi tentauerant, ceteris exemplum tribuit.

Ut, ueniente Petro, saltem umbra illius obumbraret quemquam illorum, et liberarentur. Tunc Petrus umbra sui corporis uisibiliter alleuabat infirmos, qui etiam nunc inuisibili sue intercessionis umbraculo fidelium infirma roborare non cessat. Et quia Petrus Ecclesie typus est, pulchre ipse quidem rectus incedit, sed umbra comitante iacentes erigit, quia Ecclesia mente et amore celestibus intendens, quasi umbratice transcurrit in terra, et hic sacramentis temporalibus figurisque celestium renouat, quos illic  perpetuis remunerat donis. Quidam huic loco nectunt hoc, quod Dominus in Euangelio ait: Qui credit in me, opera que ego facio, et ipse faciet, et maiora horum faciet .

Exsurgens autem princeps sacerdotum, et omnes qui cum illo erant, que est heresis Sadduceorum, etc. Heresis Grece ab electione uocatur, quia quisque sibi, spretis aliorum dictis, quod sequendum putauerit, eligebat. Sadducei autem, qui interpretantur iusti , corporis omnino resurrectionem negantes, animam perire cum carne dicebant. Sed ne angelum quidem spiritumue ullum esse credebant, et quinque tantum libros Mosi recipientes, prophetarum  preconia respuebant. Atque ideo maxime hi principibus in persequendo apostolos astipulantur, zelo uidelicet ducti, quod illi uirtute magna et miraculorum signis redderent testimonium resurrectionis Iesu Christi Domini nostri.

Angelus autem Domini per noctem aperiens ianuas carceris, etc. Ne dubitaret Thomas Dominum esse carnem et ossa gestantem, quem ianuis clausis uiderat intrantem, ecce ipse cum sociis mortali adhuc carne uestitus, ianuis egreditur clausis.

Carcerem quidem inuenimus clausum cum omni diligentia, et custodes stantes ante ianuas; aperientes autem, neminem inuenimus. Quid, profane Iudee, ceca stimularis insania, furantibus dicens apostolis Dominum fuisse de monumento sublatum? Dic, rogo,  eosdem apostolos de carcere tuo clauso cuius furto credis ablatos?

Ambigebant de illis quidnam fieret. Ne sic quidem fidei se dare uolentes. Ingenita enim malitia cor perfidum in signis etiam manifestis obdurat.

Et uultis inducere super nos sanguinem hominis istius. Oblitus est princeps sacerdotum debiti, quod ipse sibi et suis imprecatus erat, dicens: Sanguis eius super nos et super filios nostros.

Surgens autem quidam in concilio Phariseus nomine Gamaliel. Hic Gamaliel, ut Clemens indicat, apostolorum erat in fide socius, sed eorum consilio permanens apud Iudeos, ut eorum in tali turbine posset sedare furorem.

Ante hos enim dies exstitit Theodas, etc. Theodas  hic persuasit multis, ut Iosephus refert, sublatis ex urbe facultatibus suis, ripas Iordanis obsidere. Et cum esset magus, prophetam se dicebat esse, posseque imperio fluuii dirempto gurgite prebere transitum. Cui Phadi procuratoris iussu equitum turba superueniens, multis quidem peremptis aut captis, ipsius caput Ierosolymam reuexit.

Post hunc exstitit Iudas Galileus. Hunc etiam scribit Iosephus Gamaliten, de ciuitate Gamala, qui Sadducho quodam Phariseo ceptis assumpto, cogeret plebem, ne tributa Romanis soluendo perderet libertatem, proferens ex lege Domino soli seruiendum, et eos qui ad templum decimas deferrent Cesari tributa reddere non debere. Que heresis in tantum creuerat, ut etiam Phariseos et multam partem  populi conturbaret, ita ut Dominum Christum interrogandum esse crederent, licet tributa dari Cesari, an non?



CAPUT uI.

Factum est murmur Grecorum aduersus Hebreos. Causa murmuris erat, quod Hebrei suas uiduas, ut pote eruditiores, in ministerio preferrent uiduis Grecorum.

Non est equum nos derelinquere uerbum Dei, et ministrare mensis. De hoc Arator:

   . . . . Locus indicat iste,
Quod meliora rudi populo sint fercula mentis,
Quam fuse per membra dapes.

Considerate ergo fratres uiros ex uobis boni testimonii septem, etc. Hinc iam decreuerunt apostoli, uel successores apostolorum, per omnes Ecclesias septem  diaconos, qui sublimiori gradu essent ceteris, et proximi circa aram quasi columne altaris assisterent, et non sine aliquo septenarii numeri mysterio.

Stephanus autem plenus gratia et fortitudine faciebat prodigia et signa magna in populo. Surrexerunt autem quidam de synagoga, que appellabatur Libertinorum, etc. Stephanus Grece, Latine Coronatus dicitur. Qui pulcherrima ratione, quod percepturus erat in re, quodam presagio preoccuparat in nomine, lapidatus humiliter, sed sublimiter coronatus. Hebraice autem norma uestra interpretatur. Quorum? uidelicet martyrum sequentium, quibus primo patiendo forma factus est moriendi pro Christo.

Et non poterant resistere sapientie et spiritui, qui  loquebatur. Hoc est, quod Dominus ipse suis martyribus ait: Ego enim dabo uobis os et sapientiam, cui non poterunt resistere et contradicere omnes aduersarii uestri. Dignum enim fuit ut in protomartyre confirmaret quod cunctis pro suo nomine traditis est promittere dignatus.



CAPUT uII.

Deus glorie apparuit patri nostro Abraham, cum esset in Mesopotamia, etc. Notandum, iuxta uerba Stephani, quia non sicut in Genesi uidetur, post mortem patris locutus est Deus Abrahe, qui utique in Charra mortuus est, ubi cum illo et ipse filius habitauit; sed priusquam habitaret in eadem ciuitate, iam tunc cum esset in Mesopotamie regione, cuius ipse est ciuitas.

 Exi de terra tua, et de cognatione tua, et ueni in terram, quam monstrauero tibi. Tunc exiit de terra, etc. Terram et cognationem Abrahe Chaldeorum patriam genusque appellat, unde iampridem exierat, qui nunc in Mesopotamia degebat, sed quia quaslibet ob causas egrediens spe redeundi et desiderio tenebatur, audit a Domino: Exi de terra tua. Non ut corpus inde traiiceret, quod iam fecerat, sed ut amorem mentis euelleret. Ideo quod sequitur: Tunc exiit de terra Chaldeorum, non corporis, sed mentis egressum significat, quo se in perpetuum a Chaldeorum conuersatione et gente secreuerit. Quia iuxta fidem Chronicorum eodem anno a Chaldea est egressus, Mesopotamiam ingressus, in Charris moratus, et in terram repromissionis inductus.

 Quia erit semen eius accola in terra aliena, et seruituti eos subiicient, et male tractabunt eos annis quadringentis Non ita intelligendum est quasi male tractandum, uel seruituti subiiciendum dixerit hoc semen annis quadringentis, sed per hyperbaton legendum, quia peregrinum erit semen eius annis quadringentis, in cuius parte temporis etiam seruitus accidit. Quia enim scriptum est: In Isaac uocabitur tibi semen , et ab anno natiuitatis Isaac usque ad annum egressionis ex Aegypto computantur anni quadringenti quinque, quos more suo Scriptura quadringentos appellat, quibus peregrinum futurum erat illud semen, siue in terra Chanaan, siue in Aegypto, potest et sic intelligi, quod a quinto  anno Isaac, quo per filium ancille ceperit affligi, labor quadringentorum computetur annorum.

Accersiuit Ioseph Iacob patrem suum, et omnem cognationem in animabus septuaginta quinque. Septuaginta Interpretes sequitur in dicendo, ceterum in Hebraica ueritate, anime tantum septuaginta reperiuntur. Sed et si ipsam animarum seriem in Genesi computare uolueris, addito ipso Iacob et Ioseph cum duobus filiis, qui erant in Aegypto, septuaginta solummodo animas inuenies.

Et defunctus est ipse et patres nostri, et translati sunt in Sichem. De Ioseph quidem solo Scriptura refert, quod eius ossa de Aegypto translata, et in Sichem sunt tumulata, uerum et ex his beati Stephani uerbis, et sancti Hieronymi scriptis, qui eorumdem  locorum incola erat, animaduertendum et ceteros quoque patriarchas ibidem esse sepultos, quamuis memoria Ioseph merito celebrior habeatur, qui et hec ipse de ossibus suis fieri mandauit, et ad cuius tribum ciuitas ipsa pertinuit. Siquidem Hieronymus in historia beate Paule sic refert: Transiuit  Sichem, non ut plerique errantes legunt Sichar, que nunc Neapolis appellatur, et ex latere montis Garizim exstructam circa puteum Iacob, super quem Dominus sedit, intrauit ecclesiam. Et paulo post: Atque inde  diuertens, uidit duodecim patriarcharum sepulcra. Item in libro de optimo Genere interpretandi: Duodecim patriarche non sunt sepulti in Arbes, sed in Sichem. Sed merito mouet quod sequitur:

 Et positi sunt in sepulcro, quod emit Abraham pretio argenti a filiis Hemor filii Sichem. Docet etenim Genesis, Abraham ab Ephron filio Seor Hethei in Cariatharbe locum sepulcri quadringentis argenteis siclis emisse, in quo ipse Abraham, Isaac, et Iacob, et Adam protoplastus sepulti. Itemque Iacob de Mesopotamia reuersum iuxta urbem Sichem partem agri, quo tabernacula tenderet, ab Hemor patre Sichem datis centum agnis accepisse. Non emit ergo Abraham sepulcrum ab Hemor Sichemita, sed ab Ephron Hetheo, in quo duodecim patriarche non sunt sepulti, sed in Sichem, ut diximus. uerum beatus Stephanus uulgo loquens, uulgi magis in dicendo sequitur opinionem. Duas enim pariter narrationes coniungens, non tam ordinem circumstantis historie,  quam causam, de qua agebatur, intendit. Qui enim insimulabatur aduersus locum sanctum et legem docuisse, pergit ostendere quomodo iehsu Christus ex lege monstretur esse promissus, et quod ipsi, nec tunc Mosi, nec Domino nunc seruire maluerint. Hec ut potui dixi, non preiudicans sententie meliori, si adsit. Porro quod dicitur: A filiis Hemor filii Sichem, in Greco exemplari scriptum est: A filiis Hemor, qui fuit in Sichem, quod Genesis historie magis concordare uidetur, tametsi fieri potuerit ut idem Hemor et patrem filium Sichem nomine haberet.

Cum appropinquaret autem tempus repromissionis, quam confessus fuerat Deus Abrahe. Illius utique,  qua dictum est: Et post hec exibunt, et deseruient mihi in loco isto.

Quis te constituit principem et iudicem super nos? In tota illos concione sua redarguit, iam tunc legi Mosique fuisse contrarios.

Hic est Moses qui dixit filiis Isrel: Prophetam uobis suscitabit Deus de fratribus uestris, tanquam me. Tanquam me, carne uisibilem, sed super me maiestate mirabilem, sed super me maiestate terribilem. Ne noua, inquit, et aduentitia Christi dicatur esse doctrina, ipse Moses, cui noluerunt obedire patres uestri, predicat et in hominis hunc forma futurum, et cunctis animabus uite precepta daturum.

Nunquid uictimas aut hostias obtulistis mihi annis quadraginta in deserto? Quamuis necessitate seruiendi  Domino libarint, mente auersi ueraciter idolis seruisse dicuntur, ex eo tempore, quo aurum in caput uituli transformauerunt. Nam quod postea quedam Domino eos legimus obtulisse, non uoluntate, sed, uti ex hoc loco discimus, penarum fecerunt metu, et eorum interfectione, qui propter idola corruerunt. Dominus autem non ea que offeruntur, sed uoluntatem respicit offerentium. Denique ubicunque occasio fuit, semper corde reuersi sunt in Aegyptum.

Et suscepistis tabernaculum Moloch. Quamuis, inquit, uideremini ad tabernaculum Domini uictimas hostiasque deferre, tota tamen intentione mentis fanum Moloch amplexati estis. Est autem Moloch, siue Melchom, ut sepe etiam legitur, idolum Ammonitarum, quod interpretatur rex uester.

 Et sidus Dei uestri Remphan. Dimisistis  Deum uerum et uiuum, et sidus Remphan, id est, facture uestre, uobis pro Deo suscepistis. Significat autem Luciferum, cuius cultui Sarracenorum gens ob honorem ueneris erat mancipata. Et quia Remphan  factura uestra, uel requies uestra interpretatur, propheta consequenter adiunxit, atque ait:

Figuras quas fecistis adorare eas. Subauditur, suscepistis.

Et transferam uos trans Babylonem. Propter hec  sacrilegia, uos non in Babylonem tantummodo, sed ultra Babylonem quoque captiui ducemini. Nec putandus est primus martyr errasse, quia pro eo quod in propheta scriptum est Trans Damascum  , dixerat trans Babylonem. Magis enim intelligentiam quam uerbum posuit, quia trans Damascum ducti sunt in Babylonem, sicut trans Babylonem.

Tabernaculum testimonii fuit patribus nostris in deserto. Quia dicebant eum contra locum sanctum agere, hinc ostendit Dominum non magni pendere lapidem ornatum, sed splendorem animarum desiderare celestium. Ubi subintelligi uult, sicut tabernaculum in templi factura desertum, sic et ipsum templum intelligant meliori statu succedente delendum. Iuxta quod olim Ieremias precinebat, dicens: Nolite confidere in uerbis mendacii dicentes: Templum Domini, templum Domini est . Et post aliquanta: Faciam  domui huic, in qua inuocatum  est nomen meum, et in qua uos habetis fiduciam, sicut feci Silo, ubi habitauit nomen meum a principio, et proiiciam uos a facie mea .

Celum mihi sedes est, terra autem scabellum pedum meorum. Non hoc carnaliter intelligendum, quasi habeat Deus membra collocata in celo et in terra, ut nos cum sedemus, sed ut se indicaret interiorem esse et superiorem omnibus, celum sibi sedem, terram uero scabellum pedum esse perhibuit. Qui ut se etiam omnia circumdare monstraret, alibi se celum metiri palmo, et terram, et asserit pugillo concludere. Spiritaliter autem celum sanctos, terra uero peccatores insinuat, quia his uidelicet Deus inhabitando presideat, illos condemnando prosternit

 Aut quis locus requietionis mee est? Non aureus utique uel marmoreus terrestris habitaculi locus, sed ille, quem Propheta subnectit: Super quem autem requiescit Spiritus meus, nisi super humilem et quietum, et trementem sermones meos ?

Qui accepistis legem in dispositionem angelorum. Lex est enim ordinata per angelos, in manu Mediatoris.

Ecce uideo celos apertos, et Filium hominis stantem a dextris Dei. Cum Dominus Christus et Dei et hominis perfectus sit Filius, quid est quod hunc beatus martyr hominis potius quam Dei Filium appellare maluit, cui plus utique glorie uideretur delaturus, si eum Dei potius quam hominis Filium appellare uoluisset, nisi ut hoc testimonio Iudeorum confunderetur  infidelitas, qui se hominem crucifixisse, et hunc Deum credere noluisse meminerunt? Ad confortandam ergo beati martyris patientiam, celestis regni ianua panditur, et ne innoxius homo lapidatus titubet in terra, Deus homo crucifixus apparet coronatus in celo. Unde quia stare pugnantis uel adiuuantis est, recte a dextris Dei stantem uidit, quem inter homines persequentes adiutorem habuit. Nec discordare uidetur, quod Marcus eum a dextris Dei sedere describit, qui situs iudicantis est, quia et nunc inuisibiliter omnia iudicat, et ad extremum iudex omnium uisibilis adueniet.

Et eiicientes eum extra ciuitatem lapidabant. Et Dominus extra portam passus est, qui nos elegit de mundo in supernum suum regnum et gloriam, et  Stephanus, quasi aduena mundi, extra ciuitatem lapidatur. Non enim habuit hic manentem ciuitatem, sed futuram tota mente querebat. Et iusta rerum mutatione martyr mundi cordis ad celos intuitum dirigit, persecutor dure ceruicis manus ad lapides mittit. Unde Arator ait:

   . . . . Lapides Iudea rebellis
In Stephanum lymphata rapis, que crimine duro
Saxea semper eris.

Positis autem genibus clamauit uoce magna, dicens: Domine, ne statuas illis hoc peccatum. Pro se quidem stans orauit, pro inimicis genu flexit, quia ipsorum maior iniquitas maius supplicandi remedium flagitabat. Et mira beati martyris uirtus, qui sic zelo feruebat, ut eis, quibus tenebatur, palam sue perfidie  culpas exprobraret, sic dilectione ardebat, ut in morte quoque pro eis a quibus occidebatur oraret.



CAPUT uIII.

Et omnes dispersi sunt per regiones Iudee et Samarie. Hoc est, quod Dominus ipse precepit: Cum persequentur uos in ciuitate ista, fugite in aliam . Illius enim nutu gerebatur, ut tribulationis occasio fieret Euangelii seminarium.

Intendebant autem turbe his que a Philippo dicebantur. Et ex presenti capitulo, et ex Samaritane mulieris historia, prompti animi ad credendum, hanc gentem fuisse probatur.

Tunc Simon et ipse credidit. uel beati Philippi uerbis et uirtute uictus ueraciter Domino credidit,  uelut magis credibile est credere se quoadusque baptisma susciperet, simulauit, ut quoniam laudis erat auidissimus, ita ut Christum se credi uellet, sicut historie narrant, artes ab eo, quibus miracula faceret, edisceret. Quod etiam successores eius fecisse docentur, qui, auctoris suis malignis artibus instituti, Ecclesiam fraude qualibet ingressi, baptisma furari consueuerunt.

Miserunt ad illos Petrum et Ioannem. Pulchre hoc Arator exponit:

Sepe sibi socium Petrus facit esse Ioannem,
Ecclesie quia uirgo placet.

Notandum autem quod Philippus, qui Samarie euangelizabat, unus de septem fuerit. Si enim Apostolus esset, ipse utique manum imponere potuisset,  ut acciperent Spiritum sanctum. Hoc enim solis pontificibus debetur. Nam presbyteris siue extra episcopum, seu presente episcopo, baptizent, chrismate baptizatos ungere licet, sed quod ab episcopo fuerit consecratum, non tamen frontem ex eodem oleo signare, quod solis debetur episcopis, cum tradunt Spiritum paracletum baptizatis.

Pecunia tua tecum sit in perditionem, et cetera. Sancti uiri cum maledictionis sententiam proferunt, non ad hanc ex uoto uisionis, sed ex iustitia examinis erumpunt. Intus enim subtile Dei iudicium aspiciunt, et mala foras exsurgentia, quia maledicto debeant ferri, cognoscunt; et in maledicto non peccant, ex quo et ab interno iudicio non discordant. Cum enim et maledicentis innocentia permanet, et  tamen eum qui maledicitur usque ad interitum maledictio absorbet, ex utriusque partis fine colligitur, quia ab uno et intimo iudice in reum sententia sumpta iaculatur. Unde et hic Simon, qui a Petro maledictum accepit, eterna damnatione perit. Et infra Bariesu a Paulo increpatus, mox communi est luce fraudatus.

In felle enim amaritudinis et obligatione iniquitatis uideo te esse. Ideo Spiritus sanctus in columba descendit, ut eos qui se accipere uellent simplices esse doceret. Nam qui fel amaritudinis in corde reseruat, quantumlibet baptizatus uideatur, non est iniquitatis sue uinculis absolutus, sed quasi ad punctum hora baptizandi purgatus, mox acriori est demone septempliciter  oppressus. Frustra ergo gratiam Spiritus emere tentat, qui se mente coruina curauit exuere.

Surge et uade contra meridianum. Bene in meridie queritur et inuenitur, et abluitur, ille qui, deuotione pectoris ardens, uelut quedam gentium primitie Deo meruit consecrari. In quo specialiter illud Psalmiste completum est: Aethiopia preueniet manus eius Deo.

Ad uiam que descendit ab Ierusalem in Gazam, hec est deserta. Non uia, sed Gaza deserta dicitur, uetus enim illa Gaza, que terminus erat quondam Chananeorum iuxta Aegyptum, ad solum usque destructa, et alia pro illa alio loco constructa est. Que allegorice gentium plebem designat olim a Dei cultura desertam, neque ullius prophetarum predicationibus excultam. uia uero que ad eamdem a  Ierosolymis descendens, fontem salutis aperuit, Dominus iehsu Christus est, qui ait: Ego sum uia, et ueritas, et uita . Qui a superna Ierusalem ad nostra infirma descendit, nostrique reatus nigredinem baptismatis unda dealbauit.

Et ecce uir Aethiops eunuchus potens. Pro uirtute et integritate mentis uir appellatur; nec immerito, qui tantum studii in Scripturis habebat, ut eas etiam in uia legere non cessaret; tantumque amoris in religione gerebat, ut, aula regia derelicta, de ultimis mundi partibus ueniret ad templum Domini. Unde iusta mercede dum querit interpretem lectionis, Christum quem querebat, inuenit; plusque, ut Hieronymus ait, in deserto fonte Ecclesie, quam in aurato templo repetit synagoge. Ibi enim quod Ieremias  admirando proloquitur, mutauit Aethiops pellem suam, id est, sorde de peccatorum abluta, de lauacro Iesu dealbatus ascendit.

Candacis regine Aethiopum. Et in Regum libro legimus, quia regina Austri uenit a finibus terre audire sapientiam Salomonis. Moris quippe fuit illi nationi semper a feminis regi, easque Candaces appellare.

Qui erat super omnes gazas eius. Regina Aethiopum thesaurarium premittens in Ierusalem, gentium designat Ecclesiam, uirtutum fideique Domino dona largituram. Sed et nominis etymologia conuenit. Potest enim Candacis ex Hebreo commutata interpretari. Ipsa quippe est, cui in psalmo: Pro his qui commutabuntur inscripto, dicitur: Audi, filia, et uide,  et inclina aurem tuam, et obliuiscere populum tuum, et domum Patris tui , et cetera.

Dixit autem Spiritus Philippo. In corde Spiritus Philippo loquebatur. Spiritui enim Dei quasi quedam nobis uerba facere, est occulta ui ea que agenda sunt imitari.

Tanquam ouis ad occisionem ductus est. Sicut ouis cum ducitur ad uictimam, non repugnat, sic ille propria passus est uoluntate. uel altiori intellectu, sicut agnus in pascha immolari solebat, sic pascha nostrum immolatus est Christus .

Et sicut agnus coram tondente se sine uoce. Non solum sanguine suo nos redemit, sed et lanis operuit, ut algentes infidelitate sua ueste calefaceret, et audiremus Apostolum nobis loquentem: Quotquot in  Christo baptizati estis, Christum induistis. Sic non aperuit os suum, cum in passione sua Pilato et pontificibus pauca, Herodi nulla respondere uolebat.

In humilitate iudicium eius sublatum est. Quia iudex omnium iudicii non reperit ueritatem, sed absque ulla culpa seditione Iudeorum et Pilati uoce damnatus est.

Generationem eius quis enarrabit? Aut de diuinitate eius accipiendum est, quod impossibile sit diuine natiuitatis nosse mysteria, de qua Pater loquitur: Ante luciferum genui te . Aut de partu uirginis, quod difficulter possit exponi. Cuius rationem Marie querenti, per angelum dicitur: Spiritus sanctus superueniet in te. Ut uel ab angelo, uel ab  euangelista tantum natiuitatis eius sacramenta dicantur, cuius narrator rarissimus est.

Quoniam tolletur a terra uita eius. Ut nequaquam in terra, sed in celo uiueret.

Aperiens autem Philippus os suum, etc. Philippus interpretatur os lampadis, pulcherque est sensus, quod os lampadis suum aperiret os, dum obscura prophetie in scientie lucem proferret. Quamuis et iuxta historiam possit ista circumlocutio designare aliquanto longiorem futurum tunc esse eius sermonem.

uenerunt ad quamdam aquam. Est hodieque Bethsoro uicus in tribu Iuda, euntibus ab Elie Chebron in uigesimo lapide. Iuxta quem fons ad radices montis ebulliens, ab eadem, in qua gignitur, sorbetur  humo. In hoc est eunuchus a Philippo baptizatus.

Quis prohibet me baptizari? Et iussit stare currum, et cetera. Hic alia translatio iuxta Grecum exemplar aliquot uersus plus habet, ubi scriptum est: Ecce aqua, quis prohibet me baptizari? Dixit autem ei Philippus: Si credis ex toto corde tuo, saluus eris. Respondens autem dixit: Credo in Christum Filium Dei. Et iussit stare currum, et cetera. Et hos ergo uersiculos credo primum a nostro quoque interprete translatos, sed scriptorum uitio postea fuisse sublatos.

Spiritus Domini rapuit Philippum. Sunt qui hec angelum in Spiritu sancto fecisse testantur, ut Hieronymus prodit.

 Euangelizabat ciuitatibus cunctis, donec ueniret Cesaream. Palestine dicit, ubi infra domum habuisse describitur, que usque hodie demonstratur, nec non et cubiculum quatuor filiarum eius uirginum prophetantium.



CAPUT IX.

Saulus autem adhuc spirans minarum et cedis in discipulos Domini. Presentes uidelicet cedibus afficiens, et minis deterrens absentes.

Saule, Saule, quid me persequeris? Non dixit: Quid persequeris membra mea? sed quid me persequeris? quia ipse in corpore suo, quod est Ecclesia, adhuc patitur iniquos. In cuius etiam membris beneficia collata, sibi facta esse denuntiat, cum ait: Esuriui, et dedistis mihi manducare . Et  exponendo subiunxit: Quandiu uni ex minimis meis fecistis, mihi fecistis .

Ego sum iehsu, quem tu persequeris. Non dixit: Ego sum Deus, ego sum Filius Dei, sed humilitatis  mee infirma suscipe, et tue superbie squamas depone.

Surge et ingredere ciuitatem, et dicetur tibi quid te oporteat facere. Non continuo que essent facienda monstrauit, sed in ciuitate postmodum audienda premonuit, ut tanto post in bonis solidius staret, quanto prius funditus euersus a pristino errore cecidisset.

Apertisque oculis nichil uidebat. Nequaquam potuisset bene rursus uidere, nisi prius excecatus fuisset  bene, et propriam sapientiam, qua perturbatur excludens, fidei se per cuncta committeret.

Et erat tribus diebus non uidens. Quia Dominum non crediderat tertia die mortem resurgendo uicisse, suo iam instruitur exemplo, qui tenebras triduanas luce reuersa mutaret.

Ego enim ostendam illi quanta oporteat eum pro nomine meo pati. Non debet  quasi persecutor timeri, sed potius quasi frater amplecti, qui aduersa, que sanctis intulerat, promptus est sustinere cum sanctis.

Et confestim ceciderunt ab oculis eius tanquam squame. Draconis omne corpus dicitur squamis esse contectum. Quia ergo Iudei serpentes, et genimina uiperarum sunt uocati qui illorum perfidiam sectabatur,  quasi pelle serpentina oculos cordis obtexerat. Sed cadentibus sub manu Ananie ab eius oculis squamis monstratur in facie, quod uerum lumen iam recepit in mente.

Accipientes autem eum discipuli eius nocte. Id est, discipuli Christi. In Greco enim non est additum eius, sed tantummodo discipuli, ut generaliter Christi uel Ecclesie intelligantur. Nondum enim Paulus discipulos fecisse legitur, sed solum Iudeos confudisse qui habitabant Damasci.

Per murum dimiserunt eum, submittentes in sporta. Hoc effugii genus hodieque seruatur in Ecclesia, quando quis antiqui hostis insidiis uel huius seculi laqueis circumfusus, spe fideique sue minime saluatur. Murus enim Damasci, que sanguinem bibens  interpretatur, aduersitas seculi est. Rex Areta, qui interpretatur descensio, diabolus intelligitur. Sporta que iuncis palmisque solet confici, fidei speique coniunctionem designat. Iuncus enim uiriditatem fidei, palma spem uite eterne significat. Quisquis ergo se muro aduersitatis uidet cinctum, sportam uirtutum, qua euadat, festinus ascendat.

Cum autem uenisset in Ierusalem, tentabat iungere se discipulis. Non eum mox baptizatum credamus uenisse ad apostolos Ierusalem, sed sicut ipse Galatis scripsit, primo abiisse in Arabiam, et iterum reuersum esse Damascum. Deinde post tres annos uenientem Ierosolymam uidisse Petrum, et mansisse apud eum diebus quindecim. Alium autem apostolorum uidisse neminem, nisi Iacobum fratrem Domini. Ac  deinde sicut et Lucas exsequitur, uenisse in partes Syrie et Cicilie. Utrum autem prima, an secunda uice Damasci insidias pertulerit, non facile patet. Nam et secunda intelligi potest, ex eo quod dicitur multis diebus impletis consilium fecisse Iudeos eum interficiendi. Idcirco autem Lucas Arabiam pretermittere uidetur, quod ibi minime predicauerit, iuxta quod ipse in sequentibus Agrippe regi loquens, ait: Quia Damasci primum, et Ierosolymis, et in omni regione Iudee et gentibus predicabam.

Barnabas autem apprehensum illum duxit ad apostolos. Hic est Barnabas ille Cyprius genere, Leuites, qui supra pretium agri sui ad pedes apostolorum attulisse memoratur.

 Loquebatur quoque et disputabat cum Grecis. Nota quod Grecos in Ierusalem, Iudeos in Damasco, que gentilium est ciuitas, docuerit, ne forte hoc significet gentiles in ciuitatem Dei adiuuandos, et Iudeos in perfidiam gentium esse lapsuros. Iuxta quod Isaias ait: Et uertetur Libanus in Charmel, et Charmel in saltum reputabitur .

Inuenit autem ibi hominem quemdam, nomine Aeneam, ab annis octo iacentem in grabato. Aeneas iste genus significat humanum, infirmorum prius delectatione languescens, sed apostolorum opere et ore sanatum. Quia etenim mundus ipse quatuor plagis sublimatur, et cursus seculi annuis quatuor temporibus uariatur, quicunque presentia labentiaque gaudia complectitur, quasi bis quaternario annorum  numero, grabato sternitur eneruis. Grabatum quippe est ipse segnities, ubi requiescit animus eger et infirmus, id est, in uoluptate corporis et omni delectatione seculari.

Aenea, sanet te Dominus iehsu Christus. Surge et sterne tibi. Quem de paralypsi curauerat, mox surgere et sternere sibi precepit, spiritaliter insinuans ut quisque fidei solidamentum in corde perceperit, non solum torporem, in quo fessus iacuerat, discutiat, sed etiam bona opera, in quibus requiescere ualeat, paret.

In Ioppe autem fuit quedam discipula, nomine Tabitha, que interpretata dicitur Dorcas. Id est, damula, uel caprea. Significat autem animas uirtutum studio sublimes, sed hominum opinione contemptibiles.  Neque enim beatus Lucas interpretationem nominis augeret, nisi magnum ei mysterium inesse cognosceret. Damula quippe uel caprea, animalia sunt natura similia, sed magnitudine differentia, que morantur in excelsis montibus, et quamuis de longinquo, uident tamen omnes qui ueniunt. Unde et ab acumine cernendi Grece dorcades uocantur. Sic nimirum sancti meritis operum in excelsis habitantes, mentis contemplatione et supernis sagaciter intendunt, et suimet cauta circumspectione semper inuigilant. Nam quod munda quidem hec animalia iuxta legem, sed timida sunt et imbellia, iuxta quod naturam eorum exprimens Martialis ait:

Dente timetur aper, defendunt cornua ceruum,
   Imbelles dame, quid nisi preda sumus?

 Nonne manifeste significat eos qui simpliciter uiuere discretoque gressu actionis quasi fissa ungula incedere, et uerbum Dei continua meditatione ruminare satagunt? Qui si uel ignorantia forte, uel infirmitate mortem incurrerint spiritalem, pro intentionis tamen recte integritate resuscitari merentur, sicut Petro ipsi contigisse probatur, cui rectissime, quod de Dorcade scriptum est, aptari potest.

Factum est autem in diebus illis ut infirmata moreretur. Sancti enim cum per fragilitatem nature mortalis aliqua delinquunt, quasi in diebus operum bonorum cause subite infirmitatis occumbunt. Sed cum mox lacrymis insistunt, spem recuperande uirtutis ascendunt, sanctorum auxilia inuocant, et sua  que intermiserant bona acta recogitant, faciunt profecto quod sequitur.

Quam cum lauissent, posuerunt eam in cenaculo. Et cetera, que de Petri euocatione, et eleemosynarum Dorcadis ostensione narrantur.

Et circumsteterunt illum omnes uidue flentes. uidue sunt pie cogitationes anime penitentis, que sensus pristini uigorem quasi uiri regimen ad tempus omiserant, que pro anima delinquente necesse est suppliciter exorent.

Et ostendentes ei tunicas et uestes, quas faciebat illis Dorcas. Non suis pro defuncta uocibus, sed ipsius precabantur operibus, quoniam eleemosyna non solum a secunda, sed et a prima morte liberat.

Dixit: Tabitha, surge. A illa aperuit oculos, et uiso  Petro resedit. Iustissimus ordo resurgentis, ut prius oculos mentis aperiat, et agnita deinde Petri uoce resideat, lumen sue circumspectionis, quod perdiderat, recipiat, et ad doctrinam eorum qui se adiuuerant uiuat.

Dans autem illi manum, erexit eam. Contacta Petri manu Tabitha resurgit, quia languescens anima peccatis, nullo melius ordine quam sanctorum exemplis conualescit.



CAPUT X.

uir autem quidam erat in Cesarea, nomine Cornelius, etc. Non uirtutibus ad fidem, sed fide pertingitur ad uirtutes, ut beatus papa Gregorius exponit. Cornelius enim  cuius eleemosyne ante baptismum angelo teste laudate sunt, non operibus ad fidem,  sed fide uenit ad opera. Sic enim Deo uero et ante baptismum non crediderat, quem orabat? uel quomodo hunc omnipotens Deus exaudierat, si non ab ipso se in bonis perfici patebat? Sciebat ergo creatorem omnium Deum, sed quia eius omnipotens Filius incarnatus esset, ignorabat. Fidem habuit, cuius orationes et eleemosyne placere potuerunt. Bona autem actione promeruit ut Deum perfecte cognosceret, et de Unigenito eius Incarnationis mysterium crederet, quatenus ad sacramentum baptismatis perueniret. Per fidem ergo uenit ad opera, sed per opera est solidatus in fide.

uidit in uisu manifeste quasi hora nona diei, etc. Bene oraculum baptismi petendi hora nona accipit,  quia in morte ipsius, qui hora nona spiritum tradidit, erat baptizandus.

Et nunc mitte uiros in Ioppen. Cum eleemosynis precibusque susceptis, mox doctor salutis accersiri iubetur, manifeste innuitur quod eleemosynis illis ac precibus plenam sue salutis cognitionem a Domino quesierit.

uocauit duos domesticos suos, et militem metuentem Dominum. Tres misit ad Petrum Cornelius, quia creditura gentilitas apostolice fidei Europam, Asiam, Africamque subegit, partim studiis militaribus, hoc est, instantia predicandi, partim domesticis negotiis occupandas. Nota quod unus miles, et duo domestici mittantur. Quanto enim fortiores, tanto pauciores in  Ecclesie membris inuenies, plures qui audire uerbum, quam qui dicere sciant.

Ascendit Petrus in superiora. Significat Ecclesiam, relictis terrenis cupiditatibus, conuersationem in celis habituram.

Ut oraret circa horam sextam. Sexta hora Petrus inter medias preces esurit, salutem utique mundi, quem Dominus sexta etate seculi querere et saluare uenerat. Quod et ipse uoluit indicare, cum eadem hora diei super Samaritane puteum sitiebat.

Et descendens uas quoddam uelut linteum magnum. uas illud Ecclesiam significat incorruptibili fide preditam. Linteum enim tinea non consumit, que uestes alias corrumpit. Et ideo qui uult ad mysterium Ecclesie catholice pertinere, excludat de corde suo  corruptionem malarum cogitationum, et ita incorruptibiliter firmetur in fide, ut prauis cogitationibus tanquam a tineis non rodatur in mente. Aliter: Tinea hereticus est, uestimentum Domini corrumpere uolens, sed dispensante Domino non ualens. Quod etiam in tunica illa Domini figuratum est, quam milites scindere non audebant.

Quatuor initiis submitti de celo in terram. Quatuor initia, quibus linteum dependebat, quatuor plagas orbis terrarum designant, quibus extenditur Ecclesia. Ipsa est enim ciuitas Dei nostri in monte sancto eius, dilatans exsultationes uniuerse terre. Quod enim de celo submittitur, indicat eam sola superuenientis Spiritus sancti gratia seruari pariter atque augeri. Unde dicit in Apocalypsi Ioannes: uidi ciuitatem  sanctam Ierusalem nouam, descendentem de celo a Deo . Possunt etiam quatuor initiis euangeliste figurari, per quos Ecclesia celesti munere imbuitur atque sublimatur.

In quo erant omnia quadrupedia et serpentia terre, uolatilia celi. Animalia illa omnes gentes sunt erroribus immunde, sed trina submersione, id est, mysterio sancte Trinitatis in baptismo mundate, que, hominis imaginem relinquentes, bestiarum ac serpentium sumpsere figuras. Unde ad Herodem propter dolosam malitiam dicitur: Ite, dicite uulpi illi . Et ad Phariseos: Genimina uiperarum . Et ad libidinosos: Equi insanientes in feminas facti sunt . Et de impudentibus:  Nolite dare sanctum canibus . Et de uoluptuosis: Neque mittatis margaritas uestras ante porcos . Et de superbis simul ac dolosis: uulpes foueas habent, et uolucres celi nidos . Et in commune de omnibus: Et homo cum in honore esset, id est, ad imaginem Dei factus, non intellexit, comparatus est iumentis insipientibus . uerum autem, id est, incorruptum hominem, Salomon ostendit, dicens: Deum time, et mandata eius obserua. Hoc est enim omnis homo .

Surge, Petre, occide, et manduca. Surge, inquit, ad euangelizandum preparare. Occide in gentibus quod fuerant, et fac quod es. Qui enim manducat cibum foris positum, in suum corpus traiicit. Precipit ergo ut nationes per incredulitatem ante foris  posite, interfecta preterita uita, societati Ecclesie, quam significat Petrus, inserantur. Iuxta quod de seipso Paulus apostolus ait: Ego enim per legem legi mortuus sum, ut Deo uiuam et Christo. Et iterum: uiuo autem iam non ego, uiuit uero in me Christus . Qui uero ab hereticis circumueniuntur, quasi uiui deuorantur a morte.

Quia nunquam manducaui omne commune et immundum. Populus Iudeorum partem Dei esse se iactans, communes cibos uocat, quibus omnes utuntur homines. uerbi gratia, suillam carnem, ostreas, lepores, et istiusmodi animantia, que ungulam non findunt, nec ruminant, nec squamosa in piscibus sunt. Immundi uero cibi dicuntur, bestiarum uel reptilium carnes, nulli mortalium comestibiles.

 Hoc autem factum est per ter. Quia per quatuor partes orbis terrarum mysterium sancte Trinitatis a duodecim apostolis predicandum erat, ideo quatuor linee tertia uice de celo demisse sunt. Siue ut beatus Ambrosius interpretatur, tertio repetita figura operationem Trinitatis expressit. Et ideo in mysteriis interrogatio trina defertur, et confirmatio trina celebratur, nec potest quis nisi trina confessione purgari. Unde et ipse Petrus in Euangelio, tertio interrogatur utrum diligat Dominum, ut trina responsione uincula, que Dominum negando ligauit, absolueret. Hec opportune Petro ostensa sunt, cum Cornelius gentilis ad exhibendum eum mitteret, ne dubitaret incircumcisis Christianam tradere fidem. Erat enim ex illis animantibus Euangelio uase monstratis.  Unde et a Spiritu sancto hoc idem facere confirmatur.

Et statim receptum est uas in celum. Post trinam submissionem linteum celo recipitur, quia post huius seculi conuersationem, qua per fidem et baptismum mundata peregrinatur Ecclesia, celestis inhabitatio felix et eterna sequitur.

Dixit Spiritus ei: Ecce uiri tres querunt te. In mente hec a Spiritu, non in aure carnis audiuit

Surge itaque et descende, et uade cum eis. Descendere de tecto, et ad predicandum ire iubetur, ut Ecclesia Dominum non solum alta subeundo speculetur, sed eumdem etiam infirmis quibusque, et quasi adhuc exterius positis, sed tamen ostium Simonis,  id est, obedientie pulsantibus, ad actiuam uitam redeundo, uelut e lecto surgendo, predicet. Iuxta quod Dominus ait: uidebitis celum apertum, et angelos Dei ascendentes et descendentes super Filium hominis .

Cuius bene domus iuxta mare posita memoratur. Mare enim fluctiuagos seculi tumultus furoresque designat, ubi homines improbi quasi pisces auidissimi sese inuicem persequuntur et deuorant. Sanctorum uero conuersatio in celis est , qui etsi terrestris domus huius habitationis dissoluatur, edificationem ex Deo habent, domum non manufactam, eternam in celis .

Ecce ego sum quem queritis. Que causa est propter quam uenistis? Spiritus ei adesse milites dixit, et qua  causa uenerant, tacuit, quia ad conseruandam humane mentis humilitatem, aliquando prophetie Spiritus ex parte tangit, et ex parte non tangit.

Et factum est, cum introisset Petrus, obuius ei uenit Cornelius, et procidens ad pedes eius adorauit. Gestu corporis premonstrat Cornelius quid intus in corde deuotionis habuerit. Obuiam enim suo doctori uenit auditor, qui mundo pectore et intenta sedulus aure, atque inhianti desiderio uerbum fidei suscipit. Nam qui tarde ad credendum pertrahitur, quasi a doctore iacens erigitur. Sed qui, de sue uite maculis erubescens, procidendo in faciem humilitatis pariter et pudoris indicia prefert, iure a suo preceptore meretur erigi.

Petrus uero leuauit eum, dicens: Surge, et ego ipse  homo sum. Communionem quippe equalitatis meruit sanctitas actionis. Nam in Ananie et Sapphire culpa selus ultionis ius aperuit potestatis.

Et mihi ostendit Deus neminem communem aut immundum dicere hominem. Hoc utique tunc ostendit, cum uox angelica sonuit: Que Deus purificauit, tu ne commune dixeris.

A nudius quarta die usque in hanc horam, orans eram hora nona in domo mea, et ecce uir stetit ante me, et cetera. In Greco et in quibusdam Latinis Codicibus ita scriptum est: A quarta die usque ad hanc horam eram ieiunans, et orans a sexta hora usque ad nonam, et ecce uir, et cetera. Multum decebat illum exaudiri, qui instantiam deprecandi tribus horis continuans, a sexta pertrahebat ad nonam. Quo tempore Dominus  ipse, quem rogabat, pro totius mundi salute extensis in cruce manibus orabat.

uerbum misit filiis Isrel, annuntians pacem per Iesum Christum, hic est omnium Dominus. In hoc apparet  Deum acceptorem non esse personarum, quia Filium suum unigenitum, qui et Dominus omnium atque conditor est, cum genere humano pacem facere misit, in cuius nomine, Prophetis attestantibus, remissionem peccatorum non Iudei tantum, sed omnes qui credunt, accipiant.

uos scitis quod factum est uerbum per uniuersam Iudeam, et cetera. Breuiter omnia que in Symbolo dicuntur, complexus est, quod iehsu sit Christus, quod omnium Dominus, quod mundum Deo reconciliare missus, quod Ioannis uoce preconatus, quod  Spiritu sancto perunctus, quod Deo inhabitante per miracula declaratus, quod crucifixus, et a mortuis suscitatus, suisque manifestatus, quod iudex omnium in fine uenturus, quodque etiam Ecclesiam suam per fidem totum sit dilataturus in orbem.

Quomodo unxit eum Deus Spiritu sancto et uirtute. Alia editio dicit: Sicut unxit eum Deus. Predicauit ergo Ioannes Iesum, sicut unxit eum Deus Spiritu sancto, tunc utique cum dicebat: Ipse uos baptizabit in Spiritu sancto . Et iterum: Quia uidi Spiritum descendentem quasi columbam super eum . Unctus est ergo iehsu non oleo uisibili, sed dono gratie, quod uisibili significatur unguento, quo baptizatos ungit Ecclesia. Nec tamen tunc unctus  est Spiritu sancto, quando super eum baptizatum uelut columba descendit. Tunc enim corpus suum, id est, Ecclesiam suam prefigurare dignatus est, in qua precipue baptizatum Spiritum sanctum accipiunt. Sed ista mystica et inuisibili unctione tunc intelligendus est unctus, quando uerbum Dei caro factum est, id est, quando humana natura sine ullis precedentibus bonorum operum meritis Deo uerbo est in utero uirginis copulata, ita ut cum illo fieret una persona. Ob hoc confitemur eum natum de Spiritu sancto et Maria uirgine.

Quoniam Deus erat cum illo. Id est, Pater cum Filio. Melius est enim sic intelligere quam diuinitatem Filii cum homine, quem assumpsit cohabitantem significari, ne Christi personam geminare, et in Nestorii  dogma cadere uideamur.

Nobis qui manducauimus et bibimus cum illo, postquam resurrexit a mortuis. Hic beatus Petrus, quod in Euangelio non recitatur exponit, post resurrectionem, scilicet, se bibisse cum Domino. Nisi forte illic credamus indicatum ubi ait: Donec illud bibam uobiscum nouum in domo Patris mei.

Adhuc loquente Petro uerba hec, cecidit Spiritus sanctus super omnes, qui audiebant uerbum. Tunc rogauerunt eum ut maneret apud eos aliquot diebus. Ne baptisma gentibus tradere dubitetur, Spiritus sancti testimonio confirmatur, ipsas lauacri aquas, quas sanctificare solet, nouo ordine precurrentis, quod semel in testimonium fidei gentium, nunquam uero in Iudeis euenisse reperitur.

 Et iussit eos in nomine Iesu Christi baptizari. Et obstupuerunt ex circumcisione fideles, qui uenerant cum Petro, quia et in nationes, etc. Cum Ecclesie regula sit fideles in nomine sancte Trinitatis baptizari, queritur quomodo Lucas per totum libelli huius textum non aliter quam in nomine Iesu Christi baptismum dari testetur? Quod ita beatus Ambrosius soluit, quod per unitatem nominis impletum mysterium sit. Quia siue Christum dicas, et Deum Patrem, a quo unctus est Filius, et ipsum qui unctus est Filium, et Spiritum, quo unctus est, designasti; scriptum est enim: Iesum a Nazareth, quomodo unxit eum Deus Spiritu sancto; siue Patrem dicas, et Filium eius, et Spiritum oris pariter indicasti, si tamen id etiam corde comprehendas; siue Spiritum dicas, et Deum Patrem, a quo  procedit Spiritus, et Filium, quia Filii quoque est Spiritus, nuncupasti. Unde ut rationi copuletur auctoritas, in Spiritu quoque recte baptizari nos posse, Scriptura indicat, dicente Domino: uos autem baptizabimini Spiritu sancto . Et Apostolus ait: Omnes enim in ipso corpore, in uno Spiritu baptizati sumus . Aliter: Precipue congruit nos in nomine Domini Iesu Christi baptizari, quoniam sicut Apostolus ait: Quicunque baptizati sumus in Christo Iesu, in morte ipsius baptizati sumus, etc. 



CAPUT XI.

Et uidi quadrupedia terre, et bestias, et reptilia, et uolatilia celi, etc. Miror quomodo hec quidem super escis quibusdam ueteri lege prohibitis, nunc uero  manducandis, interpretantur, cum nec serpentes uel reptilia possint edi, nec ipse Petrus sic intellexerit, sed omnes homines equaliter ad Christi Euangelium prouocari, nullumque secundum naturam esse pollutum. Neque enim quare bestias comederit, sed quare gentibus communicauerit, increpatus, mysterium huius uisionis exposuit.

uenerunt autem mecum et sex fratres isti. Pulchre septenario fratrum numero teste, gratia Spiritus sancti septiformis effusa est. Aliter. Quia sex diebus est mundus iste formatus, per sex fratres opera perfecta monstrantur. Qui bene doctorem comitantur, quando suis auditoribus inter uerba exhortationis exempla perfecte demonstrant operationis.

Et glorificauerunt Deum, dicentes: Ergo et gentibus  Deus penitentiam ad uitam dedit. Hoc est, quod in beati Iob libro legimus: Ab Aquilone aurum ueniet, et ad Deum formidolosa laudatio . Quia prius frigido gentium pectore splendor fidei exortus est, et pro eodem inopinata fide Iudea Deum tremendo glorificat.

Perambulauerunt usque Phenicem, et Cyprum, et Antiochiam, etc. Hinc iam post reuelationem sindonis euangelice, in qua molliter superna spe animalia sancta quiescerent, res Ecclesie crescere ceperunt, cum per exteras prouincias, insulas, et ciuitates, non solum Iudeis, sed et gentibus, Euangelium predicatur.

Profectus est autem Tarsum, ut quererent Saulum. Dictum est enim supra quia de Ierosolymis Saulus  clam mitteretur Tarsum.

Et surgens unus ex eis nomine Agabus, significabat per spiritum famem magnam futuram. Agabus potest nuntius tribulationis interpretari, qui secundum nomen suum, et hic famem generalem, et infra Paulo apostolo uincula prophetat.

Proposuerunt in ministerium mittere habitantibus in Iudea fratribus. Sciebant in Iudea, et maxime Ierosolymis, famem acrius seuituram. Ubi pauperes erant sanctorum, qui rebus suis, domibus, agrisque uenditis, pretia deferentes apostolis, pecuniis acquirendis non multum ulterius uacabant. Sed et nonnulli pro confessione fidei ab ipsis Iudeis incredulis propria substantia multabantur ablata. Quibus dicit  Apostolus: Et rapinam bonorum uestrorum cum gaudio suscepistis . Hos inter eleemosynarios religiosum Helene Adiabenorum regine factum memoratur, que comparatis ab Aegypto frumentis, Ierosolymitarum necessitatibus largissime ministrauit. Unde et honorificam ante portas eiusdem urbis meruit sepulturam.



CAPUT XII.

Eodem autem tempore misit Herodes rex magnus. Non famis uidelicet tempore, quam quarto Claudii anno factam historie referunt, cum Herodes tertio eiusdem sit anno defunctus, sed illo haud dubie tempore, quo oblationes Ierosolymam deferebantur. Non autem putemus Herodem, qui tetrarcha erat, postea regem factum, hoc capitulo designatum. Refert  enim Iosephus Caium, imperio suscepto, continuo Iudeorum principatum huic Herodi filio Aristobuli, quem tamen ille Agrippam nominat, tradidisse, simul et Philippo ac Lysanie tetrarchias. Quarto autem, id est, ultimo imperii anno Herodi eidem pariter contulisse. Ipsum uero Herodem, qui uel in Ioannis nece auctor exstiterat, uel in passione Domini interfuerat, multis excruciatum morbis exsilio damnasse perpetuo. Porro hunc Herodem siue Agrippam, tertio Claudii anno, sui uero regni septimo ab angelo percussum, regnum Agrippe filio reliquisse. Aristobulus autem quem dixit, ipse est, qui a patre perfido, id est, Herode seniore, sub quo Dominus natus est, cum fratre Alexandro fuerat interfectus.

Occidit autem Iacobum fratrem Ioannis gladio. De  quo Iacobo Clemens Alexandrinus historiam quamdam dignam memoria refert. Et is  qui obtulerat eum iudici ad martyrium  motus etiam ipse, confessus est se esse Christianum. Ducti sunt autem ambo pariter ad supplicium. Et cum ducerentur in uia, rogauit Iacobum dari sibi remissionem. At ille parumper deliberans: Pax tibi, inquit. Et osculatus est eum. Et ita ambo simul capite plexi sunt.

Tradens quatuor quaternionibus militum. Sicut centurio centum, ita quaternio militum sub se milites habebat.

Percussoque latere Petri suscitauit eum. Percussio lateris commemoratio passionis Christi est, de cuius uulnere salus nostra profluxit. Et nobis quoque  pressurarum catena retentis, tale solatium ipse reddit apostolus Petrus, dicens: Christo igitur passo in carne, et uos eadem cogitatione armamini .

Precingere et calcea te caligas tuas. Et prophetas et apostolos cingulis usos fuisse legimus, cuius sibi Petrus ligamenta propter rigorem carceris ad horam laxauerat, ut tunica circa pedes demissa, frigus noctis utcunque temperaret, exemplum prebens infirmis, cum uel molestia corporali, uel iniuria tentemur humana, licere nobis aliquid de nostri propositi rigore laxare. Et quia dictum est: Sint lumbi uestri precincti, et calceati pedes in preparatione Euangelii pacis, spiritaliter uirtutum, uerbique predicandi resumere iubetur insignia.

 uenerunt ad portam ferream, que ducit ad ciuitatem. Angusta imo ferrea erat porta, que ducit ad Ierusalem celestem, sed apostolorum uestigiis nobis est iam facta meabilis, qui sanguine proprio ferreum uicerunt ostium. De hoc Arator:

Ferrea, quid mirum si cedunt ostia Petro?
Quem Deus etheree custodem deputat aule
Ecclesieque sue faciens retinere cacumen
Infernum superare iubet.

Et Petrus ad se reuersus. Id est, a contemplationis culmine ad hoc regressus, quod in intellectu communi et prius fuit.

Processit puella ad audiendum. Et Dominum de tumuli claustris egressum prima mulier discipulis nuntiauit, ut ubi abundauit peccatum, superabundaret gratia.

 Illi autem dicebant: Angelus eius est. Quod unusquisque nostrum habeat angelum, et in libro Pastoris, et in multis sancte Scripture locis inuenitur. Nam et Dominus de paruulis: Angeli, inquit, eorum semper uident faciem Patris mei . Et Iacob de se loquitur: Angelus qui eruit me de cunctis malis. Et hic discipuli angelum apostoli Petri uenire credebant.

Descendensque a Iudea in Cesaream. Quamuis, iuxta situm locorum, Cesaream Philippi dicere uideatur, eo quod hec, sicut et Tyrus et Sidon, urbs sit Phenicis, Iosepho tamen exponente, discimus hec in Cesarea Palestine gesta, que quondam Turris Stratonis dicta est, et est in confinio Phenicis et Palestine, in littore maris Magni sita.

 Postulabant pacem, eo quod alerentur regiones eorum ab illo. Necessariam habebant uicini regis amicitiam, eo quod illorum regio ualde angusta, et Galilee Damascique pressa finibus esset. Unde nec ipsa metropolis eorum Tyrus tantas habebat opes de terra sua, ut totius orbis esse possit emporion, quantas de subnectione nauium. Est autem maxime purpure conchyliorumque ferax.

Confestim autem percussit eum angelus Domini. Consonanter etiam Iosephus: Dum impietatem  illicite adulationis non exhorreret, respiciens paulo post imminentem atque insistentem capiti suo uidet angelum; eumque sensit continuo exitii sui ministrum, quem prius nouerat prouisorem  bonorum. Et paulo post: uerum continuis quinque diebus uentris doloribus cruciatus, uitam uiolenter abrupit.



CAPUT XIII.

Segregate mihi Barnabam et Saulum in opus, ad quod assumpsi eos. uidetur Saulus iuxta ordinem historie, tertio decimo post Domini passionem anno, apostolatum cum Barnaba Paulique accepisse uocabulum. Quarto decimo autem anno iuxta condictum Iacobi, Cephe, et Ioannis, ad gentium magisterium profectum est. Nec historia ecclesiastica repugnat, dicens apostolis fuisse preceptum, ut duodecim annis predicarent in Iudea.

Predicabant uerbum Dei in synagogis Iudeorum.  Propter ignaros locorum semel annotandum credidi: Ubicunque synagogam Iudeorum uideris, scito in ciuitate gesta, que dicuntur.

Cui nomen erat Barieu. Corrupte legitur Bariesu, cum Barieu, id est, maleficus, siue in malo, legi debeat. Credo quia nomen Iesu iisdem litteris, sed nota superposita, scribatur. Non enim conuenit hominem flagitiosum et magum, filium Iesu, id est, Saluatoris appellari, quem e contrario Paulus filium diaboli nuncupat.

Saulus autem, qui et Paulus, repletus Spiritu sancto. A Sergio Paulo proconsule, eo quod eum Christi fidei subegerit, Pauli sortitus est nomen. Et sequentia libelli huius de Pauli miraculis agunt. Oportuit enim ut ipse consummationem apostolicis  actibus daret, quem diu contra stimulos recalcitrantem Dominus elegisset.

Ecce manus Domini super te, et eris cecus. Sciebat Apostolus sui memor exempli, de tenebris oculorum mentis posse resurgere ad lucem. Nec enim merebatur habere carnis oculos, qui mentis oculos aliis auferre laborabat.

uenerunt Antiochiam Pisidie. Due Antiochie ciuitates sunt: una in Syria cele, a Saleuco rege condita, que Rebla ante uocabatur, cui Daphnen fontem proximum dicunt, eiusque illam aquis abundantissimis perfrui, in qua primum cognominati sunt discipuli Christiani; altera autem Antiochia, de qua nunc dictum est, in prouincia Pisidie.

Sorte distribuit eis terram eorum, quasi post  quadringentos et quinquaginta annos. Dixerat Deus ad Abraham, quia erit semen eius accola in terra aliena annis quadringentis. Et iterum ait: Quia in Isaac uocabitur tibi semen. Ab exortu ergo seminis usque ad exitum Isrel ex Aegypto, fuerunt  anni quadringenti quinque. His adde annos quadraginta in deserto, et quinque in terra Chanaan, quibus actis uidetur terra quieuisse a preliis, et sors fuisse missa, et inuenies annos quadringentos quinquaginta.

Et dedit Deus illis Saul annis quadraginta. Credo, quia liber Regum non aperte quot annis Saul regnauerit exponit, Apostolum uulgo loquentem hoc quod fama crebrior haberet dicere uoluisse. Sed querentes sollicitius ibidem, sicut et Chronicorum  libri testantur, inuenimus Samuel et Saul annis quadraginta Isreli prefuisse. Factum est enim, inquit, quadringentesimo octogesimo anno egressionis filiorum Isrel ex Aegypto, cepit Salomon edificare templum Domino, anno quarto regni sui. Cum uero ad trecentos nonaginta sex annos, quibus iudices prefuerunt, ut eorum liber indicat, quadraginta Dauid et Salomonis quatuor adiicies, restant quadraginta, quorum  Samuel uiginti, et Saul alios totidem in regimine transegerunt.

Quoniam hanc Deus adimpleuit filiis uestris, resuscitans Iesum, sicut et in psalmo secundo scriptum est: Filius meus es tu, ego hodie genui te. Non est putandum hoc exemplum psalmi ad resurrectionem Christi, cuius proxime meminit, sed ad ipsam eius  incarnationem, de qua supra locutus est, pertinere. Nam sequens uersiculus, de resurrectione manifestissime testatur. Cum enim superius de incarnatione, passione, ac resurrectione illius ageret, uoluit utraque pariter, datis de psalmo testimoniis astruere. Qui ergo, inquit, eternus es, ante secula Filius, nunc in tempore natus apparebis. Quidam Codices habent: Sicut in primo psalmo scriptum est. Quod ita exponitur, primum et secundum Psalmum compositos, qui et a beatitudine incipiat, et in beatitudinem desinat.

Quia dabo uobis sancta Dauid fidelia, id est, quecunque Dauid promisi, eadem uobis certissime fidelis sponsor implebo, Christum uidelicet de eius  esse stirpe nasciturum. Sic enim Isaias Noui Testamenti mysteria pregustans, ait: Et constituam uobis testamentum eternum sancta Dauid fidelia . Quod in Hebraica ueritate legitur: Et feriam uobiscum pactum sempiternum, misericordias Dauid fideles.

Secuti sunt multi Iudeorum et colentium aduenarum. Melius legitur: Et colentium Deum, sicut in Greco uidimus. Significat autem eos qui natura gentiles erant, sed religione Iudei, quos Grece proselytos nuncupant.

Sic enim precepit nobis Dominus: Posui te in lumen gentibus. Quod Domino Christo specialiter dictum est, hoc iam sibi dictum arbitrantur apostoli, membra se uidelicet illius esse recolentes, sicut  etiam ipse propter eiusdem corporis unionem dixit: Saule, Saule, quid me persequeris ?

At illi excusso puluere pedum in eos, uenerunt Iconium. Puluis iuxta Euangelii preceptum excutitur de pedibus in testimonium laboris sui, quod illorum ciuitatem ingressi sunt, et predicatio apostolica ad illos usque peruenerit; siue excutitur puluis, ut nichil ab eis accipiant, nec ad uictum quidem necessarium, qui Euangelium spreuerunt.

Discipuli quoque replebantur gaudio et Spiritu sancto. In Greco habetur: Discipuli autem, ut intelligamus Iudeis fidem persequentibus, discipulos e contrario spiritali gaudio ditatos



CAPUT XIu.

Ad iracundiam concitauerunt animas gentium aduersus  fratres. Quod in Greco sequitur: Deus autem pacem fecit, quidam Codices Latini minus habent. Et ibi: Erant Euangelizantes, sequitur in Greco: Et commota est omnis multitudo in doctrina eorum.

Paulus autem et Barnabas morabantur in Lystris. Et hi quoque uersiculi in quibusdam nostris Codicibus non habentur.

Et quidam uir Lystris infirmus pedibus sedebat, etc. Sicut claudus ille quem Petrus et Ioannes ad portam templi curarunt, salutem prefigurat Iudeorum, ita et hic Lycaonius eger, populum gentium longe a legis templique religione remotum, sed Pauli apostoli predicatione collectum. Dextras, inquit, dederunt mihi et Barnabe societatis, ut nos in gentes, ipsi autem in circumcisionem. Sed et tempora expositioni  conueniunt. Nam ille primis fidei temporibus, cum necdum gentibus uerbum crederetur, hic uero Iudeis ob perfidiam expulsis, et damnationis puluere respersis, inter noua conuerse gentilitatis gaudia sanatur.

Et uidens quia haberet fidem, ut saluus fieret. Et ille Iudaico more pecuniam, iste autem ex fide salutem querit ab apostolis.

Dixit magna uoce: Surge super pedes tuos rectus. In Greco exemplari legitur: Dixit magna uoce: Tibi dico in nomine Domini Iesu Christi, surge super pedes tuos rectus. Hec de translatione posuimus, ne Codicum uarietate stupefactus, quid uerius sit ignores.

 Dii similos facti hominibus descenderunt ad nos. Stultus error gentilium, qui omne quod supra se uident deos putant.

Et uocabant Barnabam Iouem; ob hoc, uidelicet, quia prior eorum esse uideretur. Iouem namque diuum patrem, atque hominum regem putauerunt.

Paulum uero Mercurium, quoniam ipse erat dux uerbi; quia Mercurium credebant eloquium linguamque prestare mortalibus. Unde et Mercurium quasi medio currentem, id est, inter aures linguasque, Latini nuncupabant. Greci autem , hoc est, interpretem, appellabant.

Tauros et coronas ante ianuas afferens. Tauros ad uictimas, coronas uero, ut uel faciem templi iuxta ritum gentium ornaret, uel eis quasi diis immolaturus  imponeret.

Conscissis tunicis suis exsilierunt in turbas, et cetera. Pauentes scindunt uestimenta, quod deorum cultu honorarentur. Hoc enim facere consuetudinis Iudeorum est, quoties aliquid blasphemum, et quasi contra. Deum audierint. Herodes autem, quia non dedit honorem Deo, sed acquieuit immoderato fauori populi, statim ab angelo percussus est.



CAPUT Xu.

Statuerunt ut ascenderent Paulus et Barnabas, et quidam alii ex aliis ad apostolos et presbyteros in Ierusalem, etc. De hac ascensione sua Paulus ipse scribit ad Galatas: Deinde post annos quatuordecim ascendi Ierosolymam, cum Barnaba, assumpto et Tito, et contuli cum illis Euangelium, quod predico in gentibus  ; ubi numerus ipse, quem posuit, recensendus est annorum. Scimus enim Petrum et Paulum apostolos anno post passionem Domini trigesimo octauo, id est, ultimo Neronis passos fuisse martyrium, et beatum Petrum Rome uiginti quinque annis episcopalem sedisse cathedram. uiginti quinque autem et quatuordecim, non triginta octo, sed triginta nouem faciunt. Sequitur ergo ut beatum Petrum eodem quarto decimo post Domini passionem anno, quo eum Ierosolymis alloquitur Paulus, quarto Claudii Cesaris Romam uenisse credamus; simulque, nisi fallor, ex hac positione beatum Paulum apostolum, eodem quo Dominus passus est, et resurrexit anno, ad fidem uenisse probatur.

 Dicentes quia oportet circumcidere eos. Hoc errore decepti erant Galate, ut circumcisionem et legis ceremonias cum gratia baptismi crederent esse miscendas.

Fide purificans corda eorum. Non ergo circumcisione carnis illos mundare opus est, quorum tanta fides corda purificat, ut etiam ante baptisma Spiritum sanctum accipere mereantur.

Sed per gratiam Domini Iesu Christi credimus saluari, quemadmodum et illi. Si ergo et illi, id est, patres portare iugum legis ueteris non ualentes, per gratiam Domini Iesu Christi saluos se fieri crediderunt, manifestum est quod hec gratia esset que antiquos iustos uiuere fecit. Quia iustus ex fide uiuit,  ideo sacramenta esse potuerunt pro temporum diuersitate diuersa, ad unitatem tamen eiusdem fidei concordissime recurrentia.

Post hec reuertar, et edificabo tabernaculum Dauid, quod decidit, et cetera. Tabernaculum Dauid umbra legis significat, que traditionibus Phariseorum corrupta et dilacerata, sed, Domino reuertente, id est, in carne apparente, a Deo spiritali est gratia erecta, ut non tantum Iudei, sed et cuncte gentium nationes nomen eius requirant.

Et suffocatis et sanguine, id est, a fundendo sanguine, uel manducando cum sanguine. Hec quidem de gentili uita uenientibus, pro ipsis fidei rudimentis, et inueterata gentilitatis consuetudine concessa sunt, sed ne putarentur eadem etiam perfectioribus sufficere,  uigilanter adiunxit, atque ait:

Moses enim a temporibus antiquis habet in singulis ciuitatibus, qui eum predicent in synagogis; id est, et si preceptorum nunc acerbitate non grauentur a nobis, procedente tamen tempore, dum frequentius ad lectionem legis prophetarumque conuenerint, paulatim uite instituta et seruande inuicem dilectionis iura suscipient. Primitiuam enim adhuc Iudaizantem Ecclesiam, hec Sabbatis celebrasse perceptum est.

uisum est enim Spiritui sancto et nobis; id est, placuit Spiritui sancto, qui, arbiter sue potestatis existens, ubi uult spirat, et ea que uult loquitur.

Placuit et nobis; non nostra sola uoluntate, sed  eiusdem Spiritus instinctu.

Paulus autem et Barnabas demorabantur Antiochie. His diebus impletum est quod apostolus Paulus ait: Cum uenisset Cephas Antiochiam, in faciem ei restiti .

Paulus autem rogabat, non debere recipi eum. Quoniam in ipsa se aciei fronte constituens, nimis tepide steterat, merito cum Paulus abiecit, ne illius quasi contagione uires corrumperentur aliorum.

Facta est autem dissensio. Noli hoc delictum putare. Non enim commoueri malum est, sed irrationabiliter, nulloque iusto flagitante negotio commoueri.

Et Barnabas assumpto Marco nauigaret Cyprum.  Propter amatum sibi fratrem, et affinitate coniunctum  Barnabas separatus a Paulo, patriam repetit insulam, et nichilominus Euangelice predicationis iniunctum sibi opus exercuit.



CAPUT XuI.

Circumcidit eum propter Iudeos, qui erant in illis locis. Non quod figuras legis, Euangelii ueritate lucente, quidpiam utilitatis crederet allaturas, sed ne per occasionem gentium Iudei a fide recederent. Quibus tamen umbra uetus paulatim tollenda erat, sicut et gentibus morum prauitas antiquorum, ut supra dictum est. Iste enim umbre legales, quasi a Domino aliquando constitute, interdum ab Apostolis sunt illis temporibus ob declinandam Iudeorum  perfidiam usurpate. Gentilis uero institutio, ut uere a Satana reperta, nunquam a sanctis est attacta.

uetati sunt a Spiritu sancto loqui uerbum in Asia, etc., usque Transiens in Macedoniam, adiuua nos. uere terribilis Dominus in consiliis super filios hominum. Iste se magistrum per omnia sequi promittit, nec permittitur; alter sequi iussus, nec ad patris sepulturam petitas accepit inducias. Inuictus ac repugnans attrahitur Saulus. Cornelio precibus et eleemosynis insistenti, uelut remunerationis uice uia salutis ostenditur, et qui nouit corda Deus, beneficii gratia Doctorem ab Asia remouit, ne si sanctum canibus detur, error cordis iniqui grauius de contempta predicatione iudicetur. Rursumque alia curante  apostolo, legatus Macedo, quem angelum gentis illius credimus, micas sibi dominici panis petit offerri.

Que est prima parte Macedonie ciuitas, colonia. Colonia est, que defectu indigenarum nouis cultoribus adimpletur. Unde et a cultu agri colonia dicta est.

Puellam quamdam habentem spiritum pythonem. Quid pythonica diuinatio gerat artis, in libro Regum inuenimus, ubi, rogante Saule, pythonissa uel animam Samuelis, uel pro ea potius spiritum immundum euocauit ab inferis. Quod magice phantasie genus ab Apolline Pythio repertum, atque ab eius cognomine sic dicunt esse uocatum. Sed et Hebreum nomen  congruit, qui Pythona os abyssi dicunt.

Isti homines serui Dei excelsi sunt. Non uoluntatis ista confessio est, quam premium sequitur confitendi; sed timore Spiritus sancti cogente, uera spiritus mendax loquitur, non ausus luce presente suas ultra celare tenebras. Peccatori autem dicit Deus: Quare tu enarras iustitias meas?

   Ne corrumpamur amari
Melle doli, si uera canat, qui falsa ministrat,
ut Arator ait.

Precipio tibi in nomine Iesu Christi exire ab ea. Bariesum qui fidei impugnator erat, et artis infirmitate, et oculorum amissione cecauit. Hanc uero, que peruersa licet mente, uera tamen loquebatur, arte solummodo nefaria priuare curauit. Quia enim indignum erat ut uerbum Euangelii spiritus immundus  annuntiaret, abscedere hunc et silere precepit, quia demonia cum tremore debent Dominum confiteri, non autem laudare cum gaudio.

Et annuntiant morem, quem non licet nobis suscipere, neque facere, cum simus Romani. De fide Iesu Christi dicunt, in cuius nomine Pythonis spiritus exierat. Iam enim decreuerant Romani ne quis Deus esset acceptus, nisi a senatu probatus.

Media autem nocte Paulus et Silas adorantes Deum, hymnum dicebant, et cetera. Deuotio simul apostolici pectoris, et uirtus exprimitur orationis, cum et illi hymnos in imo carcere cecinerint, et eorum laus terram carceris commouerit, et fundamenta concusserit, et aperuerit ostia, atque ipsas postremo uinculatorum  catenas resoluerit. Aliter. Quicunque fidelium omne gaudium existimat, cum in tentationes uarias inciderit , libenterque gloriatur in infirmitatibus suis, ut inhabitet in eo uirtus Christi , hic profecto cum Paulo et Sila inter carceris tenebras hymnizat, et cum Psalmista Domino decantat: Tu es mihi refugium a pressura, que circumdedit me, exsultatio mea 

Lauit plagas eorum, et baptizatus est ipse. Pulchra rerum uarietas. Quibus plagas uulnerum lauit, per eos ipse plagas amisit.



CAPUT XuII.

Adaperiens et insinuans quia Christum oportuit pati et resurgere a mortuis, et quia hic est Christus iehsu. Utrumque Pater de Scripturis insinuabat,  quia et Christum pati et resurgere oporteret, et hec eadem passio ac resurrectio ad nullum alium, quam ad Iesum Nazarenum pertineret. Erant enim quidam Iudeorum, sicut et hodie sunt, ita perfidi, ut cum Christi passionem ac resurrectionem Scripturis insertam negare non possint, hec tamen ad Iesum pertinere omnino negent, magisque Antichristum exspectare, quam Iesum Christum credere uelint. Et ideo Paulus, non modo Christi mysteria predicabat, sed hec etiam in Christo Iesu consummata docebat.

Et de colentibus, gentilibusque multitudo magna; id est et de iis, qui gentilem ritum Iudaismo mutauerant, et de iis, qui omnino gentiles permanserant, multi ad Christum confluebant.

 Hi autem erant nobiliores eorum qui sunt Thessalonice. Anime nobilitatem dicit, qua uerbo audiendo scrutandoque instituerant.

Quidam autem Epicurei et Stoici philosophi, disserebant cum eo. Epicurei preceptoris sui tarditatem secuti, felicitatem hominis in sola corporis uoluptate, Stoici uero in sola animi uirtute posuerunt. Qui inter se quidem dissidentes, Apostolum tamen unanimiter impugnant, eo quod hominem sicut ex anima et corpore subsistere, ita in utroque doceret beatum esse debere; sed hoc nec tempore presenti, nec uirtute humana, sed gratia Dei per Iesum Christum in resurrectionis gloria perficiendum.

Quid uult seminiuerbius hic dicere? Recte seminiuerbius,  id est, uocatur, quia semen est uerbum Dei. Et ipse Paulus Apostolus dicit: Si nos uobis spiritalia seminauimus, etc. .

Inueni aram, in qua scriptum erat: Ignoto Deo. Notus in Iudea Deus, sed non receptus. Ignotus in Achaia Deus, quamuis per multa quesitus. Et ideo qui ignorat ignorabitur, qui preuaricatur damnabitur. Neutri immunes a culpa, sed excusabiliores, qui fidem non obtulere Christo, quem nesciebant, quam qui manus intulere Christo, quem sciebant.

Deus qui fecit mundum, et omnia que in eo sunt, hic celi et terre cum sit Dominus, non in manufactis templis habitat, et cetera. Ordo diligenter apostolice disputationis est intuendus, qua ita apud gentiles tractatus seriem format, ut primum unum Deum auctorem  mundi omniumque esse doceat, in quo uiuimus, et mouemur, et sumus, cuius et genus sumus, ut non solum propter munera lucis et uite, uerum etiam propter cognationem quamdam generis diligendum ostendat, deinde opinionem illam que est de idolis, aperta ratione deuincat, quod totius mundi conditor et Dominus templis non possit includi saxeis, quod omnis beneficii largitor sanguine non egeat uictimarum, quod hominum denique creator et gubernator omnium non possit hominis manu creari, quod postremo Deus, ad cuius homo factus est imaginem, non debeat metallis existimari similis, erroris remedium docens esse studium penitendi. Nam si primo destruere uoluisset ceremonias idolorum, aures gentium respuissent. Cum ergo unum  Deum esse persuaderet, tunc iudicio eius astruxit, per Christum nobis salutem datam, magis tamen eum hominem, quam Deum nuncupans, incipiensque ab illis que gessit in corpore, et ea diuina describens, ut plus quam homo fuisse uideretur, uictam unius [F. illius] uirtute mortem, mortuumque ab inferis resuscitatum , ut cum supra hominem fuisse uideretur, Deus esse crederetur. Quid enim interest quo quisque credat ordine? Non in principiis perfecta queruntur, sed de initiis ad ea que perfecta sunt peruenitur.

In ipso enim uiuimus, et mouemur, et sumus. Hic uersus, quia difficili intellectu est, beati Augustini uerbis debet exponi. Ostendit, inquit, Apostolus Deum in his, que creauit, indesinenter operari. Neque  enim tanquam substantia eius sic in illo sumus, quemadmodum dictum est, quod habeat uitam in semetipso; sed utique cum aliud sumus quam ipse, non ob aliud in illo sumus, nisi quia id operatur. Et hoc est opus eius quo continet omnia, et quod eius sapientia pertendit a fine usque ad finem fortiter, et disponit omnia suauiter. Per quam dispositionem in illo uiuimus, et mouemur, et sumus. Unde colligitur quod si hoc opus suum rebus subtraxerit, nec uiuemus, nec mouebimur, nec erimus. Et paulo post: Neque enim  celum et terra, et omnia que in eis sunt, uniuersa scilicet spiritalis corporalisque creatura in seipsa manet, sed utique in illo de quo dictum est: In illo enim uiuimus, et mouemur, et sumus.  Quia et si unaqueque pars potest esse in toto, cuius pars est, ipsum tamen totum non est, nisi in illo, a quo conditum est. Idem beatus Augustinus alibi: Hoc  si secundum corpus diceret Apostolus, etiam de isto corporeo mundo posset intelligi. Nam et in illo secundum corpus uiuimus, et mouemur et sumus. Unde, secundum mentem que facta est ad eius imaginem, debet hoc accipi excellentiore quodam eodemque non uisibili, sed intelligibili modo. Nam quid non est in ipso, de quo diuine scriptum est: Quoniam ex ipso, et per ipsum, et in ipso sunt omnia ?

Sicut et quidam uestrorum petarum dixerunt. Hoc est, quod alibi dicit: Nihil iudicaui me scire inter uos, nisi Iesum crucifixum. His enim qui prophetarum  fidem non recipiebant, non Mosi, non Isaie, uel alicuius prophetarum, sed auctorum suorum loquitur testimoniis, uersum uidelicet Arati decantans, et de falsis ipsorum, quibus contradicere non poterant, sua uera confirmans. Magne quippe scientie est, dare in tempore cibaria conseruis, et audientium considerare personas.

Ipsius enim et genus sumus. Genus rectissime dicimur Dei, non ex eius natura editi, sed per spiritum illius et uoluntarie creati, et adoptione recreati.

In quibus et Dionysius Areopagita. Hic est Dionysius, qui post episcopus Corinthiorum gloriose Ecclesiam rexit, multaque ad utilitatem Ecclesie pertinentia, que hactenus manent, ingenii sui uolumina  reliquit, cognomen a loco cui preerat accipiens. Areopagus est enim Athenarum curia, nomen a Marte trahens. Si quidem Grece Mars, , et uilla dicitur.



CAPUT XuIII.

Eo quod precepisset Claudius discedere omnes Iudeos a Roma. Hoc Iosephus nono Claudii anno factum narrat. Suetonius autem historicus hoc modo refert: Claudius Iudeos, impulsore Christo, assidue tumultuantes Roma expulit. Quod utrum contra Christum tum ultuantes Iudeos cerceri et comprimi iusserit, an etiam Christianos simul uelut cognate religionis homines uoluerit expelli, nequaquam discernitur.

 Erant autem scenofactorie artis. Quasi exsules in terra et peregrini, tentoria sibi, quibus in uia utantur, edificant; Grece tabernacula dicuntur, etymologiam ab obumbrando ducentia, apud quos umbra dicitur, autem uel , quasi umbracula sonant, que sagis laneis uel ligneis aut cilicinis, siue ex arborum frondibus aut uirgultis ueteres componebant. Mystice autem, sicut Petrus piscando, nos a fluctibus seculi per retia fidei extrahit, ita Paulus umbracula protectionis erigendo, ab imbre nos criminum, ab ardore tentationum, et a uentis insidiarum uerbo factisque defendit. Sequuntur in hoc loco duo uersus in Greco, qui in quibusdam nostris Codicibus non habentur.

Disputabat autem in synagoga per omne Sabbatum,  suadebatque Iudeis et Grecis. Ac deinde quod utrique Codices habent, adiungitur:

Cum uenissent a Macedonia Silas et Timotheus, et cetera. Qui sibi totonderat in Cenchris caput; habebat enim uotum. Cenchre portus est Corinthi, ubi nauim ascensurus caput ex uoto totondit. Nam, iuxta legem Mosi, qui se Deo uouerunt, comam nutrire, quandiu Nazarei fieri uelint, et postea eam tondere atque igni tradere iubebantur. Hec ergo fecit Paulus, non quidem oblitus, quid de abolitione legis cum ceteris apostolis Ierosolymis statuerat, sed ne scandalizarentur, qui ex Iudeis crediderant, simulauit se Iudeum, ut Iudeos lucrifaceret. Quidam Codices plurali numero habent Totonderunt caput, et habebant uotum, id est, Priscilla et Aquila. Sed egregii doctores  Ecclesie Hieronymus et Augustinus, in suis uterque epistolis, et singulari numero ponunt, et de Paulo interpretantur. Ponit enim ita Hieronymus: Fratribus ualedicens nauigabat Syriam, et cum eo Priscilla et Aquila, et totondit sibi in Cenchris caput, uotum enim habuerat.

Profectus est ab Epheso, et descendens, Cesaream ascendit, et salutauit Ecclesiam. Cesaream Cappadocie metropolim dicit. Nondum enim in Syriam Phenicis aduenerat. Hec quondam a Mosoc filio Iaphet Mosacha dicta, post a Cesare Augusto Cesarea nomen accepit.

Qui cum uenisset, contulit multum iis qui crediderunt. uehementer enim Iudeos reuincebat. Alia translatio habet: Profuit multum credentibus per gratiam.  Hoc est ergo quod eisdem Achaicis Apostolus scribit: Ego plantaui, Apollo rigauit .



CAPUT XIX.

Dixitque ad eos: Si Spiritum sanctum accepistis credentes? Hoc est, Si post baptisma manus impositionem, qua Spiritus sanctus dari solet accepistis?

Ioannes baptizauit baptismo penitentie. Non hoc baptisma, inquit, remissionem peccatorum donare, sed penitentiam tantum potuit docere. Nam sicut signum circumcisionis signaculum in patriarchis fidei quam gerebant exstiterat, ita et hoc lauacrum populus penitens, quasi singulare signaculum sue deuotionis accepit: quod tamen ipsum figuraliter, etiam Christi baptisma quo remissio daretur ostenderet.

 His auditis, baptizati sunt in nomine Domini Iesu. Questio crebro uentilatur, utrum illi qui per ignorantiam forte a non baptizatis, sed tamen recte fidei aliquibus baptizati sunt, iterum baptizari debeant; quam hoc capitulo expositam reor. Quid enim differt utrum tunc ante initium baptismi Christi, an nunc sine successione eiusdem quisque baptizetur, cum etiam ipse Ioannes eos quos in fide et in nomine Christi licet uenturi baptizauerat, iterum baptizandos esse predicauerit, dicens: Ego baptizo uos aqua, ille uos baptizabit in Spiritu sancto ? Si enim nunc talibus ad remedium sola communicatio corporis et sanguinis Christi, ut quidam dogmatizant, sufficere posset, potuisset et tunc; neque opus  esset a Christi discipulis baptizari quos Ioannes aqua baptizauerat, sed tantum sanguinis participatione confirmari.

Erant autem omnes uiri fere duodecim, etc. uerum iudicia Dei abyssus multa. Ecce Asia nuper apostolorum nec uisitatione digna, nunc et Apostolico sacrata numero, et prophetali est munere sublimata. Et notandum quod Spiritus sanctus et hic in duodecim discipulos, et supra in centum uiginti, qui est duodenarius numerus decies ductus, aduentus sui signa monstrauerit, illud in Ierusalem, hoc in Epheso, que est ciuitas Grecorum. Credo ut ostenderet, se, siue de Iudeis seu gentibus credat quis, eos tantummodo qui unitati Ecclesie catholice atque apostolice communicent implere.

 Tentauerunt autem quidam de circumeuntibus Iudeis exorcistis, inuocare super eos, qui, etc. Refert Iosephus regem Salomonem excogitasse, suamque gentem docuisse modos exorcismi, id est, adiurationis, quibus immundi spiritus expulsi ab homine ulterius reuerti non sint ausi. Fit autem hoc interdum etiam per reprobos, ob condemnationem eorum qui faciunt, uel ob utilitatem eorum qui uident et audiunt, ut licet homines despiciant signa facientes, tamen Deum honorent, ad cuius inuocationem fiant tanta miracula:

Erant autem quidam Sceue Iudei principis sacerdotum septem filii, qui hoc faciebant. Melius iuxta Grecum legitur: Erant autem cuiusdam Sceue. Quoniam ergo ipse Satanas transfigurat se uelut angelum  lucis , ministros quoque suos eadem simulatione colorare non timet. Unde quia septenario numero solet Spiritus sancti gratia designari, in qua figura et Dominus post resurrectionem cum septem discipulis epulatur, et septem fratres ad Cornelium Spiritu sancto baptizandum Euangelizaturi ueniunt, filii Sceue quasi Spiritus malos expulsuri septenario numero censentur. Qui quia non credendo, sed tentando Christi et apostolorum nomen inuocant, non a Deo tantum, uerum ab ipsis demonibus subdole falsitatis merito condemnantur. Qui bene filii Sceue dicuntur, qui interpretatur uulpecula clamans. Hoc animal doli et astutie sagacissimum, Iudeos gentiles, et hereticos Ecclesie Dei  semper insidiantes, et quasi garrula uoce perstrepentes ostendit. De quibus eiusdem Ecclesie custodibus imperatur: Capite nobis uulpes pusillas, que demoliuntur uineas.

Iesum noui, et Paulum scio. De hoc uersu dicit Arator,

   Cognosce furorem,
Gens inimica, tuum: demon regnare fatetur,
Quem uenisse negas, atque hoc conuinceris ipso,
Quo stimulante ruis.

Multi autem ex iis qui fuerant curiosa sectati, contulerunt libros, etc. Curiosa dicit, magice artis industriam, cuius sectatores merito suos libros incendunt, magno licet pretio estimatos, quando ipsos quibus seruierant demones Iesum Christum Dominum et apostolos eius uident honorare.

 Inuenerunt pecuniam denariorum quinquaginta millium. Et debitoribus in Euangelio sub quinquagenario numero denariorum debita laxantur. Credo quia corporis quinque sensibus subsistentes in hac uita Decalogi precepta transgredimur. Hic autem propter enormitatem magici sceleris, millenarius etiam adiectus est numerus. Aliter. Quinquagenarius sepe numerus refertur ad penitentiam, remissionemque peccatorum, unde et quinquagesimus penitentie psalmus, et quinquagesimus remissionis est annus.

Mittens autem in Macedoniam duos ex ministrantibus sibi, etc. Premisit discipulos ad preparandas eleemosynas, quas Ierosolymam erat allaturus, ne cum ipse ueniret, tunc collecte fierent.

Demetrius enim quidam nomine, argentarius, etc.  Demetrius iste qui uiam Domini turbare nititur, nomen proprium factis exsequitur. Interpretatur enim, nimium persequens. Unde consequenter templa que Diane facit non alio quam argenti metallo edificat, argento enim in Scripturis eloquium, sicut auro sensus indicari solet. Et gentilis uersutia religionem suam non ulla sensus ratione, sed nudo sermonis nitore solet astruere.

Non solum autem hec periclitabitur nobis pars in redargutionem uenire, sed et magne Diane templum in nichilum reputabitur, et destrui, etc.; id est, non solum opera nostra uana, nec mercede digna redarguentur, uerum religio quoque nostra dehonestabitur, si Pauli doctrina preualuerit, idola deos non esse. Et mira gentilium stultitia, qui illos colere non  erubescunt, quos ab homine construi uel destrui posse cognoscunt.

Et exclamauerunt dicentes: Magna Diana Ephesiorum. Quam Demetrius perituram dixit Dianam, illi e contrario magnam esse mirantur.

Et impetum fecerunt uno animo in theatrum. Theatrum, locus est semicirculi figuram habens, in quo stantes populi ludos scenicos intus inspiciebant. Unde et a spectaculo Grece theatri nomen accepit. Itaque, sicut Arator ait:

Non alio decuit causam meritumque Diane
Lasciuos tractare foro, capit area turpis
Concilii deformis opus.



CAPUT XX

Et profectus est ut iret in Macedoniam. Cum autem  perambulasset partes illas, et exhortatus eos fuisset multo sermone, uenit ad Greciam. Grecia est prouincia Achaie, quam Greci uocant. Denique ubi Latini Codices Grecos, uel, ad distinctionem Iudeorum, gentiles habent, ibi Grecum exemplar et scripsit. Ad hanc ergo post Macedoniam uenit Paulus, quia proposuerat, ut supra dictum est, transire a Macedonia et Achaia, et ire Ierosolymam.

In una autem Sabbati cum conuenissemus ad frangendum panem, etc.; id est, die Dominico qui est primus a Sabbato, cum ad mysteria celebranda congregati essemus.

Protraxitque sermonem usque in mediam noctem. Erant autem lampades copiose in cenaculo. Possumus  hic allegorice dicere quia cenaculum sit altitudo spiritalium carismatum, nox obscuritas Scripturarum, lampadum copia, secretiorum expositio dictorum, dies Dominica, recordatio uol dominice uel nostre resurrectionis; et spiritualem admonere doctorem, ut si quando dulcedine resurrectionis et uite uenture gaudiis illectos auditores suos ad uirtutum summa prouocauerit, ac prolixius disputando secreta quelibet Scripturarum attigerit, mox eadem propter infirmos auditores lampade plane expositionis illustret. Sicut Apostolus, cum diceret Abraham duos filios habuisse, unum de ancilla, et unum de libera, mox explanando subiunxit: Hec autem sunt duo testamenta, etc.

 Sedens autem quidam adolescens nomine Eutychus super fenestram, etc. Eutychus Hebraice amens, Grece uero fortunatus. Quorum unum ei qui per adolescentie uoluptatem de uirtutum culmine ceciderit, alterum ei qui per condescensionem predicatoris ad uirtutum summa redierit, congruit.

Eductus somno, cecidit de tertio cenaculo deorsum, etc. Inter uerba predicationis occurrit occasio curationis, ut dulcedine miraculi et doctrine sermo firmetur, et uigiliarum labor arceatur, et memoria magistri iam discessuri arctius mentibus infigatur. Tria uero cenacula in quorum supremo Paulus disputat, fides, spes, et caritas, sunt. Maior autem his caritas . Quam si quis per ignauiam deseruerit, et inter Apostoli uoces dormitare non  timuerit, iam inter mortuos computabitur. Cum enim in uno offenderit, factus est omnium reus .

Ad quem cum descendisset Paulus, incubuit super eum. Quod descendit, incumbit, complectitur, hoc est quod ipse dicit: Filioli mei, quos iterum parturio, donec formetur Christus in uobis. Operosior enim est resuscitatio eorum qui per negligentiam, quam qui per infirmitatem peccant. Et hec per Eutychum, illa per Tabitham quam Petrus suscitauit, exprimitur. Et ideo illa in diebus infirmata moritur, hic media nocte cadit et moritur. Illa post mortem lota in cenaculo ponitur, hic tertio cenaculo delapsus deorsum mortuus lugetur. Iste presente et docente, illa  absente magistro. Ad hunc Paulus descendit, ad illam Petrus suscitaturus ascendit. Illa mox uiso Petro resedit, hic nocte media defunctus tandem mane resurgit, et iustitie sole afflante, rediuiuus adducitur.

Festinabat enim si possibile esset, ut diem Pentecosten faceret Ierosolymis. Preceptum quidem legis erat ut omnes Iudei ter in anno, id est, tempore Pasche, Pentecostes, et Scenopegie, Ierosolymis conuenirent, sed Apostolus ruptis seculi nexibus diem quinquagesime, hoc est remissionis, et Spiritus sancti, agere festinat.

uocauit maiores natu Ecclesie. Pro maioribus natu in Greco habetur.

 Nisi quod Spiritus sanctus per omnes ciuitates protestatur mihi. Cum dicit per ciuitates, aperte ostendit quod ea que sibi futura erant, non sibi ipsi, sed aliis de se reuelata cognouit. Ex quibus erat propheta Agabus, nec non et illi discipuli qui hunc in Tyro consistentem monebant per Spiritum ne ascenderet Ierosolymam.

Dicens, quoniam uincula et tribulationes me manent in Ierosolymis. Ut ubi aliquando persequebatur Ecclesiam, ibi nunc pro Ecclesie pace decertet.

Nec facio animam meam pretiosiorem quam me. Animam dicit ipsam uitam in corpore temporalem, quam pro minimo ducit, qui in alia uita gaudium prestolatur eternum.

Quia mundus sum a sanguine omnium uestrum. Eo  se a proximorum sanguine mundum credidit, quo feriendis eorum uitiis non pepercit.

In quo uos Spiritus sanctus posuit episcopos. Dixerat enim supra presbyteros Ephesi Miletum uocatos, quos nunc episcopos, id est, superinspectores nominat. Non enim una ciuitas plures episcopos habere potuit, sed eosdem presbyteros, ut uere sacerdotes sub nomine episcoporum significat. Coniunctus est enim gradus, et in multis pene similibus.

Regere Ecclesiam Dei quam acquisiuit sanguine suo. Non dubitat sanguinem Dei dicere, propter unionem persone in duabus naturis eiusdem Iesu Christi. Propter quam etiam dictum est: Filius hominis qui est in celo . Cesset ergo Nestorius Filium hominis a Filio Dei separare, et duos sibi facere  Christos.

Et ex uobis ipsis exsurgent uiri loquentes peruersa. De iisdem et Ioannes: Ex uobis, inquit, exierunt, sed non erant ex uobis .

Quoniam per triennium nocte et die non cessaui cum lacrymis, monens unumquemque uestrum. Hoc pulchre et breuiter exponit Arator:

Qui canit Ecclesie tria dogmata, sepius edit
Historicum, morale sonans, typicumque uolumen;
Hinc Iudea uacans, sterilis que dicitur arbor,
Expectata tribus fructum non attulit annis.

Omnia ostendi uobis. Id est, non solum doctrine inter pressuras et lacrymas insistendum, uerum ne quis infirmorum grauetur manibus esse laborandum. Hoc est autem quod dictum est: Et quodcunque supererogaueris, ego cum rediero reddam tibi ,  Euangelium uidelicet predicare, et ex Euangelio sumptus non querere.

Beatius est magis dare quam accipere. Non illis qui, relictis omnibus, secuti sunt Dominum, diuites etiam eleemosynarios preponit, sed illos quam maxime glorificat, qui cunctis que possident semel renuntiatis, nichilominus laborant operando manibus quod bonum est, ut habeant unde tribuant necessitatem patienti.



CAPUT XXI.

Profecti ibamus, deducentibus nos cum uxoribus et filiis, etc. Impleta est prophetia, que Ecclesie canens ait: Filie Tyri, in muneribus, uultum tuum deprecabuntur omnes diuites plebis , et cetera, usque ad finem psalmi. Nulla enim ciuitas  maiori dulcedine Apostolum suscepit, tenuit, dimisit. Denique hodie monstratur in arenis locus ubi pariter orabant.

Superuenit quidam a Iudea propheta. A Iudea dicit quia Cesarea in qua morabantur, ad regionem Samarie pertinet, in confinio Phenicis et Palestine sita.

Hec dicit Spiritus sanctus: uirum cuius est zona hec, sic alligabunt in Ierusalem Iudei. Prophetas ueteres imitatur, qui dicere solebant: Hec dicit Dominus Deus. Quia Spiritus sanctus eque ut Pater et Filius, Dominus et Deus est, nec eorum separari potest operatio, quorum natura et uoluntas una est. Unde et supra legimus: Dicit Spiritus sanctus: Segregate  mihi Barnabam et Saulum in opus ad quod assumpsi eos , id est, apostolatum. Et ipse Paulus scribit: Paulus apostolus non ab hominibus, neque per hominem, sed per Iesum Christum, et Deum Patrem . Hec diximus, ne quis forte iuxta Macedonium Spiritum sanctum esse creaturam, aut minoris auctoritatis quam Patrem uel Filium credat.

Sequenti autem die introiuit Paulus nobiscum ad Iacobum. Iacobus iste frater Domini, id est, Marie sororis matris Domini, cuius Ioannes euangelista meminit, filius fuit. Qui post passionem Domini statim ab apostolis episcopus ordinatus, triginta annis Ierosolyme rexit Ecclesiam, id est, usque ad septimum Neronis annum. Cum enim Iudei, quod  maxime, querebant Paulum occidere non possent, mox ut Festus mortuus est, necdumque Albinus in prouinciam uenerat, uertere manus in Iacobum, qui iuxta templum ubi precipitatus fuerat sepultus est.

Audierunt autem de te, quia discessionem doceas a Moyse, eorum qui per gentes sunt Iudeorum, etc.; id est, quia per doctrinam Christi, uelut sacrilega, nec Deo mandante conscripta damnari dicas que per Moysen patribus fuere ministrata. Hoc enim de Paulo iactauerant, non illi qui intelligebant quo animo a Iudeis fidelibus conseruari tunc ista debuerint, propter commendandam scilicet auctoritatem diuinam, et Sacramentorum illorum propheticam sanctitatem, non propter adipiscendam salutem, que iam in Christo reuelata per baptismi sacramentum  ministrabatur; sed illi hoc de Paulo sparserant, qui sic ea uolebant obseruari tanquam sine his in Euangelio salus credentium esse non possit. Ipsum enim senserant uehementissimum gratie predicatorem, et intentioni eorum maxime aduersa docentem, non per illa hominem iustificari, sed per gratiam Christi, cuius prenuntiande causa ille umbre in lege mandate sunt. Et ideo illi inuidiam et persecutionem concitare molientes, tanquam inimicum legis mandatorumque diuinorum criminabantur. Cuius false criminationis inuidiam congruentius deuitare non posset, quam ut ea ipse celebraret, que damnare tanquam sacrilega putabatur, atque ita ostenderet nec Iudeos tunc ab eis tanquam nefariis prohibendos, nec gentiles ad ea tanquam ad necessaria  compellendos. Nam si reuera sic ea reprobaret, quemadmodum de illo auditum erat, et ideo celebranda susciperet, ut actione simulata suam posset occultare sententiam, non ei diceret Iacobus:

Et scient omnes, quoniam que de te audierint, falsa sunt; sed diceret, Putabunt omnes: presertim quia in ipsis Ierosolymis apostoli iam decreuerant, ne quisquam gentes cogeret iudaizare. Non autem decreuerant ut quisquam tunc Iudeos iudaizare prohiberet, quamuis etiam ipsos iam doctrina Christiana non cogeret.

Cum autem septem dies consummarentur. Nondum consummati erant hi dies, sed eorum cursus agebatur, consummatio spectabatur. Unde expressius in  Greco dicitur: Cum autem incipiebant septem dies consummari. Alioquin non potest stare sententia, quam ipse post quinque dies aduentus sui in Cesaream, presidi dixit: Quia non plus sunt dies mihi quam duodecim, ex quo ascendi adorare in Ierusalem. Si enim his septem et illis quinque diebus concilii illius diem quo in se Phariseos et Sadduceos dissociauerat, et illum quo se Iudei deuouerant eum occisuros adieceris, procul dubio plus quam duodecim ibi reperientur esse dies.

Hic est homo qui aduersus populum et legem et locum hunc, omnes ubique docens. Quia uidebant noue gratie sectatores minus cerimonias legis et templi solemnia frequentare, timebant, sicut in Euangelio legitur, ne uenirent Romani, et tollerent eorum et  locum et gentem.

Qui dixit: Grece nosti? Nonne tu es Aegyptius, etc.? Aegyptius enim quidam uenerat ad Iudeam qui fidem sibi prophetie magica arte consciscens, ad triginta millia Iudeorum congregauit; et ducens eos per desertum, peruenit ad montem Oliueti, paratus inde irruere Ierosolymam, urbemque sibi subiugare. Sed conatus eius preuenit Felix, mox cum armatis occurrens. Aegyptio quidem cum paucis fugato, aliis etiam peremptis, temere cepta facile restrinxit.

Quatuor millia uirorum sicariorum. Non est de hoc numero satellitum inter tribunum qui hec locutus est, et Iosephum qui de Aegyptio scripsit, habenda controuersia. Potuit enim fieri ut primo cum paucis, iisdemque clam tyrannidem agentibus adueniens,  plures sibi postea publica fraude coniunxerit. Legitur autem tempore Felicis hoc genus surrexisse latronum, qui non locorum uel temporum abdita captantes; sed sicas, id est, breues manu gladios gestantes, in ipsa luce diei populo permisti, ceco adherentes uulnere cruentabant, ut querelam mors preueniret, et percussor lateret. Et si qui commotus fuisset quod in medio urbis talia gererentur, et hic peribat. Ita periculi metu, uel dissimulatione facinoris, sicarius non deprehendebatur.

A Tarso Cilicie non ignote ciuitatis municeps. Natus quidem Apostolus in oppido Galilee Giscali fuit. Quo a Romanis capto, cum parentibus suis Tarsum Cilicie commigrauit. A quibus ob studia legis missus Ierosolymam, a Gamaliele uiro doctissimo, sicut in  sequentibus ipse memorat, eruditus est. Non autem se ciuem, sed municipem, a municipio, id est, territorio, eiusdem ciuitatis in quo nutritus est, appellat. Dictum autem municipium, quod tantum munia, id est, tributa debita uel munera reddat. Nam liberales et famosissime cause, et que ex principe proficiscuntur, ad dignitatem ciuitatum pertinent. Nec mirum, si se Tarsensem et non Giscalitem dicat, cum Dominus ipse in Bethleem natus, non Bethleemites, sed Nazareus, sit cognominatus.



CAPUT XXII.

uocem autem non audierunt eius qui loquebatur mecum. Supra de hac uisione narrat historia, quod comites illius starent stupefacti, audientes quidem  uocem, neminem uidentes. Unde colligitur eos sonum confuse uocis, non autem discrimen audisse uerborum.

uociferantibus autem eis, et proiicientibus uestimenta sua, et puluerem iactantibus in erem. In Domini passione sacerdos solus de throno exsiliens uestimenta scindit, quia tunc sacerdotium uetus erat nouo mutandum. Nunc uero quia post necem apostolorum tota simul gens erat regni gloria spolianda, cuncti indumenta proiiciunt, et clamorem puluere mistum ad celum tollunt. Iuxta quod Psalmista ait: Superbia eorum qui te oderunt, ascendit semper .

Ego multa pecunia ciuilitatem hanc consecutus sum. Alia Editio manifestius quid dixerit insinuat. Dixit  tribunus: Tam facile dicis ciuem Romanum esse? Ego enim scio quanto pretio ciuilitatem istam possedi.

Et Paulus ait: Ego autem et natus sum. Id est, in hoc ego plus te Romanus sum, quod non alibi natus Romanum nomen emi, sed in ipsorum sum ciuitate progenitus.



CAPUT XXIII.

Percutiet te Deus, paries dealbate. Non perturbatione animi commotus hoc dixit, sed utique prophetando locutus est, quia figurale illud pontificium quod erat in parietis dealbati similitudine compositum, percutiendum esset ac destruendum, cum iam uerum sacerdotium Christi apostolis Euangelium predicantibus aduenisset. Et inde est quod ait: Percutiet te Deus. Non dixit, percutiat: indicatiuo  utique modo hoc ipsum futurum significans, non optatiuo maledicens. Quod tranquillo enim animo hec diceret, sequenti responsione manifestat dicens:

Nesciebam, fratres, quia princeps esset sacerdotum. Nam etsi hunc uere nouerat in nouo testamento principem non esse sacerdotum, tamen erudiens alios, atque ergo eos qui in potestate sunt, modestius conuersari monens, ipse quoque hic uoluit temperate.

uiri fratres, ego Phariseus sum, etc. Sicut unitas bonorum semper est utilis, sic malorum unitas semper est bonis noxia. Unde nunc Apostolus persecutores suos dissociare satagit, ut quem uniti cinxerant, diuisi laxarent. Sic mare Rubrum, quod  solidum filios Isrel arctauerat, diuisum ab Aegypto liberauit. Quod autem se filium Phariseorum, siue, iuxta Grecum, filium Pharisei se esse testatur, hoc est, quod supra gloriatur, se ante pedes Gamalielis, qui Phariseus legitur, prophetas legemque didicisse.

Et deuouerunt se dicentes neque manducaturos neque bibituros donec occiderent Paulum. Cum Dominus dicat: Beati qui esuriunt et sitiunt iustitiam , isti e contrario iniquitatem esuriunt, et sanguinem adeo sitiunt, ut cibos etiam corpori abdicent, donec isti morte satientur. Sed non est sapientia, non est prudentia, non est consilium contra Deum. Nam et supra Paulus hostias licet obtulerit, caput  raserit, nudipedalia exercuerit, Iudeis factus sit Iudeus, uincula tamen que predicta erant non euasit. Et hic isti quamuis consilia cogant, se deuoueant, insidias tendant, seruatur tamen Apostolus, ut et Rome sicut ei dictum erat, Christo testimonium reddat.



CAPUT XXIu.

Et auctorem seditionis secte Nazarenorum. Illo quidem tempore Christiani, pro opprobrio, Nazareni uocabantur; postea uero inter Iudeos surrexit heresis que dicta est Nazarenorum, qui in Christum credunt Filium Dei, natum de Maria uirgine, et eum dicunt esse qui sub Pontio Pilato et passus est et resurrexit, in quem et nos credimus. Sed dum uolunt et Iudei esse et Christiani, nec Iudei sunt nec  Christiani.

Quem et apprehendimus. A quo poteris ipse iudicans de omnibus istis cognoscere. In hoc loco quidam nostri Codices aliquot uersus habent, qui in Greco ita leguntur: Quem et apprehendimus, et secundum nostram legem uoluimus iudicare. Transiens autem Lysias tribunus cum multis ui e manibus nostris eduxit, iubens accusatores eius uenire ante te, quo possis ipse iudicans de omnibus istis cognoscere, etc.

Confiteor autem hoc tibi, quod secundum sectam quam dicunt heresim, sic deseruio Patri Deo meo. Melius legitur in Greco: Quod secundum uiam quam dicunt heresim, sic deseruio Patri Deo. Que enim consequentia est eum qui Grece locutus est, dicere:  Secundum sectam quam dicunt heresim, cum idem Latine secta quod heresis Grece significet? Sed ait: Sic deseruio Patri Deo, secundum illam uidelicet uiam quam increduli heresim, id est, sectam nuncupant, quasi magis habeat pertinaciam quelibet sectandi quam industriam recta dignoscendi.

Quidam autem ex Asia Iudei. Iunge ad superiora, id est, hi sunt qui me inuenerunt in templo.

Biennio autem expleto accipit successorem Felix Porcium Festum. Biennium dicit conuersationis Pauli in Cesarea, non autem presidatus Felicis. Dictum est enim supra quod multis annis genti illi fuerit iudex. Presertim cum historie narrent secundo Neronis anno missum Romam Apostolum, Claudium uero Cesarem eo tempore quo Agrippam  filium Herodis quem angelus Cesaree percussit Iudeorum regem constituerit, Felicem quoque totius prouincie Samarieque et Galilee, et regionis que dicitur trans Iordanem, procuratorem misisse.



CAPUT XXu.

Nemo potest me illis donare. Cesarem appello. Quod appellat Cesarem, et Romam ire festinat, ideo facit, ut predicationi diutius insisteret, cumque multis hinc credentibus atque omnibus coronatus iret ad Christum.

Agrippa rex et Bernice descenderunt Cesaream. Agrippa hic qui cum sorore uenit Cesaream, filius est  Herodis Agrippe, quem ab angelo supra legimus interfectum, qui usque ad subuersionem  Ierosolymorum regnum Iudee tenuit, semper Romanis amicus, et ab omni illa Iudeorum seditione tutissimus.



CAPUT XXuI.

De omnibus quibus accusor a Iudeis, Agrippa rex, estimo me beatum apud te, cum sis defensurus me hodie. Hunc uersum alia Editio sic transtulit: Aestimo me ipsum beatum, apud te incipiens rationem reddere hodie. Qui a sancto Hieronymo quodam loco cum sua expositione sic positus est: De omnibus quibus accusor a Iudeis, o rex Agrippa, estimo me beatum, cum apud te sim hodie defendendus, qui precipue nosti cunctas que in Iudeis sunt consuetudines et questiones. Legerat enim illud Isaie: Beatus qui in aures loquitur audientis, et nouerat tantum orationis  uerba proficere, quantum iudicis prudentia cognouisset.

Et cum occiderentur, detuli sententiam. Alia Editio dicit, Occidendique eis detuli sententiam, id est, qualiter occiderentur, ipse sententiam dedi.

Festus magna uoce dixit: Insanis, Paule. Insanie deputabat quod homo uinculatus loco defendendi accepto, non de calumnia qua premebatur exterius, sed de conscientia qua intus gloriabatur sermonem faceret, atque omnia reuelationis qua de persecutore in apostolum mutatus erat miracula percurreret, sed et dispensatione nostri Redemptoris ostensa, de resurrectione mortuorum concionantis habitu impetuque dissereret. Reuera autem sicut stulta amentia  est, qua filius prodigus patrem deserens porcos pauit, ita et spiritalis, id est, uera amentia est, de qua Apostolus ait: Siue enim mente excedimus Deo, siue sobrii sumus uobis. Et in cuius comparationem Psalmista canit: Beatus uir cuius est nomen Domini spes eius, et non respexit in uanitates et insanias falsas .

Credis, Agrippa rex, prophetis? Scio quia credis. Non hec adulando, ut quidam putant, sed uere profatur. Agrippa enim, utpote Iudeorum ritu et legibus imbutus, credebat uera locutos esse prophetas, sed ad quem eadem ueritas pertingeret, id est, Dominum Christum, ut perfidus nesciebat. Quamuis in concione quadam cum Iudeis habita dixisse legatur: Sed de religionis auxilio presumitis, cum orbem  iam Romanum Iesu discipuli repleuerint, aut sine Dei nutu putamus illam crescere religionem.



CAPUT XXuII.

Et cum multis diebus tarde nauigaremus, et uix deuenissemus contra Chium. Melius legitur, contra Gnidum, que est insula contra Asiam.

Centurio autem gubernatori et nauclero magis credebat. Naucleros Grece, Latine nauicularius dicitur.

Misit se contra ipsam uentus Typhonicus. Alia translatio Latine dicit: uentus tempestiuus. Typhus enim Grece, Latine inflatio dicitur.

Cumque arrepta esset nauis, et non posset conari in uentum, etc. Hec alia Translatio manifestius edidit:  Et arrepta naui, cum non possent occurrere uento, commodata naui flatibus, colligere uela ceperunt.

Tunc transcurrimus insulam que dicitur Claude, quam occupare non potuerunt, sed scaphe misse adiuuare ceperunt nauem, precingentes eam. Trahebant autem et anchoras, timentes ne occurrerent in Syrtes. Ex quo ostenditur quod funibus a medio latere nauis utrinque circa eiusdem anteriora demissis, anchoras his que traherentur adiunxerunt. Sicut et in nostro, id est, in Britannico mari, refrenande naui post tergum molaria saxa subiungere solent. Hec enim ad retardandum nauigium faciebant, ne prepropero incursu Syrtes incideret, solo etiam auditu terribiles, quod omnia ad se rapiant. Unde et Sallustius illis nomen a tractu dicit impositum.

 Potuimus uix obtinere scapham. Qua sublata adiutoriis utebantur. Scapha siue Catascopos, est nauicula leuis, ex uimine facta, crudoque corio contecta. Dicta autem Grece a contemplando, quod tali naute uel pirate nauigio terras et littora prospicere soleant. Hanc ergo cum pro adiuuanda naue maiori deposuissent in mare, uix fluctu feruente potuerunt, ne laberetur, obtinere.

Summisso uase sic ferebantur. Alia translatio sic ponit: Timentesque ne in Syrtim exciderent, laxantes antennas ita ferebantur.

Astitit enim mihi hac nocte angelus Dei. Non seipsum hec dicendo iactabat, sed illos ad fidem prouocabat. Nam et ideo pelagus turbari permissum est, ut et per id quod auditus non est, et per id quod  auditus est, spiritalis in Paulo gratia panderetur.

Nisi hi in naui manserint, uos salui fieri non potestis, etc. Quia in periculo naufragii magis nautarum scientia qui erant gnari maris, quam militum arma prodesse ualebant, ideo leuius ferebant scapham quam nautas excidere.

Et cum lux inciperet fieri, rogabat Paulus omnes sumere cibum. Pulcherrimus in hoc loco patet allegorie sensus, cum Paulus eos quos de naufragio saluari promisit, cibum sumere suasit. Et quia nocte media quatuor anchoris inter undarum impetus regebantur, orta die, terre sinum conscendunt, quia nullus huius seculi tempestates nisi qui pane uite pascitur, euadit. Et qui nocte tribulationum presentium  sapientie, fortitudini, temperantie, et iustitie totis uiribus innititur, mox Domini auxilio coruscante portum salutis quem quesierit consequitur, ita duntaxat ut, seculi rebus expeditus, flammam solummodo dilectionis qua pectus calefaciat querat.

Et leuato artemone, secundum flatum aure tendebant ad littus. Artemon est modicum uelum dirigende potius nauis causa commentatum quam celeritatis.

Et cum incidissemus in locum bithalassum, impegerunt nauem. Bithalassum bimaritimum dicit, quia Greci mare uocant. Significat autem littus in mare protentum, eodemque mari se diuidente hinc inde circumdatum.

 Et prora quidem fixa manebat immobilis, puppis uero soluebatur a ui maris, etc. Ideo nauis ista periit, quia non leui cursu fluctibus superlapsa est, sed ipso equoris fundo uiolenter infixa, partim solo retinetur, partim unda uexante confringitur. Talis est profecto casus animi huic seculo dediti, qui cum mundi desideria calcare neglexerit, quia proram intentionis terre funditus infigit, totam operum sequentium compagem, curarum fluctibus soluit. Sed huius nauicule fragmentis qui euasere, terram petunt, quia pereuntium exemplis alii se cautius agunt.



CAPUT XXuIII.

Cum congregasset autem Paulus sarmentorum multitudinem, et imposuisset super ignem. Egressus est de mari Apostolus, ignem propter frigus accendit, quia  corda illorum quos undis tempestatum docendo exemit, amoris ardore calefacit. Sarmenta enim sunt dicta quelibet exhortationum, que ad accendendam caritatem ualentia ab integritate decerpta Scripturarum quasi frondibus sunt excisa ramorum.

uipera a calore cum processisset, inuasit manum eius. Quia spiritus immundus, flamma uirtutum de fidelium corde repulsus, doctoribus ueritatis uenena persecutionum infundere nititur, quo manum sauciet, id est, opus doctrine spiritalis impediat.

Et ille quidem excutiens bestiam in ignem, nichil mali passus est. Eodem igni quo suos fouet, bestiam comburit, quia iisdem uirtutibus et sancti proficiunt, et impii cum suo auctore inuidendo deficiunt, ut  propheta ait: Zelus apprehendit populum ineruditum, et nunc ignis aduersarios comedit.

Contigit autem patrem Publii febribus et dysenteria uexatum iacere, etc. Cur infirmum infidelem prece saluat, qui Timotheum, Trophimumque fideles infirmos, unum medicinali arte reparat, alterum ex toto relinquit, nisi quia ille foris per miraculum sanandus erat, qui uiuus interius non erat, quo non indigebant qui salubriter intus uiuebant?

Nauigauimus in naui Alexandrina, que insula hyemauerat, cui erat insigne Castrorum. Credo primitus insigne Castorum esse positum, sed uitio librariorum litteram adiectam sicut frustra panis, pro frusta, et appropriat pro appropiat, sepe scriptum in antiquissimis  exemplaribus inuenimus. In Greco enim pro insigni Castorum, scriptum est, autem, gemini Castores, id est, Castor et Pollux Grece uocantur. Testis est urbs Colchorum, que, ab Amphito et Circio geminorum aurigis facta, ex eorum nomine Dioscoria cognominata est. Quos ob id gentiles in mari Deos inuocant, quia in prodigiis nautarum, si solidarie stelle in naui uel antennis apparuerint, periculosi; si uero gemine, prosperi cursus sunt nuntie. Quarum aduentu, fugari diram illam appellatamque Helenam ferunt. In alia translatione pro scriptum uidimus, cui erat signum Iouis filiis. Ferunt enim fabule Iouem in cycnum transformatum, Leden Thesei coniugem constuprasse, atque inde natam  Helenam. Unde dicitur: Iste modulatus ales Ledeos petiuit amplexus; item eamdem mutatum in stellam uitiasse, et Castorem ac Pollucem geminos procreasse.

Quia bene Spiritus sanctus locutus est per Isaiam prophetam ad patres uestros, dicens: uade ad populum istum et dic: Aure audietis, etc. Hanc prophetiam quam Apostolus affirmat a Spiritu sancto pronuntiatam, ipse liber prophete a Domino dictam esse commemorat. Ex quo liquido ostenditur una et uoluntas et natura Domini et Spiritus sancti, et in nuncupatione Spiritus etiam Domini nomen intelligi. Neque uero Paulus alium habens Spiritum sanctum hec de eo scripsit, qui in prophetis ante aduentum Domini alius fuit, sed de eo cuius et ipse  particeps erat, et omnes qui in fide consummate uirtutis ferebantur. Unde et cum articulo eius meminit, quasi solitarium et unum esse contestans, et sicut dicit non simpliciter , id est, Spiritus sanctus, sed cum additamento articuli , hoc est, hic Spiritus sanctus, et Isaiam prophetasse commemorat cum articula uoce . Petrus quoque in eo sermone quo presentibus persuadebat: Oportuerat, inquit, compleri Scripturam quam prelocutus est Spiritus sanctus  per os Dauid, de Iuda . Ostendens et ipse eumdem Spiritum in prophetis et in apostolis operatum. Hec de beati Didymi libris excerpta, hunc in nostris opusculis teneant locum

 Incrassatum est enim cor populi huius, et auribus grauiter audierunt. Ne putemus crassitudinem cordis et grauitatem aurium nature esse, non uoluntatis, subiungit culpam arbitrii, et dicit:

Et oculos suos compresserunt, ne forte uideant oculis. Id est, ipsi meritis precedentibus causa fuere ut Deus eis oculos clauderet. uel ad superiora iungendum est, dicente Domino ad prophetam: uade ad populum istum, et peccata quibus cecitatem meruerunt, illis impropera, si forte uel sic audire, et ad me conuerti dignentur .

Mansit autem biennio toto in suo conducto, id est, in hospitio quod ipse sibi conduxerat, Christum omnibus predicabat, non solum quidem Iudeis,  sed et gentibus, quas illis reprobatis dixerat esse saluandas.

Et docens que sunt de Domino Iesu Christo cum fiducia sine prohibitione. Non solum Rome predicare prohibitus non est, sed necdum Neronis imperio roborato, nec in tanta erumpente scelera, quanta de eo narrant historie, dimissus est ut Euangelium Christi in Occidentis quoque partibus predicaret, sicut ipse Romanis ait: Nunc igitur proficiscar in Ierusalem ministrare sanctis. Et paulo post: Hoc ergo cum consummauero, proficiscar per uos in Hispaniam. Postea enim, id est, ultimo Neronis anno, retentus ab eo, martyrio coronatus est. Quod utrumque in secunda ad Timotheum Epistola, quam passuris de uinculis dictat, exponit: In prima, inquiens, mea defensione,  nemo mihi adfuit, sed omnes me dereliquerunt. Dominus autem mihi ostitit, et confortauit me, ut per me predicatio impleretur, et audirent eum omnes gentes, et liberatus sum de ore leonis . Manifestissime, propter crudelitatem, Neronem leonem esse significans. Et in sequentibus: Et saluauit me,  et saluum faciet in regnum suum celeste , quod scilicet presens sibi sentiret imminere martyrium. Unde in eadem Epistola premiserat dicens: Ego enim iam immolor, et tempus mee resolutionis instat. Bonum certamen certaui, cursum consummaui, fidem seruaui .





LIBER RETRACTATIONIS IN ACTUS APOSTOLORUM. 



INCIPIT LIBER.



PRAEFATIO.


Scimus eximium doctorem ac pontificem Augustinum, cum esset senior, libros Retractationum in quedam sua opuscula, que iuuenis condiderat, fecisse, ut que ex tempore melius, crebro ex lectionis usu ac munere superne largitatis didicerat, non ut de prisca confusus imperitia, sed ut de suo magis profectu gauisus monimentis inderet litterarum, ac posteris legenda relinqueret. Cuius industriam nobis quoque pro modulo nostro placuit imitari, ut post expositionem Actuum apostolorum, quam ante annos plures rogatu uenerabilis episcopi Acca, quanta ualuimus solertia, conscripsimus, nunc in idem uolumen breuem Retractationis libellum condamus, studio  maxime uel addendi que minus dicta, uel emendandi que secus quam placuit dicta uidebantur. In quo etiam quedam que in Greco, siue aliter, seu plus aut minus posita uidimus, breuiter commemorare curauimus. Que utrum negligentia interpretis omissa, uel aliter dicta, an incuria librariorum sint deprauata, siue relicta, nondum scire potuimus. Namque Grecum exemplar fuisse falsatum, suspicari non audeo; unde lectorem admoneo, ut hec ubicunque fecerimus, gratia eruditionis legat, non in suo tamen uolumine uelut emendaturus interserat, nisi forte ea in Latino Codice sue Editionis antiquitus sic interpretata repererit. Nam et Hieronymus pleraque testimonia ueteris Instrumenti, ut Hebraica ueritas habet, edocet: nec tamen hec ita in nostris Codicibus  aut ipse interpretari, aut nos emendare uoluit. uerbi gratia: Non aspiciam hominem ultra, et habitatorem, quieuit generatio mea . Et: Erit sepulcrum eius gloriosum ; et: A finibus terre laudes audiuimus ; et: Omnis qui occiderit Cain, septuplum punietur : dicit in Hebreo haberi: Septem uindictas absoluet; et: Ab alis terre; et: Requies eius gloriosa; et: Habitatorem quietis, generatio mea ablata est; que sic apud Hebreos haberi lectorem uoluit, eruditionis solummodo, non autem emendandi gratia, nosse.



CAPUT PRIMUM.


Primum quidem sermonem feci de omnibus, o Theophile, que cepit iehsu facere et docere. Quod ait: Primum quidem, non est aduerbium ordinis, iuxta illud Apostoli: Primum quidem gratias ago Deo meo , sed sicut ex Greco facillime patet, primum nomen est adiungendum ad hoc quod sequitur sermonem, ut sit sensus, quod primum sermonem fecerit de Iesu Euangelium scribendo, secundum sit modo facturus apostolorum Actus addendo. Et quidem commemorationem primi sermonis adimplet, cum subdit: Usque in diem qua precipiens apostolis per Spiritum sanctum, quos elegit, assumptus est, ac deinde initium secundi sermonis fecit, cum sequitur: Quibus et prebuit seipsum uiuum post passionem suam in  multis argumentis per dies quadraginta, etc. Nam etsi in Euangelio illum celos conscendisse, ac discipulos a Bethania Ierosolymam regressos esse testatus est, non tamen ibi dixit quod per dies quadraginta post passionem suam eis creber apparuit, quod eum ascensurum de regno Isrel interrogauerint, quod illo celum petente angeli eis astiterint, qui eum simili modo rediturum esse predicerent, et cetera huiusmodi.

Quia Ioannes quidem baptizauit aqua, uos baptizabimini Spiritu sancto. Baptisma Grece, Latine tinctio dicitur. Unde et in quibusdam codicibus ita interpretatum inuenimus: Quia Ioannes quidem tinxit aqua, uos autem tingemini in Spiritu sancto. Ubi miranda concordia sermonum Domini, et precursoris eius.  Ille enim aiebat eis quos baptizabat, de Domino: Ego baptizaui uos aqua, ille uero baptizabit uos Spiritu sancto . Et Dominus ipse: Ioannes quidem baptizauit aqua, uos autem baptizabimini Spiritu sancto. Notandum et hoc, quod baptisma Domini in Spiritu sancto, de quo predixerat Ioannes, non ad illud solummodo tempus respicit, quando Apostoli et ceteri fideles illius temporis baptizati sunt aqua in remissionem peccatorum, per gratiam Spiritus sancti donatam sibi a Domino; uerum etiam ad hoc, quando, mittente ipso Domino, plenius eiusdem dona Spiritus accepere de celis. Sed et nunc quicunque  baptisma in remissionem peccatorum accipiunt, utique in Spiritu sancto baptizantur, per cuius donum et a peccatis abluuntur omnibus, et ut in bonis proficere actibus possint, adiuuantur.

Domine, si in tempore hoc restitues regnum Isrel? Non huius Isrel, sed huic Isrel; et sicut in Greco manifestum est, ubi Isrel, et non Isrel scriptum est. Quod facilius intelligeretur, si addito uno uerbo diceretur: Domine, si in tempore hoc restitues regnum populo Isrel.

Cum intuerentur in celum euntem illum. In Greco ita habetur: Et cum intenderent in celum eunte illo; quod uidelicet in celum intenderent, quo ibat ipse. Unde eis et angeli dicunt: Quid statis aspicientes in celum? Quia uero etiam eum qui in celum ibat intuebantur,  sequente angelorum uerbo demonstratur, cum dicitur: Sic ueniet quemadmodum uidistis eum euntem in celum.

Et cum introissent cenaculum, ascenderunt ubi mansionem habebant. Nam et in Greco ita positus est ordo uerborum: Et cum introissent in cenaculum, ascenderunt ubi erant manentes, Petrus et Ioannes, et Andreas, et Iacobus. In Greco ita se habet ordo nominum: Petrus et Andreas, et Iacobus et Ioannes, et Simon Zelotes, et Iudas Iacobi. Hos referunt historie, in quibus apostolorum passiones continentur, et a plurimis deputantur apocryphe, predicasse in Perside, ibique a templorum pontificibus in ciuitate Suanir occisos, gloriosum subiisse martyrium. Quibus astipulatur et liber Martyrologii, qui beati Hieronymi nomine ac  prefatione attitulatur, quamuis idem Hieronymus illius libri non auctor, sed interpres, Eusebius autem auctor exstitisse narretur. Porro Isidorus arbitratur hunc Simonem esse, qui post Iacobum fratrem Domini Ierosolymorum rexit Ecclesiam, ac sub Traiano crucis martyrio coronatus est, cum centum et uiginti esset annorum, quem et nos olim in primo Actus apostolorum libro secuti sumus, non ea que scripsit scrupulosius discutientes, sed simpliciter eius dictis auscultantes, rati quod hec ipse de certis ueterum historiis didicerit. Quod ne adhuc quidem negare audemus, maxime cum ille qui prefatas apostolorum passiones scripsit, ipse se certissime incerta et falsa scripsisse prodiderit. Dicit enim quia Candacis eunuchus, quem baptizasset Philippus in  Iudea, eo tempore fuerit in Aethiopia, quo Mattheus ibi docebat, eique docenti auxilium tulerit, cum manifestum sit Candacem nomen esse non uiri, sed femine, id est, non eunuchi, sed domine eius, regine uidelicet Aethiopum, que, sicut ex ueterum monimentis comperimus, omnes antiquitus sic appellari solebant. Scripsi in eodem opere, commentarium Hieronymi secutus, et de Iuda fratre Iacobi, qui etiam Thaddeus uocabatur, missum eum ad Abgarum fuisse, regem Osrene, ut ecclesiastica tradiderit historia; sed diligentius postmodum ipsam historiam ecclesiasticam inspiciens, reperi non ibi esse scriptum, quia Thaddeus apostolus unus ex duodecim, sed Thaddeus unus ex septuaginta discipulis  ad sanandum memoratum regem fuerit destinatus. Non autem mihi imputandum errorem reor, ubi auctoritatem magnorum sequens doctorum; que in illorum opusculis inueni, absque scrupulo suscipienda credidi.

Cum mulieribus et Maria matre Iesu, et fratribus eius. Fratribus Iesu, non Marie dicit. Namque in Greco manifesta distinctio est, ubi non , sed , scriptum est, quod absque ulla dubietate pronomen est, apud eos, generis masculini. Curauit namque beatus Lucas intimare legentibus quia fratres Domini eo tempore fidei eius erant participes, de quibus ante passionem eius dictum erat: Neque fratres eius credebant in eum.

Et notum factum est omnibus habitantibus Ierusalem,  ita ut appellaretur ager ille lingua eorum Haceldama. Lingua eorum dicit qui habitabant Ierusalem, quia nimirum, etsi utrique loquebantur Hebraice, distabat tamen proprietas lingue Ierosolymorum a Galileis, de quibus apostoli erant, quod in historia dominice passionis discimus, ubi idem Petrus etiam nolens, loquela sua proditus est, esse Galileus.

Et statuerunt duos, Ioseph qui uocabatur Barsabas, qui cognominatus est Iustus. In Greco habetur plus: Et his dictis, statuerunt duos: Ioseph, qui uocabatur Barsabas, qui cognominatus est Iustus, et Matthiam. Ubi nos in hac sententia Iustus legimus, in ipso quoque Greco Iustus est positus. Quod si Latinum nomen esse credimus, uidetur quia tante uirtutis ille uir fuerit, ut etiam a Romanis, qui eum nosse  potuerant, iustitie nomen acceperit. Sin autem Hebreum nomen est, potest interpretari, parcens, uel, ipse alleuatus, ut in libro Hebreorum nominum Hieronymus docet. Quod uero Latine Iustus dicitur, hoc Hebraice Sadoch, Grece appellatur . Refert autem Clemens Alexandrie presbyter, uir per omnia doctissimus, ambos hos qui ad sortem apostolatus statuti sunt, de numero fuisse septuaginta discipulorum.



CAPUT II.

Et cum complerentur dies Pentecostes, erant omnes pariter in eodem loco. Male quidam Codices habent, Pentecosten. Nam Pentecoste nominatiuo casu, quinquagesima dicitur; Pentecostes genitiuo, quinquagesime: Pentecosten accusatiuo, quinquagesimam.  Nulla autem ratio loquendi sinit ut dicamus Pentecosten, cum dici debeat: Cum compleretur dies quin quagesime; uel certe sicut in Greco legitur numero singulari: Et cum complerentur dies quinquagesime. At uero in precibus eiusdem diei dicendum est: Et diem sacratissimum Pentecosten celebrantes, id est, quinquagesimam. A cuius uerbi consuetudine putatur huius diei solemnitas, a quibusdam qui Grecam linguam nesciunt, etiam nominatiuo casu Pentecosten appellari debere.

Et factus est repente de celo sonus, tanquam aduenientis spiritus uehementis, et repleuit totam domum, ubi erant sedentes, etc. Et in ipsa datione legis et gratie apparet euidentissima ueteris et noui testamenti  distantia. Ibi plebs longe stabat, timor erat, amor non erat. Nam usque adeo timuerunt, ut dicerent ad Moysen: Loquere tu ad nos, et non ad nos loquatur Dominus, ne moriamur . Descendit ergo Deus, sicut scriptum est, in Sinam in igne, sed plebem longe stantem territans, legem digito in lapide, non spiritu suo scribebat in corde. Hic autem quando uenit Spiritus sanctus, congregati erant fideles in unum; nec in monte terruit, sed intrauit domum. De celo quidem factus est sonus subito, et quasi ferretur flatus uehemens sonuit; sed expauit nullus. Audisti sonum, uide ignem, quia et in monte utrumque erat, et ignis et sonitus, sed illic etiam fumus, hic ignis, lingue diuise uelut ignis. Nunquid de longinquo territans? Absit. Nam insedit  super unumquemque illorum, et ceperunt linguis loqui, prout Spiritus sanctus dabat eis pronuntiare. Audi linguam loquentem, et intellige Spiritum non in lapide, sed in corde scribentem.

Et apparuerunt illis dispartite lingue tanquam ignis, seditque super singulos eorum, etc. Huius ignis, non hic ignis. In Greco enim habetur, non . Que distinctio facilius pateret, si, addito uerbo, diceretur: Apparuerunt dispartite lingue tanquam ignis ardentis, siue tanquam ignis fulgentis, ut intelligatur in speciem ignis linguas esse diuisas.

Et ceperunt loqui uariis linguis, prout Spiritus sanctus dabat eloqui illis. Erant autem in Ierusalem habitantes Iudei, uiri religiosi ex omni natione, etc. In Greco non habetur in hoc loco uariis linguis, sed  aliis linguis. Dixerat namque Isaias: In aliis linguis, et labiis aliis loquar populo huic, et nec sic exaudient me, dicit Dominus. Quam nimirum prophetiam beatus Lucas ut hac datione Spiritus impletam esse admoneret, idem etiam uerbum, quod in prophetia uidit, in hac sacra historia ponere curauit.

Quoniam audiebat unusquisque linguam suam illos loquentes. Stupebant autem omnes, et mirabantur, dicentes: Nonne ecce omnes isti qui loquuntur, Galilei sunt, etc.? Scio me reprehensum a quibusdam, quod hanc sententiam duobus modis posse intelligi dixerim, uel potius qualiter intelligenda sit quesierim. Quibus breuiter respondeo quod omne quidquid de eadem sententia in precedenti meo uolumine scripsi, non hoc ex proprio sensu protuli, sed ex uerbis  sancti et irreprehensibilis per omnia magistri, hoc est, Gregorii Nazianzeni assumpsi. Et quidem constat quod repleti Spiritu sancto apostoli, linguis omnibus loquebantur, neque de hoc ulli dubitare fidelium licet. Sed quomodo loquerentur merito queritur, utrum uidelicet sermo apostolorum tantam habuerit uirtutem, ut ab omnibus qui diuersas linguas nouerant, auditus equaliter possit intelligi, an uero quicunque eorum loquebatur; necesse enim erat unum in conuentu tante multitudinis, tacentibus ceteris, interim sermonem proferre doctrine, ipse qui loquebatur primo Hebreis, Hebraice fecerit sermonem, nescientibus ceteris quid diceret. Deinde Grecis, Grece ignorantibus, et exspectantibus ceteris.  Deinde Parthis, post hec Medis, ac sic Elamitis, et que per ordinem enumerantur gentibus, propria sit ipsorum lingua locutus, prestolantibus singulis ac silentibus, donec adueniente suo ordine, quid diceretur, intelligerent, et sic uerbis docentium fidei assensum preberent. Refert autem Lucas loquentem ad turbas Petrum, et secundo uel tertio eadem que dixerat repetentem non refert, sed tantum eas accepto salutis consilio Christiane fidei consecratas esse mysteriis. Non autem errasse reor illum, si quis utrumque fieri posse credat, et apostolos uidelicet in Spiritu sancto omnium gentium linguas intelligere ac loqui potuisse, et ipsorum quoque uerba maiore miraculo quacunque lingua essent edita, ab omnibus qui audiebant eque potuissent cognosci.

 Et qui habitant Mesopotamiam, et Cappadociam, Pontum et Asiam, Phrygiam et Pamphyliam. He que post Iudeam nominantur prouincie, uere omnes quidem Grece loquuntur, sed si nichil diuersum patria consuetudine sonarent, nequaquam tam subtili distinctione linguarum commemorarentur. Unde mira in apostolis Spiritus gratia contuenda est, que non solum eos diuersitatem omnium edocuit linguarum, uerum etiam distantiam proprietatum in unaquaque lingua iuxta numerum prouinciarum, que hac utebantur, in eorum fecit loquelis agnosci.

Et aduene Romani. Rectius haberetur in Greco Et peregrinantes Romani, id est, Iudei qui peregrinam Rome uitam agebant, sicut alii alibi, de quibus  supra dictum est. Nam quod aduene ibi fuerint, qui Grece dicuntur proselyti, id est, hi qui ex gentibus ad Iudaismum, relicto gentilitatis ritu, conuenerant, sequente uersu manifestatur, cum dicitur: Iudei quoque et proselyti.

Sanguinem, et ignem, et uaporem fumi. De igne et fumo in precedenti libro dictum est: sanguinem autem non solum dominici uulneris, sed etiam dominici sudoris dicit, quando, orante illo ante traditionem, factus est sudor eius sicut gutte sanguinis, decurrentis in terram. Quod ideo inter signa diuinitus gesta numeratur, quia in consuetudine nature nequaquam inueniri probatur humane. Signum est ergo, quia significabat uniuersum orbem sanguine Domini esse abluendum, ut sicut aliquando tabernaculum  siue templum sanguine uictimarum erat Domino consecratum, ita nunc per omnem mundum populus fidelium illi in domum sanctam ipsius sanguine dedicaretur, nec solum Hierosolymis esset locus orandi, uerum in omni loco dominationis eius leuarent electi manus suas per orationes puras ad Dominum.

Sol conuertetur in tenebras. Tenebrarum nomen in Greco singulari numero legitur, id est, , quod Latinus interpres, quia singulari numero proferre nequibat, necessario pluraliter tenebras posuit. Hoc autem ideo commemorandum putaui, ut sciret omnis quicunque hec de gente Anglorum legeret, non sibi esse necesse propter Latine lingue auctoritatem,  tenebras in suam loquelam pluraliter proferre; sed potius singulariter, cum et hoc eque possit propter Grecam nimirum auctoritatem, unde in Latinam scripturam translata est.

Hunc definito consilio et prescientia Dei, traditum per manus iniquorum affligentes interemistis. In Greco habet uno uerbo plus, quod tamen multum ad causam pertinet: Et prescientia Dei traditum accipientes. Traditus namque est a preside in potestatem eorum illa conditione, ut siue hunc siue latronem eligerent; et illi, accepta hac optione, donauerunt latroni uitam, Iesum uero per manus militum suis tamen clamoribus ac precibus interemerunt.

Quem Deus suscitauit solutis doloribus, iuxta quod  impossibile erat teneri illum ab eo. uidetur sensus esse huius sententie, quia soluti sunt, Domino ad inferos descendente, dolores penarum, id est, tangere illum minime ualuerunt. uerum si Grecam inspexerimus auctoritatem, ubi scriptum est: Quem Deus suscitauit tertia die, soluens per ipsum dolores mortis, iuxta quod non erat possibile teneri illum ab eo, patet profecto quia solutos per Dominum dicit dolores inferni, siue mortis, hoc est, per descensum eius ad inferos liberatos a locis inferorum sanctos, qui, quamuis in sinu Abrahe, id est, in consolatione secrete quietis tenebantur, eo ipso tamen a dolore mortis siue inferni non erant in totum liberi. Quo necdum superna in celis gaudia uidere et intrare meruerunt, donec fieret quod  dictum est per prophetam Domino: Tu quoque in sanguine testamenti eduxisti uinctos tuos de lacu in qua non est aqua . Si enim in lacu locorum infernalium liberi prorsus a dolore mortis erant sancti, quare dicit eos uinctos, donec educerentur in sanguine Christi? Soluit ergo per illum dolores mortis, iuxta quod impossibile erat teneri illum ab eo. Nam sicut immunis erat ipse a potestate mortis, ita erat potens etiam quoscunque uellet a dominio mortis eruere.

Dauid enim dicit in eum, id est, in personam eius: Prouidebam Dominum coram me semper, quoniam a dextris est mihi, ne commouear. Exponendo Mediator Dei et hominum quid ipse fecerit, dat nobis qui puri homines sumus, consilium quo peccata uitemus.  Nam qui auctoris sui presentiam iugiter oculo mentis intuetur, nullatenus hunc ad delicta conuertit. Dicit etiam causam qua motus non est. Domino siquidem a dextris opitulante, sinistra non preualent; sed animus quem ille custodit in eo firmius perseuerat. Congrue autem sibi Dominum a dextris esse dicebat, quia si non ille hanc partem tenuerit, statim eam insidians diabolus occupabit, sicut de Iuda scriptum est: Et diabolus stet a dextris eius .

Propter hoc delectatum est cor meum, et exsultauit lingua mea. Propter hoc, quod ille scilicet a dextris astitit, et in cogitationibus suis iucunditatem et exsultationem in lingua obortam sibi esse testatur. Et  quidem imminente passione dicebat: Quia tristis est anima mea usque ad mortem, cepitque pauere et tedere . Sed contristabatur, ut uerum se esse hominem in anima et corpore, ac ueraciter passibilem demonstraret; exsultauit uero anima et lingua, quia passione sua saluandum esse nouerat genus humanum.

Insuper et caro requiescet in spe. Gaudebat quidem, quod ab inimicis moueri ac superari nequibat; sed eum super hoc gaudium adhuc sibi dicit creuisse letitiam, quod in carne sua, cuius nos morte saluauit, exemplum quoque resurrectionis esset prebiturus.

Quoniam non derelinques animam meam in inferno, nec dabis sanctum tuum uidere corruptionem. Constat  quidem animam Domini non esse derelictam apud inferos, que, ablatis eis propter quos ibi descenderat, mox ad superna rediit; constat nec carnem eius esse corruptam, que cita resurrectione glorificata est.

Sed querendum quomodo ipse in alio psalmo improperans impenitentibus et contumacibus, laborem sue passionis dicat: Que utilitas in sanguine meo, dum descendo in corruptionem ? Quod ita soluitur, quia ibi se dicit descendere in corruptionem, cum corpus eius affigentium clauorum et lancee irruptione penetratur, quia et ipsa solidi corporis transuerberatio non immerito quedam probatur dicta corruptio. Hic autem corruptionem, id est, putrefactionem iuste negat fieri, que  generaliter carnem uastat humanam, sed sacrosancto eius corpori nullatenus ualuit prouenire.

Notas mihi fecisti uias uite, replebis me iucunditate cum facie tua. Hec non solum de Domino recte intelliguntur, qui non alio duce ad superandum mortis regnum egebat, sed, accepta semel plenitudine diuine uirtutis et sapientie, per se mortem destruere, ad uitam resurgere, atque ad dexteram Patris ascendere ualebat, uerum etiam de electis eius, qui, ipso donante, uiam ueritatis inueniunt, per quam ad uitam quam in protoplasto perdidere redeant, qui et ipsi replebuntur iucunditate cum facie Dei Patris; quia hec est perfecta nostra beatitudo, cum ipsum meruerimus facie ad faciem uidere, sicut optime intellexit Philippus cum ait: Domine,  ostende nobis Patrem et sufficit . Sufficit enim illa iucunditas faciem Domini uidere, neque aliud amplius requiritur, quia nec erit quid amplius requiratur, cum uisus fuerit ille qui est super omnia. Et hec sunt que in psalmo sequuntur: Delectationes in dextera tua usque in finem .

Propheta igitur cum esset, et sciret quia iureiurando iurasset illi Deus de fructu lumbi eius sedere super sedem eius, prouidens locutus est de resurrectione Christi, etc. In Greco habetur plus: De fructu lumbi eius suscitare Christum, et sedere super sedem eius. Sed in eo quod sequitur: Prouidens locutus est de resurrectione Christi eius, quia neque derelictus est in inferno; in Greco consequentius habetur: Quia  neque derelicta est anima eius in inferno. Et sanctus Fulgentius ad Trasamundum scribens, ita ponit: Nam et de corporis eius excitatione a mortuis continuo subiecit dicens: Neque caro eius uidit corruptionem. Iuxta quod et propheta utrumque complexus est dicens: Quoniam non derelinques animam meam in inferno, nec dabis sanctum tuum uidere corruptionem .

Et promissione Spiritus sancti accepta a Patre, effudit hunc quem uos uidetis et auditis. In Greco habetur ita: Effudit hoc donum, quod nunc uos uidetis et auditis. Et quidem super Iesum, quem crucifixere Iudei resuscitatum a Deo, et esse Christum edocuit; nunc autem ad altiora paulatim fidem prouocans audientium, et Deum hunc esse uerum designat,  dum eum sancti Spiritus donum effudisse confirmat, quod diuine tantum esse potentie sapiens quisque cognoscit. Et pulchre eodem uerbo effusionis usus est, quod superius commemorata prophete sententia Dominum dixisse premiserat, ut ex hoc quoque et illud auditores colligerent, ipsum esse Dominum Iesum Christum, qui et antequam carnem assumeret, loqui consuesset in prophetis; qui futura seculi tempora, prout ipse uellet disponeret; qui signa et prodigia in celo daret, et in terra; qui omnes nomen suum inuocantes saluos faceret, ceteraque que propheticus sermo describit quasi Dei Filius ac Deus uerus expleret.

Non enim Dauid ascendit in celos, dicit autem ipse: Dixit Dominus Domino meo, sede a dextris meis.  Quidam codices habent, Dicit Dominus: sed Greca exemplaria, et in hoc libro et in Psalterio habent: Dixit Dominus. Manifestissime autem beatus Petrus per hunc psalmum exponit quomodo sit intelligendum quod de alio psalmo superius assumpserat, iurasse Dominum Dauid de fructu lumbi eius suscitare Christum, et sedere super sedem eius, quia, uidelicet, et hec sedes regni non in terrena Ierusalem, in qua regnauit Dauid, sed ad dexteram intelligenda esset maiestatis eius in celis. Ubi utramque unius eiusdemque Redemptoris nostri naturam, de Scripturis propheticis euidenter astruxit: et humanam, uidelicet, que de fructu lumbi Dauid per uirginem orta est, et diuinam propter quam ascendens in celum  homo ad dexteram Patris assumptus est. In hac namque ueraciter filius Dauid, in illa Dominus Dauid exstitit, propter quod et congruenter adiunxit:

Certissime ergo sciat omnis domus Isrel, quia et Dominum eum et Christum Deus fecit. Dominum namque illum esse probauit, ex uerbo Dauid, quod ait: Dixit Dominus Domino meo; et ex eo quod dixit propheta Iel: Et erit, in nouissimis diebus, dicit Dominus: effundam de Spiritu meo super omnem carnem , cum hoc eum ueraciter ipso die perfecisse declarasset; Christum uero illum esse docuit, uerbo eiusdem Dauid, quo ei dictum a Domino cecinit: Sede a dextris meis, simul et ex eo quod per prophetam loquens Spiritum sanctum suum esse Spiritum declarauit, quodque hunc sua  potestate hominibus dare potuit. Hoc etenim nulli prorsus hominum competere, excepto Mediatore Dei et hominum homine Iesu Christo, quis nisi infidelis dubitat? Nam quomodo esse potuit, ut ille non uere Christus, id est, omni plenitudine Spiritus sancti unctus esse recte crederetur, qui de eodem Spiritu potentialiter quibus uoluit dare probatus est? Ait ergo quia et Dominum eum et Christum Deus fecit. Nunquid Dominus Christus et Deus et homo est, una in duabus naturis existente persona? In diuinitate quidem eternaliter a Patre natus est, in humanitate autem ex tempore ab ipso Patre factus est, cum eum operante Spiritu sancto in utero uirginis incarnari disponit.

Et Dominum, inquit, eum et Christum Deus fecit,  hunc Iesum quem crucifixistis. Quia iehsu proprium nomen est hominis illius quem crucifixere Iudei, sicut Aaron, siue Dauid propria sunt nomina hominum: Dominus autem potestatis ac maiestatis uocabulum est, cui merito debeat omnis creatura subiici, de qua ipse discipulis post resurrectionem apparens ait: Data est mihi omnis potestas in celo et in terra. Porro Christus regie siue pontificalis appellatio dignitatis est. Namque pontifices et reges per legem oleo sancto ungi, et ob id christi nuncupari solebant, in figuram nimirum eius qui oleo letitie, id est, Spiritu sancto pre consortibus suis a Deo unctus rex nobis, et sacerdos magnus fieri dignatus est: sacerdos, uidelicet, ut hostia nos sue passionis emundet ab omni peccato, ut ad dexteram  Dei positus etiam nunc interpellet pro nobis; rex autem, ut, deuictis omnibus aduersariis nostris, ad regnum nos immortale perducat.

Quid faciemus, uiri fratres? In Greco habetur plus: Monstrate nobis. Quod uerbum in opusculis eorum qui Scripturas sanctas exposuerunt, sepius huic sententie adiectum inuenimus.

Et accipietis donum Spiritus sancti. uobis enim est promissio, et filiis uestris, dicente per prophetam Domino: Effundam de Spiritu meo super omnem carnem, et prophetabunt filii uestri, et filie uestre . Quod uero addidit: Et omnibus qui longe sunt, quoscunque aduocauerit Dominus Deus noster, ad illud testimonium respicit quod de propheta ultimum posuerat,  quia omnis quicunque inuocauerit nomen Domini, saluus erit . Quod ad gentium uocationem specialiter pertinet, que a societate filiorum Isrel et cognatione et merito longe fuerant segregate, et tamen per inuocationem nominis Domini iuxta promissionem prophete a suo erant errore saluande.

Qui ergo receperunt sermonem eius, baptizati sunt. Hunc locum alia translatio iuxta proprietatem Grece ueritatis ita habet: Illi quidem recipientes libenter uerbum eius baptizati sunt. Qua interpretatione uidetur manifestius expressum quia non quidam ex eis qui audierant uerbum Petri, sed omnes qui ad audiendum conuenerant libenter hoc audientes baptizati sunt.

Dominus autem augebat qui salui fierent quotidie in  idipsum. In Greco ita legitur: Dominus autem augebat qui salui fierent Ecclesie, ac deinde altera narratio incipit.



CAPUT III.

In idipsum autem Petrus et Ioannes ascendebant in templum ad horam orationis nonam. Quod superiori sententie ita potest aptari: Cum Dominus quotidie predicantibus apostolis in Ecclesiam suam credentes aggregaret, ascendebant apostolorum primi in templum, Deum rogaturi in idipsum, id est, ut Ecclesie sue semper augmenta procuraret.

Et protinus consolidate sunt bases eius et plante. Bases nomen Grecum est, et in ipso Greco sic positum, quod Latine fulturas significat: quo nomine gressus eius confirmatos indicat, sicut etiam Latine quidam  interpretati sunt. Sed sciendum est quod gressus proprie apud Grecos uel uocantur.

Et impleti sunt stupore et exstasi. Alia Editio pro exstasi, id est, excessu mentis, admirationem non proprie posuit; quia maior admiratio solet nonnunquam mentem ad excessum deducere, et ultra consuetum cogitandi modum ad altiora transferre.

Deus patrum nostrorum glorificauit Filium suum Iesum, quem uos quidem tradidistis, etc. In Greco habetur consequentius: Deus patrum nostrorum glorificauit puerum suum Iesum. Conueniebat namque ut sermonem de Domino his qui eum occiderant, faciens doctor sapiens, primo humanitatis, que tradi et interfici potuit, recordaretur; deinde paulatim resurrectionis gloria eius patefacta, Deum  quoque hunc et Dei Filium esse declararet. Denique paulo post Auctorem eum uite appellat. Et in clausula sermonis apertius: uobis, inquit, primum Deus suscitans Filium suum, misit eum benedicentem uobis, ut deleantur uestra peccata, ut cum uenerint tempora refrigerii a conspectu Domini, tunc uestra deleantur peccata. Tempora autem refrigerii discretionem uniuersalis iudicii et iustorum redemptionis dicit, de quo ipsi tribulationes quidem passi, sed spe salui facti dicunt Domino in psalmo: Transiuimus per ignem et aquam, et induxisti nos in refrigerium . Tunc etenim plene delebuntur nostra peccata, cum uirtute resurrectionis nouissima inimica destructa fuerit mors . In quadam translatione hunc uersum ita propter explanationem sensus  positum inuenimus: Ut cum uenerint tempora refrigerii, ueniant et uobis a facie Domini. Et reuera in Greco sic scriptum est, cum additamento pronominis illius: Ut cum uenerint uobis tempora refrigerii a facie Domini.

Quem oportet celum quidem suscipere usque in tempora restitutionis omnium, que locutus est per os sanctorum suorum a seculo prophetarum. Hoc est quod eidem Domino Iesu Christo a Deo Patre dictum Psalmista testatur: Sede a dextris meis, donec ponam inimicos tuos scabellum pedum tuorum . Assumptus namque est in celum, et sedet a dextris Dei. In qua nimirum sede paterne maiestatis semper diuinitus manet, neque inde unquam abfuit, uerum in assumpta  humanitate uenturus est de celo ad iudicandum uiuos et mortuos, quando omnes inimici eius subdentur pedibus eius, et restituentur omnia que locutus est Deus per omnes prophetas ab initio seculi; quia, cum sanctis omnibus ad eternam uitam cum Domino intrantibus, reprobi cum diabolo omnes perpetuas penas subibunt, nichil restabit omnino, quod prophete nobis ultra sperandum promittant, eo quod utraque pars, et boni scilicet et mali irreuocabilem in ultimo examine sententiam a iusto iudice perceperint. Multumque fallitur et fallit Origenes, qui se post hoc iudicium longissimo licet temporum distante interuallo, cum ceteris peccatoribus, qui a sinistra iudicis cum diabolo missi fuerint in gehennam, liberandum putat, et ad regnum  celeste perducendum, quasi hoc eis promittente propheta qui ait: Et claudentur ibi in carcerem, et post dies multos uisitabuntur , cum manifesta sit iuxta sanos sensus prophete sententia, qua hostes ac persecutores sancte Ecclesie singulos in die exitus sui in gehennam rapiendos predixit, sed cunctos in die iudicii ad modicum inde relaxandos preuidit, dum, recepto corpore immortali, denuo duplicem in penam mortis precipitentur eterne. Nam et hoc prophetam in hac sententia intendisse sequentia ipsius uerba declarant, qui cum dixisset: Et post dies multos uisitabuntur, continuo subiecit: Et erubescet luna, et confundetur sol , quod in die iudicii futurum non solum prophetia, sed et euangelica uerba declarant.

 Moyses quidem dixit: Quia prophetam uobis suscitauit Dominus Deus uester de fratribus uestris, tanquam meipsum audietis iuxta omnia que locutus fuerit uobis, etc. Initium huius loci in Greco plus habet: Moyses quidem dixit ad patres uestros: Quia prophetam uobis suscitauit Dominus Deus uester. Patet autem uirtus sententie, quia Dominus noster de populo Isrel ueritatem carnis assumpsit, apparens in similitudinem Moysi, ut sicut ille carnalem Isrel ceremoniis et sacris legalibus instructum ac purificatum, in terram repromissionis introduxit, ita et Dominus per gratiam Euangelii spiritalem Isrel de toto orbe congregans, ad celestia regna perduceret. Et sicut illi qui legem Moysi contempserunt de terra repromissionis sunt ab inimicis nationibus eiecti, sic et hi qui  doctrinam euangelice gratie despexerunt de cetu sanctorum per ultores spiritus expellantur. Hoc est enim quod sequitur:

Erit autem, omnis anima quecunque non audierit prophetam illum, exterminabitur de plebe. uerum notandum quia beatus Petrus hic non uerba Mosaice sententie, sed sensum tenere curauit. Scriptum namque est in Deuteronomio, dicente Moyse ad filios Isrel: Prophetam de gente tua, et de fratribus tuis sicut me, suscitabit tibi Dominus Deus tuus, ipsum audies, ut petisti a Domino Deo tuo in Horeb . Et paulo post: Et ait Dominus Deus mihi, Bene omnia locuti sunt: Prophetam suscitabo eis de medio fratrum suorum similem tui, et ponam uerba mea in ore eius, loqueturque  ad eos omnia que precepero illi. Qui autem uerba eius que loquetur in nomine meo audire noluerit, ego ultor existam . Pro quo Petrus posuit: Exterminabitur de plebe, manifestius insinuans hunc esse modum diuine ultionis, ut qui celestia mandata contemnunt ab electorum sorte reddantur extorres. Et hic ergo et multis aliis in locis, ubi apostoli et euangeliste de ueteri Testamento exempla posuerunt, perspicuum est eos Scripturarum sensum quesisse, non uerba, nec magnopere de ordine sermonibusque curasse, ut intellectui res pateret.

Dicens ad Abraham: Et in semine tuo benedicentur omnes familie terre. Ex utroque hoc testimonio et illo uidelicet quod ad Moysen, et illo quod ad Abraham a Domino promulgatum est, et seueritas eius  et bonitas declaratur: bonitas quidem in eis qui, accepta fide Christi, benedici merentur ab illo; seueritas uero in illis qui merito sui contemptus et inobedientie de plebe benedictorum exterminantur, id est, extra terminos eterne beatitudinis eiiciuntur. Ita autem dictum est: In semine tuo benedicentur omnes familie terre, quomodo in Euangelio dictum est: Erat lux uera que illuminat omnem hominem uenientem in mundum . Non enim uel omnes familie terre benedicuntur in Christo, uel omnis homo ueniens in mundum illuminatur a Christo, cum plures multo sint que in tenebris et maledictione, qua nati sunt, prime transgressionis uitam transigentes, uel etiam peiora addentes, in eternum damnentur. Sed intelligendum quod in semine Abrahe,  hoc est, in Christo benedicantur omnes familie terre, quecunque benedicende sunt; eiusque gratia illuminetur omnis homo, quicunque ad sortem sanctorum, que est in luce, pertinet: nec sit aliud nomen sub celo datum hominibus in quo oporteat nos saluos fieri . Quamuis et ita recte possit intelligi, nullam esse cognationem, siue familiam terre, in qua non aliqui benedictionem superne hereditatis accipiant: ex illis dico familiis, siue cognationibus septuaginta et duobus, in quas post diluuium in constructione turris diuisum esse genus humanum legimus. Benedicentur ergo in semine Abrahe, uidelicet Mediatore Dei et hominum homine Iesu Christo, omnes electi, non solum qui post Incarnationem eius  in eum crediderunt, uerum etiam hi qui Incarnationis eius tempora nascendo in carne precesserunt. Omnibus namque idem homo Deus ad celos ascendens, ianuas regni celestis aperuit, omnibus in die iudicii dicturus est: uenite, benedicti Patris mei, percipite regnum .



CAPUT Iu.

Superuenerunt sacerdotes et magistratus templi. Magistratus numero singulari legendum est, quod ex Greco facillime claret, ubi singulariter scriptum est: pro quo Latine in quibusdam Codicibus prepositum templi, in aliis rectius pretorem templi scriptum inuenimus. Nam Grece pretor , magistratus autem siue princeps dicitur.

Dixit ad eos: Principes populi et seniores. In Greco  habetur plus, Et seniores Isrel audite. Similiter in sequentibus, ubi dictum est: In hoc iste astat coram uobis sanus: in Greco habetur: Coram uobis sanus, hodie, et in alio nullo.

uidentes autem Petri constantiam et Ioannis, comperto quod homines essent sine litteris et idiote, admirabantur. Sine litteris dicitur, non quod litteras nescirent, sed quod grammatice artis peritiam non haberent. Nam in Greco apertius, pro hoc uerbo, , hoc est, illiterati, habetur, idiote autem proprie imperiti uocantur. Denique in Epistola ad Corinthios, ubi scriptum est: Et si imperitus sermone, sed non scientia , pro imperito in Greco habetur.

Quia omnes clarificabant, id quod factum fuerat.  Melius habetur in Greco: Omnes enim glorificabant Deum, in eo quod factum fuerat. Et quod in nostris Codicibus additum est, In eo quod acciderat, in Greco non habetur. Et quidem glorificabant et clarificabant ex uno Greco, quod est , solent indifferenter in Latinum transferre, sed distat inter clarificari factum, et Deum in facto clarificari, siue glorificari. Clarificari namque facta siue dicta aliqua, est in notitiam hec plurimorum fama uulgante deferri, quod etiam de humanis rebus mirifice gestis fieri potest; Deum autem clarificari, siue glorificari, in factis hominum, proprium est christiane pietatis et humilitatis, precipiente ipso ac dicente: uideant opera uestra bona, et glorificent Patrem uestrum qui in celis est .

 Quare fremuerunt gentes, et populi meditati sunt inania? Non quasi nescius interrogat propheta, sed uesaniam mirando impiorum corripit eos qui aduersus Dominum Saluatorem, nichil ab eo lesi, imo multis beneficiis adiuti, consurrexerunt. Gentes autem propter milites Romanorum, populos propter Iudeos posuit. Unde apte gentes fremuisse, populi autem meditati esse inania aduersus Deum dicuntur. Iudeorum namque proceres sedula meditatione, quomodo Dominum morti traderent, tractabant; milites uero nichil ei intulisse, nichil insidiarum tetendisse reperiuntur, sed tantum in contumeliam et mortem eius imperiis obtemperasse presidis. Unde et fremere dicti sunt, imperito scilicet motu atque incondito  agitati; et quia fremitus proprie ferarum est, merito fremere dicti sunt qui, ratione postposita, belluino furore succensi sunt. Quod autem populi inania meditati esse perhibentur, respicit ad hoc quod in precedente psalmo de beato uiro dicitur: Sed in lege Domini uoluntas eius, et in lege eius meditabitur die ac nocte . Sicut enim beatus est qui in meditatione diuine legis suum tempus omne transigit, ita perpetuis est miseriis iure deputandus ille populus, qui non solum a meditanda Dei lege se superbiens auertit, sed et contra ipsum legis auctorem Deum ac Dominum suum crebra sese meditatione insanus exercuit.

Astiterunt reges terre, et principes conuenerunt in unum aduersus Dominum et aduersus Christum eius.  Principes Iudeorum, et ipsum Pilatum dicit; reges autem plurali numero propter Herodem tetrarcham ponit, sicut sequentia apostolorum uerba testantur. Quamuis possit recte plurali regum appellatione designari ipse Herodes tetrarcha, qui in nece Domini consensum prebuit Pilato, et ille eiusdem nominis et malitie, qui in persequendo Dominum mox natum pueros necauit in Bethlehem. Qui etsi non eodem tempore, eodem tamen odio ac nequitia mentis, cum principibus Iudeorum aduersus Dominum astiterunt et conuenerunt in unum. Notandum autem quod horum uersuum talis est concatenatio, ut et prior de secundo accipiat clausulam, qua dicitur aduersus Dominum et aduersus Christum eius, et secundus de primo accipiat aduerbium quare, ut sit plena utriusque positio:  Quare fremuerunt gentes, et populi meditati sunt inania aduersus Dominum et aduersus Christum eius? Quare astiterunt reges terre, et principes conuenerunt in unum, aduersus Dominum et aduersus Christum eius? Reges autem terre dicit ad distinctionem eorum quibus in terra peregrinantibus regnum seruatur in celis.

In eo quod manum tuam extendas, sanitates et signa et prodigia fieri per nomen sancti Filii tui Iesu. In Greco habetur, Per nomen sancti Pueri tui Iesu: quod magis apostolorum uotis congruere uidetur, qui per omnia satagebant ut homo quem crucifixerunt Iudei, clarescentibus per nomen eius miraculorum signis, in celum assumptus, et Dei esse Filius innotesceret.

 Et loquebantur uerbum Dei cum fiducia. In Greco habetur additum: Omni uolenti credere. Sed et in sequenti lectione, cum dictum esset: Multitudinis autem credentium erat cor unum et anima una, et hic in Grecis exemplaribus, quod nostri Codices non habent, adiunctum est: Et non erat separatio in eis ulla. Ac deinde, quod et in nostris Codicibus continetur subillatum: Nec quisquam illorum que possidebant aliquid suum esse dicebant. Quam sententiam etiam beatus Cyprianus in libro Testimoniorum tertio sic posuit, dicens: Turba autem eorum qui crediderunt anima una ac mente agebatur; nec erat inter illos ullum discrimen, nec quisquam suum iudicabat ex bonis que eis erant. Conuenit autem hic locus et aptissima  ratione concinit ei quod supra dictum est, quia qui Spiritum sanctum acceperunt in die sancto Pentecostes, cum omnes Galilei essent, cunctorum qui de diuersis mundi partibus aderant et Iudeorum et proselytorum linguis loquebantur. Illic etenim per adunationem linguarum discrepantium pulcherrimo presagio designabatur, quod sancta Ecclesia per donum eiusdem Spiritus in diuersis per orbem nationibus et linguis unum esset cor et animam habitura. Non enim omnium credentium est linguis loqui omnibus, sed diuersarum adunatio linguarum in fide Christi indicio fuit, quia Dominus unus, una fides, unum baptisma, unus Deus et Pater omnium .

Sed erant illis omnia communia. Latine communia Grece dicuntur , a quo nomine constat perfectos  Dei famulos Grece, id est, communiter uiuentes, et habitacula eorum esse uocata; namque lingua eorum uitam constat appellari, non eam uitam que morti contraria est; sed illam dum querimus, qua quis conuersatione uitam ducat, in militia, an in agricultura, an in arte qualibet honesta, uel turpi, monachus sit, an laicus, an clericus. Ceterum, uita qua a mortuis discernimur nuncupatur a Grecis. Qui ergo ita uiuunt ut sint eis omnia communia in Domino, recte composito ex duobus uno nomine, uocantur. Que nimirum uita tanto ceteris seculi huius conuersationibus felicior est, quanto statum futuri seculi etiam in presenti imitatur, ubi sunt omnia omnibus communia bona beatis, cernentibus eius  gloriam, a quo omnia bona sunt; et quia ibi summa pacis et securitatis gratia regnat, recte ciuitas in qua huius uite typus precessit Ierusalem, id est uisio pacis, dicta est. Unde notanda rerum simul locorumque distantia, siquidem in opere superbie turris, lingua et mens humani generis cum esset una, merito iniquitatis discissa est, ita ut cum omnibus ibi linguis loquerentur homines, nemo tamen proximi sui uoluntatem aut uerba cognosceret. Porro in Ierusalem eedem sunt lingue merito humilitatis unite, unaque omnibus lingua, eadem erat uoluntas et anima. Quod nimirum usque hodie toto orbe geritur, dum electi in multifaria diuisione loquelarum, uno ac non diuiso corde et intentione Domino famulantur; at uero reprobi ita omnes diabolo deseruiunt,  ut eadem seruitus mente et pugnaci plerumque inter se studio et certamine geratur, propter que eorum ciuitas recte Babylon, id est, confusio nominatur.

Ioseph autem qui cognominatus est Barnabas ab apostolis, quod est interpretatum filius consolationis, leuites Cyprius genere, cum haberet agrum uendidit illum, etc. Mirum quomodo hunc Barnabam, qui postea cum Paulo gentium est ordinatus apostolus, ac post longum eius contubernium denuo Cyprum, unde ortus fuerat, predicaturus rediit, Eusebius, in Historia ecclesiastica, de numero esse septuaginta discipulorum Domini Saluatoris arbitratur, cum manifeste scribat beatus Lucas eum post ascensionem Domini ad discipulatum apostolorum uenisse; nisi forte putandum est eum prius ita discipulatum Christi  secutum, ut necdum renuntiauerit omnibus que possidebat. Quod utrum euangelice doctrine conuenerit, cuiuis facillime patet.



CAPUT u.

Exsurgens autem princeps sacerdotum, et omnes qui cum illo erant, etc. Hec lectio in Greco ita incipit, respiciens ad priora: Et uidens hec, exsurgens princeps sacerdotum.

Ut audierunt autem hos sermones magistratus templi, et principes sacerdotum, ambiebant de illis quidnam fieret. Et hic magistratus singulari numero legendum, sicut etiam in sequentibus ubi dicitur: Tunc abiit magistratus in templum cum ministris. Grecum namque exemplar utroque in loco singulariter  , id est, pretor, habet. uerum sciendum quod hic locus plus habet in Greco, ita enim scriptum est: Ut audierunt autem uerba hec sacerdotes ut magistratus templi, et principes sacerdotum, mirabantur, et ambigebant de illis, quidnam uult hoc esse?

Et interrogauit eos princeps sacerdotum dicens: Precipiendo precepimus uobis, etc. Consequentius habetur in Greco: Nonne precipiendo precepimus uobis? Namque ita loqui magis interroganti conuenit.

Obedire oportet Deo magis quam hominibus. Interrogatiue legitur in Greco: Obedire oportet Deo magis, an hominibus? et apte stultam ac temerariam pontificis interrogationem Apostoli fixa ac prudenti responsione refutarunt.

Deus patrum nostrorum suscitauit Iesum. In Greco  habet Puerum suum Iesum, iuxta illud Psalmiste: Da potestatem puero tuo; saluum fac filium ancille tue .

Et nos testes sumus horum uerborum, et Spiritus sanctus quem dedit Deus omnibus obedientibus sibi. Nos sumus testes, quia gloriam resurrectionis eius uidimus, quia ascendentem in celos oculis prosecuti sumus.

Testis est et Spiritus sanctus, quia ut magnalia Dei uobis licet resultantibus inuincibiliter predicemus, ipse nos sua presentia roborauit, ipse in nobis loquens hec quoque uerba formauit. Et hoc est quod eis Dominus promisit dicens: Cum autem uenerit Paracletus, quem ego mittam uobis a Patre, Spiritum ueritatis, qui a Patre procedit, ille testimonium perhibebit de me, et  uos testimonium perhibebitis , id est, ille uos inspirando ut loquamini, uos autem foras testimonium loquendo, perhibebitis de me.

Surgens autem quidam in concilio Phariseus, nomine Gamaliel, legis doctor, etc. De hoc Gamaliele et in libro sancti Clementis legimus, quia discipulus apostolorum occulte fuerit, sed eorum consilio inter Iudeos ad mitigandum eorum furorem, ubi necessitas ingrueret, sit manere preceptus; sed hoc ita esse ueraciter gestum certissime hodie per reuelationem reliquiarum beatissimi protomartyris Stephani cunctis late Christi Ecclesie innotuit, que per eumdem uirum diuina dispositione facta est. Apparuit namque in uisione sancto Dei famulo et presbytero  Luciano, ut idem Lucianus presbyter postmodum omnibus Ecclesiis scripsit; et ubi sanctus Stephanus esset tumulatus, simul et Nicodemus, qui Dominum cum Ioseph sepeliuit, necnon et ipse Gamaliel cum filio suo Abibam, suauissima ostensione perdocuit.

Post hunc exstitit Iudas Galileus in diebus professionis. In Greco habetur, In diebus , hoc est, in diebus conscriptionis census, quomodo etiam in historia ecclesiastica Latine interpretatum habemus.

Et nunc itaque dico uobis: Discedite ab hominibus istis, et sinite illos. In Greco plus habetur: Non coinquinantes manus uestras.

Si uero ex Deo est, non poteritis dissoluere eos. Et  in Greco hic plus habetur: Neque uos, neque principes uestri.

Ne forte et Deo repugnare inueniamini. Pro eo quod nos habemus Deo repugnare, uel, sicut quidam interpretati sunt, Deo repugnantes, in Greco unum nomen est positum, . Quod ideo commemorandum putaui, ut cum in historiis aut inuenimus, uirtutem nominis certius scire possimus.



CAPUT uI.

Hos statuerunt ante conspectum apostolorum, et orantes imposuerunt eis manus. Non illi qui eos statuerunt, sed apostoli, imposuerunt eis manus. Etenim communis quidem dispensatio exigebat ut ministri pro uiduis uiri eligerentur; uerum ubi inuenti  sunt qui digni ad hoc ministerium esse uiderentur, crescente gradatim, ut solet, prouidentia consilii salutaris, placuit eosdem lectores ipsos altaris quoque sacri ac dominici sanguinis, sicut et refectionis menseque communis multitudinis credentium ministros ordinari: quod probatum est uerbo quo dictum est: Et orantes imposuerunt eis manus. Hoc etenim proprium est eorum qui de communi fidelium numero ad sacrosancti altaris promouentur officium.

Stephanus autem plenus gratia et fortitudine faciebat prodigia et signa magna in populo. In Greco habetur additum In nomine Domini nostri Iesu Christi. Scripsi autem in precedenti libro Stephanum interpretari coronatum, nec longe est a uero quod scripsi. uerum solertius ediscens, inueni non coronatum Grece, sed  coronam significare Stephanum. Est enim hoc nomen generis masculini apud eos, ideoque uiro conueniens; coronatum autem appellari, quasi, coronam ferentem. Denique in psalmo ubi canimus: Benedices coronam anni benignitatis tue , uersus ille apud Grecos ita incipit . Cuius mysterium nominis pulchre exponens Eusebius: Statim, inquit, post ordinationem suam lapidatus ab his qui et Dominum occiderunt, per quod et nominis sui Stephano corona datur a Christo. uocatur autem corona apud Grecos etiam neutro genere . Quod ideo commemorandum putaui, quia sepe Latinis etiam libris nomen hoc inditum reperimus.

 Surrexerunt autem quidam de synagoga, que appellatur libertinorum et Cyrenensium, etc. Et in ipso Greco nomen libertinorum scriptum est. Dicuntur autem libertini filii libertorum, hoc est, eorum qui post seruitutem manumissi ac libertate donati sunt. Constat ergo quia de seruili erant stirpe procreati, qui primi aduersus fidem Christi rebellarunt; qui etsi emancipati sunt a dominis hominibus, serui tamen esse peccati nequaquam destiterunt. In quorum persona decenter figurati sunt nequissimi fidei et totius sanctitatis persecutores heretici, de quibus ait Petrus: Superbia enim uanitatis loquentes, pelliciunt in desideriis carnis luxurie eos qui paululum effugiunt, qui in errore conuersantur, libertatem illis promittentes, cum ipsi serui sint corruptionis .  Cui nimirum seruituti contraria est libertas Spiritus, quam habebant Berenses, in quorum laude predicantibus Paulo et Sila dicitur: Hi autem erant nobiliores eorum qui sunt Thessalonice, qui susceperunt uerbum cum omni auiditate, quotidie scrutantes Scripturas.

Et non poterant resistere sapientie, et Spiritui sancto qui loquebatur. In Greco habetur plus: Et non poterant resistere sapientie, que erat in eo, et Spiritui sancto qui loquebatur: propter quod redarguerentur ab eo cum omni fiducia. Cum ergo non possent contradicere ueritati, tunc submiserunt uiros qui dicerent, etc.



CAPUT uII.

Dixit autem princeps sacerdotum. In Greco additum est Stephano; ac deinde subiunctum: Si hec ita se  habent.

Qui ait: uiri fratres et patres, audite: Deus glorie apparuit patri nostro Abraham. Quia beatus Stephanus insimulabatur dixisse uerba blasphemie in Moysen et Deum, in ipso initio sui sermonis uigilantissime illorum calumnie occurrit dicens, ipsum Deum, qui loquebatur patribus et prophetis, Deum esse maiestatis et glorie. Qui etiam ubi ad Moysi usque tempora loquendo peruenit; ipsum quidem dignis laudibus extulit; sed illos rebelles, eiusque uerbis semper inobedientes exstitisse probauit. Sed notandum, quanta utatur arte loquendi; sic etenim ad suos persecutores cepit loqui, quasi timeret eos: uiri fratres et patres, audite. Quid lenius, quid clementius conciliabat auditorem, quam ut commendaret Saluatorem?  Blande cepit, ut diu audiretur. Et quia hic fuerat accusatus, quod uerba dixerit contra Deum et legem, sicut uerum se Deum predicare principio monstrauit concionis, ita quoque legislationem illis exposuit, ut eius legis esset predicator, cuius accusabatur esse uastator. uerum in processu sermonis cum errores eorum et nouos redargueret et ueteres, manifestissime quante auctoritatis animum haberet, quantum a timore inimici libera esset sua anima perdocuit.

Et positi sunt in sepulcro, quod emit Abraham pretio argenti. In Greco habetur Pater noster Abraham, quod ipsum beatus Stephanus auditoribus blandiendo, ut diutius ac libentius audiretur adiecit.

Cum appropinquaret autem tempus remissionis, quam  confessus erat Deus Abrahe. Melius habetur in Greco: Quam pollicitus erat Deus Abrahe.

Et accedente illo ut consideraret, facta est uox Domini: Ego Deus patrum tuorum. In Greco ita scriptum est: Facta est uox de celo dicens ad eum: Ego sum Deus fratrum tuorum, solue calceamenta de pedibus tuis. Locus enim in quo stas terra sancta est. Hic locus iuxta moralem sensum hoc admonet, ut stantes in Ecclesia, que merito terra sancta uocatur, mortuis operibus renuntiemus.

Et tradidit eos seruire militie celi, sicut scriptum est in libro Prophetarum. Numero singulari dicit quia duodecim prophetarum unus apud Hebreos liber est, et non libri duodecim, iuxta numerum eorumdem  prophetarum. Militia celi autem aliquando quidem angelorum exercitus appellatur: hoc tamen in loco uidetur consequentius, quia militiam celi sidera dixerit, cum protinus addit testimonium prophete, in quo sidus Dei sui pro Deo; tabernaculum Moloch, pro tabernaculo Dei ueri suscepisse coarguuntur

Dura ceruice et incircumcisi cordibus et auribus, uos semper Spiritui sancto restitistis. Ostendit eis circumcisionem preputii, de qua contra gratiam Euangelii gloriabantur nichil ualere ad salutem, qui cogitationem et auditum habere probabantur immundum. Et simul hec loquendo quasi interpretans exponit eis quid significauerit Angelus, cum Moysi in igne flamme rubi apparuit, ita ut rubus arderet nec combureretur. Ignis namque Spiritum sanctum designat;  rubus, quod est genus quoddam spinarum, peccata illius populi figurate denuntiabat. Apparuit ergo Moysi Dominus in rubo ignem habente, sed non combusta, ut indicaret quod ipse quidem cum illustratione atque ardore sancti Spiritus ad erudiendum populum ueniret, nec tamen peccata eiusdem populi esset consumpturus, quin potius eius piis beneficiis ille densissimis sue nequitie spinetis semper obsisteret.

Ecce uideo celos apertos. Quod Latine dicimus uideo, Grece dicitur , a quo uerbo deriuatum est nomen theorice, id est contemplatiue uite. Per quam nonnulli electorum, in hac adhuc uita retenti, mundato diligentius oculo cordis, future uite gaudia speculari diuinitus sublimati, meruerunt, quomodo in presenti sanctus Stephanus, quomodo Paulus,  quando ad tertium celum raptus est, et multi alii alias. Unde etiam Deus Grece uocatur, eo quod uniuersa uideat, omniaque nuda et aperta sint oculis eius.

Domine, ne statuas illis hoc peccatum. Et cum hoc dixisset, obdormiuit. Pulchre dicit obdormiuit, et non dixit Mortuus est. Obtulit enim sacrificium dilectionis, et obdormiuit in spe resurrectionis.



CAPUT uIII.

Facta est autem in illa die persecutio magna in Ecclesia, que erat Ierosolymis, et omnes dispersi erant per regiones Iudee et Samarie preter apostolos. Si dispersa Ecclesia apostoli remanserunt in Ierusalem, ut Lucas ait, constat quia mendacium scripsit ille qui ex persona Melitonis episcopi Asie librum exponens de obitu beate Genitricis Dei, dicit quod secundo  post ascensionem Domini anno apostoli fuerint omnes toto orbe ad predicandum in suam quisque prouinciam diuisi: qui uniuersi, appropinquante obitu beate Marie, de locis in quibus predicabant uerbum Dei, eleuati in nubibus rapti sunt Ierosolymam, ac depositi ante ostium domus eius, inter quos etiam Paulus, nuper ex persecutore ad fidem Christi conuersus, qui assumptus est cum Barnaba in ministerium gentium: que scriptura etiam specialiter de Ioanne apostolo refert, quod eo tempore Ephesi predicauerit: que cuncta uerbis beati Luce aperte contradicunt, quibus narrat apostolos, ceteris fidelibus a Ierosolymis propulsis, remansisse ibidem, et predicasse per omnia, donec Ecclesia per totam Iudeam  et Samariam et Galileam pacem haberet. Quod in uno anno perfici non potuisse nulli dubium est. Qui etiam manifeste insinuat Paulum non secundo post ascensionem Domini anno, sed longo post tempore in ministerium gentium cum Barnaba ordinatum. Absit autem ut credamus beatum Ioannem apostolum, cui Dominus in cruce matrem suam uirginem uirgini commendauit, post unum annum recessisse, et eam reliquisse solam, ac tanto tempore deiectam, ut etiam corpus suum defuncte timeret ab hostibus esse comburendum; eumque, postquam raptus est in nubibus, ad se redisse uelut oblitum siue incuriosum sui, sollicita precaretur dicens: Rogo te, fili Ioannes, ut memor sis uerbi magistri tui Domini mei Iesu Christi, qui me commendauit tibi.  Ecce enim uocata ingrediar uiam uniuerse terre. Audiui autem consilia Iudeorum dicentium: Exspectemus diem quando moriatur que portauit Iesum Nazarenum, et corpus eius comburamus; nunc ergo, fili, curam habeto exsequiarum mearum. Hec ideo commemorare curaui, quia nonnullos noui prefato uolumini contra auctoritatem beati Luce incauta temeritate assensum prebere.

Curauerunt autem uiri timorati Stephanum, et fecerunt planctum magnum super illum. Huius planctus et interfectionis beati Stephani bene meminit liber reuelationis reliquiarum eius, cuius et supra mentionem fecimus, in qua refertur Gamaliel dixisse in uisione inter alia Luciano presbytero: Ego sum  Gamaliel, qui Paulum Christi apostolum nutriui, et legem docui in Ierusalem. Hic mecum in Orientali parte monumenti iacet; ipse est dominus meus Stephanus, qui lapidatus est a Iudeis et principibus sacerdotum in Ierusalem pro fide Christi foras portam que est ad Aquilonem, que ducit ad Cedar; ubi die ac nocte iacuit proiectus, ut sepultura ei non daretur, secundum mandatum impiorum principum, ut a feris consumeretur corpus eius. Ex Dei autem uoluntate non tetigit eum unus ex his, non fera, non auis, non canis. Ego Gamaliel compatiens Christi ministerio, et festinans habere mercedem et partem cum sancto uiro fidei, misi per noctem quantos noueram religiosos, et in Christo Iesu credentes, habitantes in Ierusalem in medio Iudeorum: et hortatus sum eos,  et necessaria substantie ministraui, ac persuasi illis occulte ire, ut portarent eius corpus meo uehiculo in uillam meam, hoc est, in Caphar Gamalan , uiginta millia habens a ciuitate; et ibi feci illi planctum fieri diebus quadraginta quinque, et poni eum in meo monumento nouo in Orientali theca, et precepi eis quecunque necessaria erant, pro eius planctu ex meo dari.

Igitur qui dispersi erant, pertransibant euangelizantes uerbum Dei. Pro dispersi, in Greco habetur disseminati, id est, disparentes [a 12Kb] . Nam ipsi erant de quibus dixit Isaias: Omnes qui uiderint eos, cognoscent illos, quia isti sunt semen cui benedixit Dominus,  et de quibus Dominus in parabola Euangelii: Semen autem bonum, hi sunt filii regni . Disseminatum est ergo hoc semen per regiones ut messis fidei, que in Ierosolymis cepta est, primo Iudeam et Samariam, deinde totum orbem impleret. Denique de eisdem dispersis siue potius disseminatis in sequentibus legimus quia non solum Iudeis, sed et Grecis loquebantur uerbum, nascentisque in Antiochia Ecclesie per hos nobilissima sunt fundamenta posita.

Philippus autem descenderat in ciuitatem Samarie, et predicabat illis Christum. Et hic ex numero disseminatorum erat, qui primus Samarie Christum predicabat, ceptumque per diaconum, quod ait apostolis Christus: Et eritis mihi testes in Ierusalem, et  in omni Iudea et Samaria .

uir autem quidam, qui ante fuerat in ciuitate magus seducens gentem Samarie. Pro eo quod est seducens, in Greco scriptum est , quod significat in exstasin, id est, mentis excessum, siue stuporem et admirationem, conuertens, per ostenta uidelicet prestigiorum suorum.

Cui auscultabant omnes a minimo usque ad maximum, dicentes: Hic est uirtus Dei. HIC, non aduerbium loci, sed pronomen est. Quasi diceretur: Iste est uirtus Dei.

Pecunia tua tecum sit in perditione. Rectius scribitur, in perditionem, iuxta auctoritatem Grecam, quam in perditione. Neque enim in ea perditione, qua homo nefarius erat damnandus, pecunia eius  simul erat cum illo futura, sed pecunia quam pro sacrilego mercatu offerebat apostolis, secum retinere, illis accipere nolentibus, iussus est, et hoc in perditionem sui, ut huius nimirum causa pecunie, quam ob iniustam emptionem congregauerat, penas lueret eternas.



CAPUT IX.

Ecce enim orat, et uidet uirum Ananiam nomine intreuntem et imponentem sibi manus. In Greco habetur ita: Et uidit in uisu uirum, hoc est, , quod nomen et Iuuencus presbyter in euangelico carmine posuit dicens:

Horamatis huiusce expertes reddite cunctos.

Apparet ergo quia per triduum illud, quo cecatus futuram lucis gratiam exspectabat, nequaquam otiosus  torpebat, sed diuina potius illustratione sublimatus arcana celestia rimabatur; estque, ni fallor, credibile, quod eo tempore mysterium euangelice dispensationis edoctus fuerit, de quo ipse gloriatur ad Galatas dicens: Neque enim ego ab homine accepi illud, neque didici, sed per reuelationem Iesu Christi . Et paulo post: Cum autem placuit ei qui me segregauit de utero matris mee, et uocauit in gratiam suam, ut reuelaret Filium suum in me, ut euangelizarem illum in gentibus, continuo non acquieui carni et sanguini, neque ueni Ierosolymam, etc. . Sed et huius libelli textus quo subditur: Fuit autem cum discipulis qui erant Damasci per dies aliquot, et continuo  in synagogis predicabat eis Iesum, quoniam hic est Filius Dei , nequaquam eum ab hominibus aliquid didicisse asseuerat, sed tantum post baptisma statim doctoris eximii ministerium suscepisse confirmat. Illi utique comparandus, de quo scriptum est: Quia eloquium Domini inflammauit eum .

Consilium fecerunt Iudei, ut eum interficerent. Note facte sunt autem Paulo insidie eorum; custodiebant autem et portas ciuitatis die ac nocte, ut eum interficerent. Non Iudei custodiebant, sed ipsi ciues cum rege suo Aretha, ut ipse qui obsessus est et euasit Apostolus scribit ad Galatas. Et gentiles namque et Iudei quamuis inter se discordent, in Christianorum semper insecutione concordant.

Cum autem uenisset in Ierusalem, tentabat iungere  se discipulis. In hoc uersu in Greco Pauli nomen est appositum: Cum uenisset autem Paulus in Ierusalem, non quia illo adhuc tempore sic uocaretur, priusquam Sergium Paulum, Cypri proconsulem ad fidem Christi conuerteret, sed preoccupando nunc ita uocatur, opportune dicente beato Luca: ibi presignare, quia Paulus esset uocandus, ubi eum primo post conuersionem Ierosolymam uenire, et apostolis iunctum esse narraret, ut unde paulo ante superbus Ecclesie persecutor exierat, ille nunc humilis Ecclesie propugnator intraret. Nam quia paulum Latine modicum significat, iure Paulus ille uocari maluit, qui inter maximas uirtutum operationes humilis permanere non omisit. Neque enim putandum est Paulum siue Petrum Hebrea, et non potius Latina uel Greca  esse uocabula, cum constet Hebreos p litteram non habere omnibus modis.

Barnabas autem apprehensum eum duxit ad apostolos, et narrauit illis quomodo in uia uidisset Dominum, etc. Quando hec facta sint, et ad quos apostolos Paulum deduxerit Barnabas, ipse Paulus ostendit, scribens ad Galatas: Cum autem placuit ei qui me segregauit de utero matris mee, et uocauit per gratiam suam, ut reuelaret Filium suum in me, et cetera, usque dum ait: Deinde post annos tres ueni Ierosolymam uidere Petrum, et mansi apud eum diebus Xu. Alium autem apostolorum neminem uidi, nisi Iacobum fratrem Domini . Quod ergo Lucas subsequenter dicit: Erat autem cum illis intrans et exiens in Ierusalem, hoc per dies quindecim quibus se cum  Petro et Iacobo mansisse asseuerat, actitatum esse credibile est. Et quod sequitur, ipse in Epistola: Deinde ueni in partes Syrie et Cilicie , et hoc quomodo sit factum, Lucas sic consequenter insinuat dicens: Loquebatur quoque et disputabat cum Grecis, illi autem querebant occidere eum. Quod cum cognouissent fratres, deduxerunt eum Cesaream, et dimiserunt Tharsum. Hec est enim ciuitas Cilicie, et Cesarea quoque Philippi ciuitas est Syrie. Quodque adiungit: Erat autem ignotus facie Ecclesiis Iudee, que erant in Christo; tantum autem auditum habebant, quoniam qui persequebatur nos aliquando, nunc euangelizat fidem, quam aliquando expugnabat . Hoc est, quod hic Lucas premisit, quia tentabat  se iungere discipulis, et omnes timebant eum, non credentes quia esset discipulus, donec Barnaba narrante didicerunt. Cum ergo constet quod Paulus post annos tres sue conuersionis uenerit Ierosolymam, et apostolorum fuerit numero sociatus, existens adhuc, ut ipse scribit, ignotus facie Ecclesiis Iudee, que erant in Christo, errant multum qui apocryphorum libros sectando putant eum, secundo post passionem Domini anno, in apostolatum gentium cum Barnaba iam fuisse ordinatum.

Ecclesia quidem per totam Iudeam et Galileam et Samariam habebat pacem. Ubi Latine dicitur per totam, in Greco habetur . Unde notandum quod ex eo catholica cognominatur Ecclesia, quod per totum orbem diffusa in una pace uersatur.

 Et consolatione sancti Spiritus replebatur, siue multiplicabatur, ut in Greco scriptum est. Pro eo quod nos dicimus consolatione, Grece dicitur : unde claret manifeste, quod ideo Spiritus sanctus Paracletus cognominatur, quia, fidelium corda illustrans, Ecclesiam toto orbe multiplicat, et sua gratia replet.



CAPUT X.

Et accersi Simonem, qui cognominatur Petrus; hic hospitatur apud Simonem quemdam coriarium, cuius domus est iuxta mare. Omnia plena figuris spiritualibus in Scriptura sancta, etiam nomina et positio locorum. Hospitatur Petrus in domo Simonis, id est, obedientis; et ipse est coriarius, quia doctor Ecclesie; ibi gratam habet mansionem et hospitium dilectum, ubi obedientes inuenerit auditores, ubi eos  qui castigent corpus suum, et seruituti subiiciant ; qui a Deo muniti in uirtutum arce consistant, ut omnes seculi labentis undas transgressi tranquilla mentis libertate despiciant. Hoc enim est, Simonem coriarium domum, in qua Petrum recipiat in una parte ciuitatis, que est iuxta mare, habere, perfectos uerbi auditores illa in sancta Ecclesia conuersationem tenere, que uel fluxam seculi gloriam, uel temporales ac uolubiles eius terrores, una fidei non ficte constantia spernant.

Cecidit super eum mentis excessus, et uidit celum apertum. Apertio celi futuram iam proxime gentibus reuelationem celestium sacramentorum, et ipsum regni celestis pandendum designat introitum.

Surge, Petre, occide et manduca. Quod Latine dicitur  occide, hoc Grece hoc in loco dicitur , quod non generale occisionis uerbum est, sed illius occisionis proprium, quo hostie Deo immolantur. Nam et hostia siue sacrificium Grece , et altare uocatur. Et in psalmo ubi canimus: Sacrificate sacrificium iustitie , Grece dicitur, , et, Immola Deo sacrificium laudis , . Iuxta hanc ergo significationem dicitur Petro: et manduca, quod noster interpres transtulit Occide et manduca. Aeque autem interpretari poterat Immola et manduca, ut intelligeret ad hoc sibi oblata celitus diuersi generis animantia, ut eos qui per huiusmodi animantia designabantur, predicando hostiam Domini faceret,  erutos uidelicet de noxia uita paterne traditionis, atque in nouam uitam diuine seruitutis per sacramenta Dominice passionis translatos.

Que Deus purificauit, tu commune ne dixeris. Facilis quidem huius diuine uocis patet sensus, quia gentiles quos Petrus adhuc immundos putabat, interna sui Conditoris prouisio iam inter mundos computabat. Sed notanda Scripture sancte consuetudo, que immunda solet appellare communia, quia nimirum qui uariis seruire uult illecebris, mundus esse non ualet, dicente Scriptura: Nemo potest duobus dominis seruire . Et iterum: Dominum Deum tuum adorabis, et illi soli seruies . Qui ergo mundus esse desiderat, non diuersis et multifariis cogitationibus mentem diuidat, sed in sola sui Conditoris  sequenda uoluntate se constringat.

Et Cornelius ait: A nudiusquarta die usque in hanc horam orans eram hora nona in domo mea. In Greco plenius et apertius scriptum est: A quarta die usque in hanc horam eram ieiunans et adorans, a sexta hora usque ad nonam. Ubi aperte ostenditur quia quarta die antequam hec cum Petro loqueretur, ieiunus ad horam usque nonam permanebat; et ut ieiunium Deo acceptabile fieri posset, a sexta diei hora usque ad nonam, deuotis precibus agebat; ideoque quod tanta ieiunii et orationis instantia querebat, obtinere promeruit.

Hic hospitatur in domo Simonis coriarii iuxta mare. Confestim ergo misi ad te, et tu bene fecisti ueniendo. Sequitur in Greco: Qui cum aduenerit, loquetur  tibi.

Nunc ergo omnes nos in conspectu tuo adsumus, audite omnia quecunque tibi precepta sunt a Domino. In Greco habetur: In conspectu Dei adsumus. Quod recte dicebatur ab eo qui promptum habebat animum diuine uoluntati, mox ut eam disceret, obtemperare, et eius ubique maiestatem credebat esse presentem.

Nobis qui manducauimus et bibimus cum illo, postquam resurrexit a mortuis. In Greco additum est Per dies quadraginta; et sanctus Augustinus in suo Codice ita haberi declarauit, atque exponendo subiunxit: Non quod quotidie per dies quadraginta cum illo manducassent atque bibissent. Nam erit contrarium  Ioanni, qui octo dies illos interposuit, quibus eis uisus non est, ut tertio manifestaretur ad mare Tiberiadis. Cuius sacramentum refectionis simul et ieiunii eius per totidem dies alibi exponens ait: Ieiunauit cum tentaretur ante mortem, cibo adhuc indigens; manducauit autem et bibit, cum glorificaretur, iam cibo non indigens. Illic enim ostendebat in se laborem nostrum, hic autem in nobis suam consolationem quadragenis diebus utrumque definiens. Nam quadraginta diebus ieiunauit, cum tentaretur in eremo, sicut in Euangelio scriptum est, ante mortem carnis sue; et rursus quadraginta diebus cum discipulis fuit intrans et exiens, manducans et bibens post resurrectionem carnis sue. Quo numero quadragesimo huius seculi significari uidetur  excursus, in his qui uocantur per gratiam ad eum, qui non uenit legem soluere, sed adimplere. Decem namque precepta sunt legis iam Christi gratia diffusa per mundum, et quadripartitus est mundus, et decem quadruplicata quadraginta faciunt, quoniam qui redempti sunt a Domino, de regionibus congregauit eos, ab Oriente et Occidente, ab Aquilone et mari . Ieiunans itaque quadraginta diebus ante mortem carnis uelut clamabat: Abstinete uos a desideriis huius seculi : manducans autem et bibens quadraginta diebus post resurrectionem carnis uelut clamabat: Ecce ego uobiscum sum usque ad consummationem seculi. Ieiunium quippe est in tribulatione certaminis, quoniam qui in agone est ab omnibus abstinens est; cibus autem in spe pacis,  que perfecta non erit, nisi cum corpus nostrum cuius exspectamus redemptionem, induerit immortalitatem, quod nondum adipiscendo gloriamur, sed sperando iam pascimur. Utrumque Apostolus simul nos agere ostendit dicens: Spe gaudentes, in tribulatione patientes, tanquam illud esset in cibo, hoc in ieiunio. Simul enim cum uiam Domini carpimus, et a uanitate presentis seculi ieiunamus, et futuri promissione reficimur, hic non apponentes cor, illic pascentes sursum.

Et stupuerunt ex circumcisione fideles qui uenerant cum Petro, quia et in gentibus donum sancti Spiritus effusum est. Audiebant enim illos loquentes linguis, etc. Huic simile est illud eiusdem apostoli Petri, cum  rationem redderet Iudeis, quare in circumcisis sacramenta baptismi commisisset.

Si ergo, inquit, equale donum dedit illis Deus, sicut et nobis, etc. Et multa alia sunt testimonia Scripturarum, que concorditer attestantur donum Dei esse Spiritum sanctum, in quantum datur eis qui per eum diligunt Deum. In tantum ergo donum Dei est, in quantum datur eis quibus datur; apud se autem Deus est, etsi nemini detur, quia Deus erat Patri et Filio ceternus, antequam cuiquam daretur; nec quia illi dant, ipse datur, ideo minor est illis. Ita enim datur, sicut Dei donum, ut etiam seipsum det sicut Deus. Spiritus enim ubi uult spirat .



CAPUT XI.

 Discipuli autem prout quis habebat, proposuerunt in ministerium mittere habitantibus in Iudea fratribus. Quod et fecerunt mittentes ad seniores per manus Barnabe et Pauli. uidentur hic male intelligentibus discipuli non seruasse mandatum Domini, quo ait: Nolite solliciti esse de crastino , uel quod Paulus sepe de se ipso testatur, quod manibus suis operatus est, ne quem grauaret, non uidetur iuxta mandatum Domini imitatus uolatilia celi et lilia agri. Sed his et huiusmodi Scripturarum locis satis apparet Dominum nostrum non hoc improbare, si quis humano more ista procuret; sed si quis propter ista Deo militet, ut in operibus suis non regnum Dei, sed istorum acquisitionem intueatur. Ad hanc ergo regulam hoc totum preceptum redigitur, ut etiam in  istorum prouisione regnum Dei cogitemus, in militia uero regni Dei ista non cogitemus.



CAPUT XII.

Precingere, et calcea te caligulas tuas. Pro caliculis siue caligis, ut quidam Codices habent, in Greco sandalia habentur. Calciamenti genus in Euangelio legimus apostolis esse permissum, non utique absque figura mystici sensus. Habebant enim pedem apostoli nec tectum neque nudum ad terram, ut admonerentur neque occultandum esse euangelium, neque terrenis commodis impendendum, ut possit esse quod scriptum est: Quam speciosi super montes pedes euangelizantium bona!

Seditque pro tribunali, et concionabatur ad eos. Pro tribunali, dicit in tribunali. Est enim Latine consuetudinis,  ut in hoc nomine ponant pro, ut significent in.



CAPUT XIII.

Dixit Spiritus sanctus: Segregate mihi Barnabam et Paulum in opus ad quod assumpsi eos. Hoc post mortem Herodis factum esse uidetur, qui mortuus est tertio Claudii principis anno, qui, est iuxta fidem chronicorum, tertius decimus a passione Domini annus. Cum ergo constet Paulum cum Barnaba post tantum tempus peracte dominice passionis in apostolatum esse segregatum, patet profecto eos multum errare, qui librum cuius supra meminimus de obitu sancte Marie composuerunt uel susceperunt. Scriptum namque est in eodem figmento, ut sepe commemorauimus, quod secundo anno post ascensionem  Domini, cum moritura esset eadem beatissima Dei genitrix, apostoli iam tunc per orbem ad predicandum dispersi, subito ad eam uisitandam omnes in nube rapti conuenerint; in quibus et Paulus nuper ad fidem conuersus, ac mox cum Barnaba gentium factus apostolus. Quod longe aliter factum esse, id est, non eum secundo anno post passionem Domini, sed decimo tertio esse ordinatum apostolum, omnis qui beato Luce credit, intelligit; ac per hoc prefatum de obitu beate Marie libellum, cum manifeste erret in tempore, in ceteris quoque suspecte fidei esse comperit.

Inuenerunt quemdam uirum magum, pseudoprophetam Iudeum, cui nomen erat Bariesu. In Greco  habetur plus: Quod interpretatur Elimas.

Resistebat autem illis Elimas magus  querens auertere proconsulem a fide. Et hic quoque in Greco habetur plus: Quoniam audiebat libenter eos.

Saulus autem, qui est Paulus, repletus Spiritu sancto, et cetera. Quomodo Barnabe mox post abrenuntiationem mutatum est nomen, ut pro Ioseph uocaretur Barnabas, id est, pro aucto, filius consolationis. Postquam enim auctus et appositus est numero electorum, continuo per acceptam Spiritus gratiam filius , id est, consolationis et uocari et esse meruit; ita Saulus post acceptum apostolatus gradum Pauli nomen accepit. Quia enim de superbo humilis factus fuerat, recte pro Saulo  Paulus uocatus est: Saulus quippe pro Saule impio et persecutore rege, Paulus uero ab humili spiritu et modico nominatur. Paululum enim Modicum est. Unde nomen suum quodammodo interpretans ipse dicebat: Ego enim sum minimus apostolorum, qui non sum dignus uocari apostolus, quia persecutus sum Ecclesiam Dei .

Et confestim cecidit in eum caligo et tenebre. Nomen tenebrarum in Greco singulari numero positum est , quod Latinus interpres ideo non est secutus, quia nomen hoc Latine singularem numerum non habet quod idem et supra similiter positum docuimus.

Et destruens gentes septem in terra Chanaan, sorte distribuit eis terram eorum quasi post quadringentos  et quinquaginta annos, et post hec dedit iudices. Quomodo hic numerus possit intelligi in precedenti libro nostre expositionis, diximus. Sed sciendum quod in Greco aliter scriptum est: Et destruens gentes in terra Chanaan septem, sorte distribuit eis terram eorum. Et post hec quasi annos quadringentos et quinquaginta, dedit eis iudices usque ad Samuel prophetam. Quod quomodo conueniat sententie, que in libro Regum continetur, quia ab exitu Isrelis ex Aegypto usque ad edificationem templi, fuerint anni quadringenti nonaginta, non est nostre facultatis exponere, nisi forte uulgarem in loquendo famam secutus est, quod fecisse beatus Stephanus in concione cum Iudeis habita de sepultura duodecim patriarcharum probatur

 Et dedit illis Deus Saul filium Cis, uirum de tribu Beniamin annis quadraginta. Et hoc in loco de regno Saulis uidetur apostolus uulgi opinionem secutus, sicut in precedenti libro iam diximus; uerum quod ibi dixi, quia Eusebius Iosephum secutus principatui Samuelis et Saulis quadraginta annos dederit, equali inter eos numero dispertitos, postmodum historias Iosephi diligentius ex tempore perspiciens, uidi quod non ipse quadraginta annos ei prefate etatis scripserit, sed duodecim tantum Samueli, uiginti autem annos assignauerit Sauli. Sed et, relectis solertius libris Chronicorum, animaduerti quare Eusebius hoc loco auctoritatem Iosephi sequi noluerit, sicut nec in annis Iosue, cui cum Iosephus uiginti sex annos tribuat, ipse potius uiginti septem annotandos  putauit. Hoc ergo in causa fuit, quia si illum sequeretur nequaquam prescriptum quadringentorum et octoginta annorum numerum ab exitu Isrelis ex Aegypto, usque dum templum edificari inciperet, plenum posset habere, sed decem minus annos eiusdem etatis in suis Codicibus inueniret. Quod ideo passus est, quia Septuaginta interpretes sequens, Ahialon iudicem, qui post Abessam decem annis populum rexit, in suis Chronicis ponere supersedit. uerum deprehendens decem sibi annos prefiniti calculi in historia sacra iuxta Editionem, quam sequebatur, deesse, curauit hos de suo, ubi commodum et historie sacre minus contrarium uidebatur, adiicere. Adiicit ergo temporibus Iosue annum  unum, temporibus Samuelis et Saulis anno octauo, et ut decimus numerus impleatur, quartum ipsum annum regni Salomonis, in quo templum edificari ceptum est, annumerat: quod non esse faciendum quisquis Hebraicam ueritatem sequitur inuenit. Quod autem ipse in precedente libro scripsi, iudices populum a Moyse usque ad Samuel trecentis et nonaginta sex annis rexisse, Chronicorum auctoritatem secutus sum, necdum anni aduertens eam Hebraice ueritati non esse consonam.

Dicebat: Quem me arbitramini esse, non sum ego. In Greco plenius dicitur: Non sum ego Christus.

uiri fratres, filii generis Abrahe, et qui in uobis timent Deum. In Greco habetur additum Audite.

Et nos uobis annuntiamus eam que ad patres nostros  repromissio facta est, quoniam Deus hanc adimpleuit filiis nostris. In Greco consequentius legitur: Quoniam Deus hanc adimpleuit filiis eorum. Sequitur:

Resuscitans Iesum, sicut et in psalmo secundo scriptum est. Huius loci sanctus Pater Hilarius ita meminit: Sed id quod nunc in psalmo est: Filius meus es tu, ego hodie genui te , non ad uirginis partum, neque ad lauacri regenerationem, sed Primogenitum a mortuis pertinere, apostolica auctoritas est. Namque in libro Actuum apostolorum ita dictum est: Nos uobis euangelizamus eam, que ad patres nostros facta est repromissio; hanc Deus expleuit filiis nostris, suscitans Dominum nostrum Iesum Christum,  sicut et in psalmo scriptum est: Filius meus es tu, ego hodie genui te, cum suscitauit eum a mortuis, amplius non regressurum in interitum . uox ergo hec Dei Patris secundum Apostolum in die resurrectionis existi. Et paulo post commemorata Apostoli sententia, qua dicit de illo: Qui cum in forma Dei esset, non rapinam existimauit se esse equalem Deo, sed se exinaniuit formam serui accipiens , et cetera: Et in gloria, inquit, Dei Patris hodie genitus nascitur, id est, in manentem antea Dei formam per premium mortis forme seruilis assumptio honestatur, fitque sub tempore noua, nec tamen inusitata natiuitas, cum ad resumendam gloriam Dei Patris, qui ex forma Dei in forma serui erat repertus, primogenitus ex mortuis nasceretur.

 uidete, contemptores, et admiramini, et disperdimini. In Greco ita scriptum est: Audite, contemptores, et admiramini; respicite, et disperdimini.

Qui loquentes suadebant eis ut permanerent in gratia Dei. Hinc in Greco sequitur uersus, quem nostri Codices non habent: Factum est autem per uniuersam ciuitatem diffamari uerbum, ac deinde quod et nos habemus, adiungitur: Sequente Sabbato pene uniuersa ciuitas conuenit audire uerbum Dei.



CAPUT XIu.

Sacerdos quoque Iouis, qui erat ante ciuitatem, tauros et coronas ante ianuas afferens, etc. Moris erat gentilium, teste Plinio, ut deorum suorum honori  sacrificantes, sumerent coronas uictimis simul coronatis.

Superuenerunt autem quidam ab Antiochia et Iconia Iudei. In Greco ita incipit hec narratio: Demorantibus autem eis et docentibus, superuenerunt autem quidam ab Antiochia et Iconia Iudei.



CAPUT Xu.

Nunc ergo quid tentatis Deum imponere iugum super ceruices discipulorum, quod neque patres nostri, neque nos portare potuimus. Constat multipliciter intelligendum quod dictum est: Non tentabis Dominum Deum tuum . Et ille ergo tentat Deum, qui aliter quam ipse precepit famulari ac placere nititur, qui precepta eius absque auxilio gratie eius seruare se posse confidit. uerum beatus Petrus grauissimum  legis obseruantie iugum uult ceruicibus discipulorum tollere, ut eis suaue iugum euangelice libertatis imponat. De quo et Paulus eiusdem gratie consortibus ait: Non enim accepistis spiritum seruitutis iterum in timore, sed accepistis Spiritum adoptionis filiorum, in quo clamamus Abba Pater .

Ut abstineant se a contaminationibus simulacrorum, et fornicatione, et suffocatis et sanguine. Suffocatum morticinum dicit, de quo Ezechiel scribit: Omne morticinum et captum a bestia, et de auibus et pecoribus non comedent sacerdotes . Quod exponens Hieronymus: Et iuxta litteram, inquit, omni generi electo regali et sacerdotali, quod proprie ad Christianos refertur, qui uncti sunt oleo spiritali, de  quo scriptum est: Unxit te Deus, Deus tuus oleo letitie pre consortibus tuis, hec precepta conueniunt, ut morticinum non comedant tam de auibus quam de pecoribus, cuius nequaquam sanguis effusus est, quod in Actibus apostolorum dicitur suffocatum; et que necessario obseruanda apostolorum de Ierusalem Epistola monet; et captum a bestia, quia et ipsum similiter suffocatum est; et condemnat sacerdotes, qui in turdis, ficedulis, gliribus, et ceteris huiusmodi hec auiditate gule custodiunt.

Turbauerunt uos euertentes animas uestras, quibus non mandauimus. In Greco plus habetur: Euertentes animas uestras dicentes: Circumcidi oportet, et obseruare legem, quibus non mandauimus.

Qui tradiderunt animas suas pro nomine Domini  nostri Iesu Christi. In Greco additum In omnem tentationem.

uisum est enim Spiritui sancto, et nobis. In Greco scriptum est: Placuit enim Spiritui sancto, et nobis.

Dimissi sunt cum pace a fratribus ad eos, qui miserunt illos. Pro eo quod est Ad eos qui miserunt illos, in Greco habetur Ad Apostolos.



CAPUT XuI

Et assumens circumcidit eum propter Iudeos. Merito queritur, quare Apostolus, qui Timotheum circumcidit, Titum circumcidere noluerit, ut ipse scribit ad Galatas. Sed intelligendum quia Timotheum circumcidit propter scandalum Iudeorum ut per  ipsum ostenderet non se Mosaice legis sacramenta damnare, sed ea gentibus tanquam saluti necessaria non imponere. Sed posteaquam circumcidit Timotheum, quidam ex Iudeis, qui propterea uolebant circumcidi gentes, quod dicerent sine illis sacramentis salutem eis esse non posse, iactare se ceperunt, et dicere: Quia et Paulus hoc tenet, quod et nos dicimus, quod sine his sacramentis salus esse non potest. Nam si hoc non credit, quare Timotheum circumcidit? Hoc cum Paulus audisset, qui hoc fecerat libertate, non necessitate, propter scandalum Iudeorum, non propter salutem Timothei, uidit illos accepisse occasionem alterius predicationis, et mouende in Paulum male suspicionis, et noluit circumcidere Titum. Apparet ergo quare illum uoluerit,  quare istum noluerit: illum propter scandalum Iudeorum uoluit, istum propter occasionem male credentium noluit.

Et quedam mulier, nomine Lydia purpuraria, ciuitatis Thyatirenorum, colens Deum, audiuit, etc. Purpuraria dicit purpure uenditricem, sicut etiam in alia translatione positum inuenimus, quod Grece dicitur . Bene autem mulier, que prima, predicante Apostolo, in Illyrico credidit, purpuraria esse dicitur. Significat namque Ecclesiam, que quasi purpuram uendere solet, quia sanguinem suum pro Christo dare non dubitat, ut per hoc uitam mercari possit eternam. Si quidem purpura recte sanguinis fusionem et colorem, et ipsa nature sue proprietate, qua de sanguine conchyliorum conficitur,  designat. Lydia autem Apostolum cum comitibus suis domum suam intrare, ibique manere cegit, quia repulsam a Iudeis Euangelii predicationem Ecclesia interna deuotione cordis suscepit.

Factum est autem euntibus nobis ad orationem, puellam quamdam habentem spiritum Pythonis, obuiare nobis, etc. Qui purpurariam credentem Ecclesie sancte membris misericorditer adunauit, ipse mox pythonissam immundo ore Dei magnalia predicantem, districte iudicans arte nefaria priuauit. Hec est namque potestas illa, quam a Domino sancti acceperunt apostoli, cum ait: Quecunque alligaueritis super terram, erunt ligata et in celis; et quecunque solueritis super terram, erunt soluta et in celis . Quod autem scripsi in libro priore, quia pythona Hebraice os abyssi posset significare, scripsi quod in libro Hebreorum nominum inueni. uerum sciat lector quod Grecum est hoc nomen, et uiolenter iuxta linguam Hebream intepretatum, quod etiam ipse nominum Hebreorum interpres Hieronymus non tacuit, quasi Fythona diceretur: p namque litteram Hebrei non habent, sed in uerbis barbaris f pro illa utuntur. Sane notandum quia in hac lectione, ubi scriptum est puellam obuiare nobis, pro eo quod est Latine obuiare, in Greco scriptum est, , quod ideo commemorandum putaui, ut animaduertat lector dominicam solemnitatem, que uocatur Domini, inde nomen accepisse Grece, quod allato in templum Domino Simeon et  Anna, ceterique fideles qui erant ibi, et electi eius, obuiam ei deuoto corde et obsequio uenerant.

Et cum dies factus esset, miserunt magistratus lictores. Lictores dicebantur, qui reis puniendis preerant. Unde et Grece a uirga dicuntur. Greci enim uirgam appellant, cuius officii meminit Hilarius in expositione sententie Apostoli, qua dicit: Quid uultis? in uirga ueniam ad uos, an in spiritu mansuetudinis ? Nunquid inquiens, Paulo ius pretorium erat, ut uirga comminaretur, et cum officio lictoris ad Ecclsiam Christi adesset?



CAPUT XuII.

Et cum non inuenisset eos, trahebant Iasonem, et quosdam fratres ad principes ciuitatis. In Greco scriptum  est: Et quosdam alios fratres; unde intelligendum est Iasonem quoque fratrem, hoc est, fidelem Christo fuisse.

Multi quidem crediderunt ex eis et gentium mulierum honestarum, et uiri non pauci. Melius et consequentius habent quidam Codices iuxta exemplar Grecum: Et uirorum non pauci.

Et quidam dicebant: Quid uult seminiuerbius hic dicere. De hoc nomine sanctus Augustinus: Legimus, inquit, apostolum Paulum dictum fuisse uerborum seminatorem. Dictum est quidem ab irridentibus, sed non respuendum est a credentibus. Erat enim ille reuera seminator uerborum, sed messor morum. Et nos licet tantilli, et nequaquam illius excellentie comparandi, in agro Dei, quod est cor  uestrum, uerbum Dei seminamus, et uberem messem de uestris moribus exspectamus.

Fecitque ex uno omne genus hominum. Quod dicit ex uno, patet, quia ex uno homine significat. Sed plenius habetur in Greco: Fecit ex uno sanguine, quod idem significare nulli dubium est. Nomine enim sanguinis propaginem carnis designat; et per carnem, more solito Scripturarum, hominem uult intelligi iuxta illud Psalmiste: Ad te omnis caro ueniet .



CAPUT XuIII.

Et migrans inde intrauit in domum cuiusdam nomine Titi Iusti. Iusti nomen etiam in Greco scriptum est, quia aut proprium hoc nomen uiro fuit, aut merito iustitie a Romanis, qui eum nouerant, ita cognominabatur.  Non autem putandum est hunc esse Titum discipulum apostoli Pauli, cui ipse scripsit Epistolam, et eum Cretensium ordinauit episcopum. Ille etenim Titus multo ante hoc tempore cum illo fuit, cum de Antiochia Ierosolymam pro questione circumcisionis, Barnaba adhuc secum comitante, ueniret. Ait namque idem Paulus ad Galatas: Deinde post annos quatuordecim iterum ascendi Ierosolymam cum Barnaba, et assumpto Tito, et contuli cum illis Euangelium, quod predico in gentibus. Contulit enim cum illis Euangelium quod predicabat, solerter in consilio apostolorum disquirens an recte faceret predicando, quod gentes per baptisma fidei sine circumcisione possent ad salutem peruenire; non  quod ipse de hac re aliquid dubitaret, sed ut mentes dubitantium apostolice synodi auctoritate confirmarentur.

Crispus autem archisynagogus credidit Domino cum omni domo sua, etc. Hic esse Crispus creditur, quem a se baptizatum Paulus ad Corinthios scribens insinuat: Gratias, inquiens, ago Deo, quod neminem uestrum baptizaui, nisi Crispum et Gaium.

Apprehendentes autem omnes Sosthenen principem Synagoge, percutiebant eum ante tribunal. In Greco melius scriptum est: Apprehendentes autem omnes Greci Sosthenen. Iudeis enim cum ignominia expulsis a tribunali, gentiles etiam principem eorum maiore contumelia uerberantes afficiebant.

Fratribus ualefaciens migrauit in Syriam, et cum  eo Priscilla et Aquila, qui sibi totonderat caput in Cenchris, etc. Ambigue uidetur dictum utrum sibi Paulus an Aquila Cenchris caput totonderit; sed Hieronymus presbyter manifeste, ut in precedenti libro plenius docuimus, hoc de Paulo dictum intelligit. Posita namque sententia hac in epistola ad Augustinum, continuo subiecit et ait: Esto ut ibi idem in circumcisione Timothei Iudeorum timore compulsus sit facere quod licebat, quare comam nutriuit ex uoto, et postea eam in Cenchris totondit ex lege? Cuius si hoc in loco sensum uolumus sequi, nusquam omnino legimus Aquilam fuisse attonsum. Si in hoc loco Aquilam esse attonsum dixerimus, restat in fine huius libelli locus ubi etiam Paulum attonsum, siue rasum, legimus. Falluntur autem mendositate  codicis, qui dicunt Aquilam cum Priscilla coniuge sua esse attonsum. In Greco enim est euidenter , id est, attonsus, numero singulari habetur, et habebat uotum, non habebant, siue de Paulo, siue de Aquila, accipiendum esse putetur.

uehementer enim Iudeos reuincebat, publice ostendens per Scripturas esse Christum Iesum. In Greco ita scriptum est: Publice et per domos ostendens; quod est optimi doctoris, ita docere multos generaliter, ut singulos uiriliter exhortari non desistat.



CAPUT XIX.

Segregauit discipulos quotidie disputans in schola cuiusdam tyranni, hoc autem factum est per triennium, etc. Hoc tempore, commorante Paulo in Epheso, dicitur primam ad Corinthios Epistolam scripsisse,  in qua etiam Priscille et Aquile meminit, dicens: Salutant uos in Domino multum Aquila et Priscilla cum domestica sua Ecclesia . Quo uerbo etiam hoc ostenditur, quia non illi solummodo fideliter Christo seruierint, sed et fidelium in domo sua congregationem habuerint. Secundam uero, cum esset in Troade, scripsisse fertur Epistolam: Porro Romanorum Epistolam postea scriptam ratio manifestat. Namque hanc se ipse proficiscentem Ierosolymam scripisse testatur.

Ita ut etiam super languidos deferrentur a corpore eius sudaria uel semicinctia. Multi nostrum quid semicinctia significent, ignorant; uerum Gregorius, qui nunc est apostolice sedis antistes, cum  esset adhuc archidiaconus, sciscitanti amico de Britannia, et hoc inter alia rescripsit, genus esse sudarii, quo Hebrei utuntur in capite



CAPUT XX.

Comitatus est autem cum eo Sosipater Pyrri Bereensis. HIC Berensis, non HUIUS Bereensis. Plus autem habetur in Greco: Comitatus est autem cum eo usque Asiam.

Eductus somno cecidit de tertio cenaculo. Pro tertio cenaculo in Greco scriptum est, , quod eo commemorare uolui, ut scire possit lector quod sit in Genesi, quod de arca facienda iubetur: Cenacula et tristega facies in ea ; enim Grece tectum, et triplicia tecta dicuntur.

Assumpto eo uenimus Mytilenen. Scripsimus in  libro primo sequentes Plinium Secundum, Mytilenen insulam esse contra Asiam; sed et idem Plinius alio loco scribit Mytilenen esse ciuitatem in Cypro insula. Quod utrumque uerum esse credendum est, non tamen nunc Paulum cum sociis in ciuitatem Cypri, sed in insulam Asie uenisse. Nam longo post hec et multis peragratis regionibus, Cypro apparuisse, sed non hanc intrasse, perhibetur.

Festinabat enim si possibile sibi esset ut diem Pentecosten faceret Ierosolymis. In Greco scriptum est Diem Pentecostes, id est, quinquagesime. Nota ergo et Pasche tempus et Pentecostes ipsis etiam apostolorum temporibus esse celebratum. Sed utrum inter Iudeos emulatores legis ad diem quo immolatus est agnus in Aegypto, et quo lex data est in monte Sinai, an  uero ad diem Dominice resurrectionis, et aduentus Spiritus sancti celebrata sunt, dicant qui nouerint. Constat tamen apostolum Petrum Rome die Dominico resurrectionis Christi Pascha celebrasse; constat hoc euangelistam Marcum ab eo missum in Aegypto docuisse.



CAPUT XXI.

Et intrantes in domum Philippi euangeliste, qui erat de septem, mansimus apud eum, etc. Ob primum predicationis officium euangelista meruit appellari, quamuis omnes hoc agerent. Huius domus et filiarum eius longo ex hinc tempore in eadem ciuitate manebat. Denique huius et Hieronymus meminit in Historia sancte Paule, cum eam Cesaream uenisse describeret: In qua  Cornelii domum  Christi uidit Ecclesiam, et Philippi ediculas et cubiculum quatuor uirginum prophetarum.

De his autem, qui crediderunt ex gentibus nos scripsimus, iudicantes ut abstineant se ab idolis, immolatione, etc. In Greco habetur distinctius: De his autem, qui crediderunt hominibus, nos scripsimus, iudicantes nichil tale custodire eos, nisi ut obseruent se ab idolothytis, etc. Non ergo prohibiti sunt eo tempore credentes in Christum Iudei, secundum consuetudinem legis ingredi, stante adhuc templo ac religione sua, quamlibet in solis noui testamenti sacramentis salutem habituri; sed prohibiti sunt hi qui ex gentibus crediderunt, et Euangelii sacramentis erant imbuti, ad suscipienda legis sacramenta  conuerti, qui tamen illa legis mandata, que ad institutionem morum et emundationem cordis pertinent, ut est: Non concupisces , diligenter obseruare iubentur. Quarta hec synodus apostolica Ierosolymis habita est. Prima namque de electione duodecimi apostoli pro Iuda, secunda de electione septem diaconorum, tertia de circumcisione, ne credentibus ex gentibus imponeretur, quarta hec de credentibus facta est ex Iudeis illo tempore, ne prohiberentur, ubi necessitas exigeret etiam legalibus ceremoniis initiari, ob deuitandum uidelicet eorum scandalum, qui putabant eos ita Mosaica decreta tanquam idololatrie dogmata damnasse, quod eos etiam ante facere consueuisse, Timothei maxime circumcisione probatum est.

 Iussit duci eum in castra. Et in hoc loco, et in hac tota narratione, ubicunque castrorum nomen positum est, in Greco hoc singulariter positum esse docendum est: quod ideo Latinus interpres pluraliter ponere maluit, ne si singulariter poneret, sensum legentis longe in aliud mitteret, et pro conuentu exercitus ac militum, locum munitum faceret intelligi. Sic et in psalmo ubi dicitur: Et ceciderunt in medio castrorum eorum; in Greco scriptum est numero singulari.

Qui cum uenisset ad gradus, contigit ut portaretur, et cetera. Gradus non descensionis de templo, sed ascensionis in castra significat. Quod ex Greco manifestum est, ubi , non : id est, ascensus habet, non descensus.

 Ego homo sum quidem Iudeus a Tarso Cilicie, non ignote ciuitatis municeps. Pro municipe quidam Codices ciuem habent, quod ex uno Greco transfertur, deriuato nomine a ciuitate, que Grece uocatur. Unde hoc quod Apostolus ait: Nostra autem conuersatio in celis est , quidam interpretati sunt: Noster autem municipatus in celis est. Et Hieronymus ad Heliodorum scribens ita posuit: Quia non aliud municipatum, quam ciuilem conuersationem, quod Grece dicitur , intelligi uoluerit.



CAPUT XXII.

Eruditus iuxta ueritatem, paterne legis emulator existens. In Greco habetur plus: Aemulator existens Dei, iuxta illud ad Romanos: Testimonium enim illis  perhibeo, quod emulationem Dei habent, sed non secundum scientiam.

Saule, Saule, quid me persequeris? In Greco et in hoc loco additum est: Durum est tibi contra stimulum calcitrare.

Et qui mecum fuerunt, lumen quidem uiderunt. Et in Greco habetur plus: Et in timore facti sunt.

Factum est autem reuertenti mihi in Ierusalem, et oranti in templo fieri me in stupore mentis, et uidere illum. Pro stupore mentis quidam Codices habent mentis excessum, alii pauorem, alii alienationem. Diuerse enim interpretatur Latine, quod Grece dicitur exstasis. Quod uerbum et in uisione Petri supra positum est, ubi ad docendum Cornelium erat euocandus.  Cecidit namque super eum exstasis, et uidit celum apertum. Alienata est autem mens orantium apostolorum, sed ab infimis ad superna, non ut deuiarent, sed ut uiderent.

Ego multa pecunia ciuitatem hanc consecutus sum. Pro ciuitate in Greco habet: quod magis ciuilitatem, id est, socialem inter ciues conuersationem, uel administrationem reipublice, quam ciuitatem significat. Non enim tribunus ciuitatem Romanam, cuius esset possessor, sed consortium ciuitatis Romane, cuius esset particeps, emerat. Sed Paulus eo magis erat ciuis Romanus, quia non hoc comparando, sed nascendo habebat.

Tribunus quoque timuit, postquam resciuit quia ciuis Romanus esset. Pro ciue idem uerbum in Greco  positum est, quod supra pro municipe, id est, .



CAPUT XXIII.

Et deuouerunt se dicentes neque manducaturos neque bibituros, donec occiderent Paulum. Deuouerunt, maledixerunt significat. Siquidem pro hoc uerbo in Greco scriptum est, : sed in sequentibus, ubi dicebant: Deuotione deuouimus nos nichil gustaturos, in Greco scriptum est, . Quod quante austeritatis sit uerbum, norunt qui anathemate sacerdotali a societate Christi et Ecclesie alienantur.



CAPUT XXIu.

Post annos autem plurimos eleemosynas facturus in gentem meam ueni, et oblationes et uota facturus.  Eleemosyne pertinent ad ea que usibus sanctorum attulerat, quorum in Epistolis suis crebram facit mentionem; oblationes uero et uota ad ea que ad suasionem Iacobi et seniorum Deo in templo obtulerat. Quamuis in Greco non sint uota addita. Etsi ergo Lucas in historie ordine non dixit quod Paulus cum eleemosynis pauperum Christi de Grecia Ierosolymam uenerit, ex uerbis tamen, que ipsum dixisse refert, quia hoc fecerit ostendit.



CAPUT XXu.

Festus autem respondit seruari Paulum in Cesarea, se autem maturius profecturum. Maturius utique dicit celerius, quamuis aliquando maturius fieri dicatur quod tardius et cum maturitate consilii agitur. In Greco enim scriptum est , id est, in celeritate.

 Cum uenisset Agrippa et Bernice cum multa ambitione, etc. Pro ambitione in Greco scriptum est, quo nomine designatur multiplex apparatus, et pompa regalis officii, quo ille ambiente, id est circumdante se undique, stipatur.



CAPUT XXuI.

Quoniam secundum certissimam sectam nostre religionis uixi Phariseus. Pro secta in Greco heresim habet. Unde probatur, quod eo tempore etiam bona secta hoc apud Grecos uocabulum habebat, quod nunc apud nos mala tantum habere consueuit.



CAPUT XXuII.

Ut autem iudicatum est eum nauigare in Italiam, et  tradi Paulum cum reliquis custodiis centurioni. Consequentius legitur in Greco: Ut autem iudicatum est nauigare nos in Italiam, tradiderunt Paulum et quosdam alios uinctos centurioni.

Et Pelagus Cilicie et Pamphilie nauigantes, uenimus Lystram, que est Lycie. Pro Lystra in Greco Smyrna positum est, pro quo Hieronymus in libro Hebreorum nominum Myram ponit: quod idcirco reor in quibusdam Codicibus ita reperiri, quia Grece Smyrna appellatur. Denique in psalmo, ubi canimus: Myrrha, et gutta, et casia , in Greco ita scriptum est: Smyrna, et stacte, et casia.

uenimus in locum quemdam, qui uocatur Boni portus. HI boni portus, non HUIUS boni portus.

 Et nauclero magis credebat. Naucleros Grece dominus nauis uocatur.

Si quomodo possent deuenientes Phenicem hiemare, portum Crete respicientem ad Africum et ad Corum. uentus Africus, qui Grece uocatur , flat inter Meridianam plagam, et Occidentalem uergens; Corus uero ad Septentrionem et Occidentem, sed plus ad Occidentem deflexus. Liquet ergo, quia prouincia Phenicis, Cretam ad Occidentem habebat, ideoque portum eiusdem Crete de quibusdam suis locis contra Africum; de quibusdam uero contra Corum aspiciebat, et propterea siue Africus seu Corus aspiraret, a Creta funem soluentes, Phenicen poterant peruenire. Sed etsi auster ipse, id est, meridianus afflaret uentus, nichilominus ancipiti directione  gubernaculorum et sinuamine uelorum Phenicen adnauigare, si non diuina obsisterent iudicia, ualebant. Unde subsequenter adiungitur:

Aspirante autem Austro existimantes propositum se tenere, etc., potuimus uix obtinere scapham. Scripsimus in libro primo, Isidorum sequentes, scapham esse nauiculam leuem, ex uimine contextam, crudoque corio tectam; uerum deinceps aliorum scripta percurrentes, inuenimus scaphas uocari nauiculas etiam una de arbore cauatas, quas Greci appellant.



CAPUT XXuIII.

Accensa enim pruna reficiebant nos omnes. In Greco scriptum est: Recipiebant nos omnes. Quod  et nos arbitramur primo sic interpretatum esse in Latinum, sed librariorum negligentia mutatum.

Contigit autem patrem Publii febribus et dysenteria uexatum iacere. Dysenteria est passio intestinorum, causatio cum ulceratione, quia excluditur egestio sanguinolenta, aut fellita, aut alia immutatio humoris; sed noxia a ueteribus iudicatur, que nigram egestionem ab initio ostenderit. Nam Hippocrates in Aphorismis sic ait: Dysenteria  felle nigra incipiens, mortifera est. Sequitur autem patientes iugis assellatio inferioris uentris, aliquando uiridis, aliquando mucilaginosa: etiam et rasuras cum guttis sanguinis emittunt, cum morsu intestini et umbilici, insomnietatem patiuntur, et fastidium, frequenter et febriculam, quam pater hic Publii passus esse  narratur; aliquando etiam extalis exclusio contingit, maxime in infantibus: efficitur aliquando ex perfrictione aut ex corruptione acriorum humorum. Meminit huius morbi et Gregorius in libro Historiarum suarum quinto, ita dicens: Temporibus Tiberii imperatoris dysentericus morbus pene totas Gallias preoccupauit. Erat enim in his qui patiebantur ualida cum uomitu febris renumque nimius dolor, capitis grauedo, uel ceruicis; ea uero que ex ore proiiciebantur colore croceo, aut certe uiridia erant. A multis autem asserebatur uenenum occultum esse; sed herbe que uenenis medentur, potu sumpte, plerisque presidia contulerunt.

Mansit autem biennio toto in suo conductu, et suscipiebat omnes qui ingrediebantur ad eum, predicans  regnum Dei. Hieronymus huius loci ita meminit in epistola ad Lucinium: Paulus Romam uinctus ingreditur, ut uinctos superstitionis erroribus liberos faciat; manet in hospitio conducto per biennium, ut nobis utriusque instrumenti eternum reddat donum. Qua expositione docuit cetera quoque que in hoc uolumine uel de ipso Paulo apostolo, uel de aliis quibusque scripta sunt, non in superficie tantum littere fructum nobis ecclesiastice premonstrare doctrine: uerum etiam si quis perfecte intellexerit, medullam sensus spiritalis uirtute habere grauidam.


RETRACTATIONIS LIBRI FINIS.





IN ACTA APOSTOLORUM QUAESTIONES QUINQUE. *



QUAESTIO PRIMA.


INTERROGATIO. Quid indicat illud quod legimus: Tunc reuersi sunt Ierosolymam a monte qui uocatur Oliueti, qui est iuxta Ierusalem, Sabbati habens iter, id est, mille passus?

RESPONSIO. Sabbato enim usque ad montem Oliueti ire Iudeis licitum erat, uel certe sicubi fuissent, tanto spatio deambulandi licentiam presumebant.



QUAESTIO II.


INTERROGATIO. Spiritus sanctus quomodo ante Ascensionem a Saluatore secundum euangelistam Ioannem apostolis insufflatur, cum secundum Actus apostolorum post decimum ascensionis diem in apostolos missus sit?

RESPONSIO. Multe sancti Spiritus gratiarum donationes sunt, secundum illud quod Apostolus dicit:  Alii quidem datur per Spiritum sermo sapientie, alii sermo scientie secundum eumdem Spiritum, alii gratia sanitatum in uno Spiritu. etc. . Igitur ante Ascensionem gratiam sancti Spiritus acceperunt, qua possent peccata dimittere et baptizare, et credentibus spiritum adoptionis infundere, secundum quod et tunc, cum eis a Saluatore Spiritus insufflaretur, dictum fuerat: Quorum remiseritis peccata, remittentur eis; et quorum retinueritis, retenta erunt. At uero post Ascensionem multo maiorem sancti Spiritus gratiam perceperunt in operatione uirtutum, et gratia sanitatum, et diuersarum perceptione linguarum, iuxta illud quod eisdem eodem die promissum fuerat, ut baptizarentur Spiritu sancto, et induerentur uirtute, qua Euangelium Christi uniuersis possint  gentibus predicare. In hac ergo perceptione sancti Spiritus secundum Dominice gratie distributionem apostolorum demonstratur profectus, non compugnantium diuersitas Scripturarum; et aliter, quare bis datus sit Spiritus sanctus, egregie quidam doctor exposuit, dicens: De eo, quem primum hic Saluator per seipsum dedit, et de celis postea misit, ut significaretur dilectio proximi, et dilectio Dei, que in cordibus sanctorum per Spiritum sanctum diffunditur, qui datus est eis ad euangelizandum Dei uerbum. Per quod apostoli sese in orbis partes intulerunt, quantum narrat historia, Bartholomeus in Indos, Thomas tetendit in Parthos; Mattheus Aethiopes, Andreas Scythas predicatione molliuit: Ioannes Asiam diuino sermone correxit, Petrus Cappadociam  atque Galatiam, Bithyniam pariter et Pontum, prouinciasque confines, dum Iudeis predicat, circuit, postremo Romam illustraturus accessit. Paulus a Ierusalem usque Illyricum cum Euangelio repleuisset tam innumeras ac dispares nationes preceptis tanquam armis uictor edomuit.



QUAESTIO III.

INTERROGATIO. Cum in Actibus apostolorum primum  legatur: uiri autem qui comitabantur cum eo, hoc est, cum Apostolo, stabant stupentes, audientes quidem uocem, neminem autem uidentes, quomodo postea Apostolus dicit: Et qui mecum erant, lumen quidem uiderunt, uocem autem non audierunt eius, qui loquebatur mecum?

RESPONSIO. Superius ubi audisse uocem referuntur, a Deo non uocem, sed inconditum sonum uocis acceperunt, ut eos postea dicat uocem non audisse, id est, expressam uerborum significantiam, qua possint intelligere quod sonabat, ac perinde idcirco diuersa uice et audisse et non audisse referantur, quia, quantum ad sonum pertinet, audierunt; quantum ad uerba, non audierunt.



QUAESTIO Iu.


INTERROGATIO. Quare prius communis cibus uocabatur, qui putaretur immundus?

RESPONSIO. Quod contra interdictum tunc Dei in commune ceteris pateret hominibus, qui in ciborum discretione legis obseruantiam non tenebant, per quam Iudei partem Dei se esse iactabant. Purificatus est autem etiam Domino dicente ad Petrum: Que Deus purificauit, tu ne commune dixeris .



QUAESTIO u.

INTERROGATIO. Quid est illud quod in Actibus apostolorum duodecim illi qui Ioannis baptismo baptizati fuerunt baptizantur a Paulo?

RESPONSIO. Hoc idcirco, quia non in nomine Trinitatis  baptizati erant. Baptismus enim Ioannis, licet in eum qui uenturus est baptizaret, tamen proprie Ioannis baptismus dicebatur. Unde et ab hereticis uenientes non rebaptizantur a nobis, si baptizatos constat in nomine Trinitatis, nisi impositio manus


ad fidem rectam conuersis adhibetur,


ut per hanc sancti Spiritus


suscipiatur infusio.





EXPOSITIO DE NOMINIBUS LOCORUM, uEL CIuITATUM, QUAE LEGUNTUR IN LIBRO ACTUUM APOSTOLORUM. 


A

    Acheldemach, hoc est ager sanguinis, qui hodieque demonstratur in Helia ad Australem plagam montis Sion, et hactenus iuxta Iudeorum consilium mortuos ignobiles alios terra tegit, alios sub dio putrefacit.
    Aegyptus a Septentrione mare Magnum sinumque Arabicum, ab Oriente mare Rubrum, a Meridie Oceanum, ab Occasu Libyam habet. Cuius inferiorem partem Nilus dextera leuaque diuisus amplexu suo disterminat, Conopico ostio ab Africa, ab Asia Pelusiaco centum sexaginta millia passuum interuallo. Quam ob causam, inter insulas quidem Aegyptum  retulere, ita se findente Nilo, ut littere figuram efficiat. Ideoque multi Grece littere uocabulo Deltam appellauere Aegyptum. Mensura ab unitate aluei unde se findit primum in latera ad Canopicum ostium centum sexaginta millia passuum, ad Pelusiacum ducenti quinquaginta sex.
    Aethiopum regio ab Indo flumine consurgens iuxta Aegyptum, inter Nilum et Oceanum, in Meridie, sub ipsa solis uicinitate iacet. Quorum sunt tres populi, Hesperii Occidentis, Garamantes Tripolis, Indi Orientis.
    Alexandria, ciuitas Aegypti, que quondam No  dicebatur, inter Aegyptum, Africam et mare quasi claustrum posita, in qua beati euangeliste Marci tumulus hodieque in Ecclesia ueneratur.
    Amphipolis, ciuitas Macedonie. Est et altera eiusdem nominis in Syria.
    Antiochia, ciuitas Syrie Celes, in qua Barnabas et Paulus apostoli sunt ordinati. Est et alia in Pisidia prouincia Asie, in qua iidem predicantes Iudeis dixerunt: uobis oportebat primum loqui uerbum Dei, sed quoniam repulistis illud, etc. .
    Antipatris, ciuitas Palestine, nunc dirupta, quam Herodes rex Iudee ex patris sui nomine uocauerat.
    Appii forum, nomen fori Rome ab Appio quondam consule tractum, a quo et uia Appia cognominata est.
     Apollonia, ciuitas est Macedonie. Est et altera in prouincia Africe, que dicitur Pentapolis.
    Ariopagus, Athenarum curia, que interpretatur uilla Martis, quod ipse ibi quondam a duodecim diis iudicatus sit.
    Arabia, regio inter sinum maris Rubri, qui Persicus, et eum qui Arabicus uocatur. Habet gentes multas, Moabitas, Ammonitas, Idumeos, Sarracenos, aliasque quamplurimas. Arabia autem sacra interpretari dicitur, eo quod sit regio thurifera, odores creans. Hinc eam Greci Eudemona, nostri Beatam uocauerunt.
    Asia regio, que minor cognominatur, absque orientali parte qua ad Cappadociam Syriamque progreditur, undique circumdata est mari. Cuius prouincie  sunt, Phrygia, Pamphylia, Cilicia, Chaonia, Galatia, et alie multe. Sed specialiter ubi Ephesus ciuitas est, Asia uocatur.
    Asos, ciuitas Asie maritima, eadem Apollonia dicta.
    Athene, ciuitas in Achaia, philosophie dicata studiis. Que cum una sit, plurali numero semper appellari solet, cuius Pireus portus septemplici quondam muro communitus fuisse describitur.
    Attalia, ciuitas Pamphylie maritima.
    Azotus, oppidum insigne Palestine, quod Hebraice uocatur Esdod, et est una de quinque olim ciuitatibus Allophylorum.




B
    Babylon, metropolis regni Chaldeorum, ubi eorum  qui edificare turrem lingue diuise sunt, a qua et regio circumposita, Babylonia uocatur. Hanc fuisse potentissimam, et campestribus per quadrum sitam, ab angulo usque ad angulum muri, duodecim millia tenuisse passuum, id est, simul per circuitum sexaginta quatuor millia, refert Herodotus, et multi alii qui Grecas historias conscripserunt. Arx autem, id est, Capitolium illius urbis, est turris, que, post diluuium edificata, quatuor millia passuum tenere dicitur. Cuius post ruinam muri tantum fictiles remansisse, et ob bestias que illic abundant captandas recuperati esse traduntur.
    Berea, ciuitas in Macedonia, que uerbum Domin nobiliter accepit.
     Bithynia, prouincia Asie minoris, que et quondam Bebrycia, et deinde Mygdonia dicta est. Ipsa est et maior Phrygia, Hiera flumine a Galatia disterminata. Habet ciuitatem eiusdem nominis.




C
    Cesaree ciuitates due sunt in terra repromissionis. Una Cesarea Palestine, in littore maris Magni sita, que quondam Pyrgos, id est turris, Stratonis dicta est, sed ab Herode rege Iudee nobilius et pulchrius et contra uim maris multo utilius instructa: in honorem Cesaris Augusti, Cesarea cognominata est. Cui etiam templum in ea marmore albo construxit. In qua nepos eius Herodes ab angelo percussus, Cornelius centurio baptizatus, et Agabus propheta zona Pauli ligatus est. Altera uero Cesarea Philippi,  cuius Euangelii Scriptura meminit, ad radicem montis Libani, ubi Iordanis fontes sunt, a Philippo tetrarcha eiusdem regionis facta, et in honorem Tiberii Cesaris cognominata est. Sed et tertia Cesarea Cappadocie metropolis est, cuius Lucas ita meminit: Profectus ab Epheso et descendens Cesaream, ascendit, et salutauit Ecclesiam.
    Cappadocia, regio in capite Syrie, id est, ad Septentrionem.
    Carrlia, ciuitas Mesopotamie, apud Romanos. Crassi clade, apud nos autem hospitio Abraham patriarche, et parentis eius, morte nobilis.
    Cenchre, portus Corinthiorum ciuitatis famosissime.
    Chaldeorum regio inter Babyloniam et Arabiam,  Tigrin et Euphratem.
    Chanaan filius Cham obtinuit terram a Sidone usque ad Gazam, quam Iudei deinceps possederunt eiectis Chananeis.
    Chius, insula ante Bithyniam, cuius nomen Syra lingua mastichem designat, eo quod ibi mastix gignitur. Hanc aliqui Chiam appellauere, a Chione nympha.
    Cilicia, prouincia Asie, quam Cygnus amnis intersecat, et mons Amanus, cuius meminit Salomon, a Syria Cele separat.
    Cyprus, insula in mari Pamphylio, quindecim quondam oppidis insignis, famosaque diuitiis, et maxime eris. Ibi enim prima huius metalli inuentio et utilitas fuit. Cui in proximum est in finibus Cilicie  promontorium, et oppidum ueneris.
    Cyrene, ciuitas in Libya, cuius regio etiam Pentapolitana uocatur, eo quod quinque urbibus maxime fulgeat, Beronice, Arsine, Ptolemaide, Apollonia, ipsaque Cyrene.
    Cnidus, insula contra Asiam.
    Coos, nobilissima contra Asiam insula, adiacens prouincie Attice, et est eiusdem nominis oppidum in insula Calamna.
    Corinthus, ciuitas Achaie maritima.
    Creta, Grecie insula centum quondam urbibus nobilis, unde Hecatopolis dicta est.




D
    Damascus, nobilis urbs Phenicis, que et quondam  in omni Syria tenuit principatum, et nunc Sarracenorum metropolis esse perhibetur. Unde et rex eorum Maumas famosam sibi in ea sueque genti basilicam dicauit, Christianis in circuitu ciuibus beati Baptiste Ioannis Ecclesiam frequentantibus.
    Derbe, ciuitas Lycaonie prouincie.




E
    Elamite, principes Persidis, ab Elam filio Sem appellati.
    Ephesus Amazonum opus, ciuitas in Asia, ubi requiescit beatus euangelista Ioannes.




F


Ab F incipientia non sunt, sed a hec duo.
    Phrygia, prouincia Asie Troadi superiecta, septentrionali sua parte Galatie contermina, Meridiana  Lycaonie et Pisidie, Mygdonieque, ab Oriente Cappadociam attingit. Due sunt autem Phrygie, quarum maior Smyrnam habet, minor uero Ilion.
    Phenicia, prouincia Syrie cuius partes sunt Samaria Galilea, et alie plurime regiones.




G
    Galilee due sunt. Una Galilea gentium, uicina finibus Tyriorum in tribu Nephthalim. Altera circa Tiberiadem et stagnum Genezareth in tribu Zabulon.
    Galatia, prouincia Asie, a Gallis uocabulum trahens, qui auxilium a rege Bithynie euocati, regnum cum eo peracta uictoria diuiserunt. Sicque deinde Grecis admisti, primo Gallogreci, postea Galate sunt appellati.
     Gaza, ciuitas insignis Palestine, que apud ueteres erat terminus Chananeorum ad meridiem. Sed antique Gaze locum uix fundamentorum uestigia demonstrant. Hec autem que nunc cernitur in alio loco, pro illa que corruit edificata est.
    Grecia, prouincia quedam Achaie, que a Grecis scriptoribus Hellas uocata est. In qua Athenarum ciuitas est quondam Attica dicta.




H
    Hadrumetus, ciuitas in Bizantio regione Africe.
    Hadria, seu Adria, nomen maris contra Rauanam, quod per ostia Padi fluminis intratur, sumpto uocabulo ab Hadria proxima ciuitate, que eidem mari nomem etiam Hadriatici dedit. Ierusalem metropolis quondam totius Iudee, que nunc ab Aelio Hadriano  Cesare, quod eam a Tito destructam latiore situ restaurauerit, Aelia cognominata est. Cuius opera factum est, ut loca sancta, id est, dominice passionis et resurrectionis, sed et inuentionis sancte Crucis, quondam extra urbem iacentia, nunc eiusdem urbis muro Septentrionali circumdentur.




I
    Iconium, ciuitas celeberrima Lycaonie, et est altera in Cilicia.
    Ioppe, oppidum Palestine maritimum, in tribu Dan, ubi hodieque saxa monstrantur in littore, in quibus Andromeda religata, Persei quondam uiri sui fertur liberata fuisse presidio.
    Italia, regio in patria Romanorum, ab Italo rege  uocabulum trahens, que ab Africo et a Borea mari Magno cincta, reliqua Alpium obicibus obstruitur.
    Iudea, aliquando tota terra duodecim tribuum appellatur, aliquando due tantum tribus, que quondam Iuda uocabantur, ad distinctionem Galilee et Samarie, aliarumque in terra repromissionis regionum. Et notandum apud historicos quod Iudea ad Palestinam, Galilea uero et Samaria ad Phenicem pertineant.




L
    Lasea, ciuitas littoraria Crete insule, iuxta locum qui uocatur Boni portus, ut ipse Lucas exponit. Pro qua quidam corrupte Thalassa legunt.
    Libye prouincie due sunt. Una Libya Cyrenaica, de qua dictum est: Et pars Libye que est circa Cyrenen  . Hec post Aegyptum in parte Africe prima est, et mari Libyco cognomen dedit. Post quam Libya Aethiopum, usque ad Meridianum pertingens Oceanum.
    Lycaonia, prouincia Asie. Est etiam eiusdem nominis ciuitas in Phrygia minore
    Lycia, prouincia Asie.
    Lydda, ciuitas Palestine in littore maris magni sita, que nunc Diospolis appellatur.
    Lystra, ciuitas Lycaonie.




M
    Macedonia, prouincia Grecorum nobilissima, et uirtute Alexandri Magni nobilior facta.
    Madian, ciuitas iuxta Armonem et Areopolim, cuius ruine tantummodo demonstrantur, ubi Moyses  apud Ietro socerum suum exsulabat.
    Medi, a Madai filio Iaphet appellati. Sunt autem inter flumen Indum et flumen Tigrim regiones iste a monte Caucaso, usque ad mare Rubrum pertingentes, Aracusia, Parthia, Assyria, Persida, et Media, quas Scriptura sacra uniuersas sepe Medie nomine uocat.
    Mesopotamia, regio inter flumina Tigrim et Euphraten, que et ipso uocabulo Grece in medio fluminum esse posita monstratur. Huic ad meridiem succedit Babylonia, deinde Chaldea, nouissime Arabia Eudemon.
    Miletus, ciuitas in Asia maritima, decem stadiis ab ostio Meandri amnis secreta, ubi Paulus Ephesiorum maiores alloquitur. Est et insula ignobilis nominis  eiusdem, in mari Aegeo uel Ionio.
    Mysia, prouincia Asie, nunc Aeolis dicta. Est et altera eiusdem nominis iuxta flumen Danubium. Suntque auctores transisse ex Europa Mosas, et Brygas, et Thynos, a quibus appellantur in Asia Mysi, Phryges et Bithyni.
    Mitylene, insula contra Asiam, que a proximo continente abest septem millia quingentos passus.




N
    Nazareth, uiculus in Galilea iuxta montem Thabor, unde et Dominus noster iehsu Christus est Nazareus uocatus. Habetque ecclesiam in loco quo angelus ad beatam Mariam euangelizaturus intrauit, sed et aliam ubi Dominus est nutritus.
     Neapolis, ciuitas Carie, que est prouincia Asie.




O
    Oliueti mons, ad Orientem Ierosolyme torrente Cedron interfluente. Ubi ultima Domini uestigia humo impressa hodieque monstrantur. Cumque terra eodem quotidie a credentibus hauriatur, nichilominus tamen eadem sancta uestigia pristinum statum continuo recipiunt. Denique cum ecclesia in cuius medio sunt, rotundo schemate et pulcherrimo opere conderetur, summum tantum cacumen, ut perhibent, propter dominici corporis meatum nullo modo contegi et concamerari potuit, sed transitus eius iter ad celum usque patet apertum.




P
    Pamphylia prouincia est Asie.
    Paphus, ciuitas maritima in Cypro insula, ueneris quondam sacris, carminibusque petarum famosa, que frequenti terre motu lapsa, nunc ruinarum tantum uestigiis quod olim fuerit ostendit.
    Parthi, inter flumen Indum, quod est ab Oriente, et inter flumen Tigrim, quod est ab occasu, siti sunt, ut supra dictum est.
    Patara, ciuitas Lycie prouincie in Asia.
    Perge, ciuitas Pamphylie prouincie.
    Philippi, ciuitas in prima parte Macedonie.
    Pisidia, prouincia Asie.
    Pontus, regio multarum gentium iuxta mare Ponticum, quod Asiam et Europam disterminat, et propter plurimam ostiorum Danubii infusionem dulcius ceteris esse cognoscitur.
    Ptolemais, ciuitas Iudee maritima prope montem Carmelum, que quondam Acho dicta est. Est altera Ptolemais in Pentapoli prouincia Africe, cuius supra memini.
    Puteoli ciuitas, colonia Campanie, eadem dicta Dicearchea.




R
    Rhegium, ciuitas Sicilie maritima, uiginti millibus passuum a promontorio Peloro secreta, cuius nomen Grece interpretatur diruptio, eo quod hec Sicilie pars quondam Brutio agro Italie coherens, mox interfuso mari sit auulsa, quindecim millia passuum in longitudine freto, in latitudine autem mille quingenta iuxta columnam regiam. In quo freto est scopulus Scylla, item Charybdis, mare uorticosum, ambo seuitia clara.
    Rhodis, Cycladum insularum nobilissima, et ab Oriente prima, quondam Ophiusa uocata. In qua urbs eiusdem nominis fuit ereo colosso famosa, septuaginta cubitorum altitudinis. Distat autem a portu Asie uiginti millibus passuum.
    Roma, urbs in Italia, totius quondam orbis domina, a conditoris sui Romuli nomine sic uocata. Quam, propter eximiam uirtutem, plerique scriptorum, quasi sola esset, Urbem appellare malebant.




S
    Salamis, ciuitas in Cyprio insula, nunc Constantia dicta, quam, Traiani principis tempore, Iudei, interfectis omnibus accolis, deleuerunt.
    Salomon, ciuitas maritima Crete insule.
    Samaria, ciuitas regalis in Isrel, in uertice montis Somer posita. Sed et omnis regio que circa eam fuit, a ciuitate quondam nomen acceperat, media inter Iudeam et Galileam iacens. Hec ab Herode Antipatri filio in honorem Augusti Cesaris Greco nomine , id est, Augusta, uocata est.
    Samos, insula in mari Aeego, in qua reperta prius fictilia uasa traduntur. Unde et uasa Samia appellata sunt.
     Samothracia, insula in Carpathico sinu.
    Sarona, quod interpretatur campestris, regio est a Cesarea Palestine, usque ad oppidum Ioppe pertingens. Et est hodieque locus pascendis gregibus aptus, que iuxta soli qualitatem, Petro predicante, fidei continuo fructus germinauit. Sed et inter montem Thabor et stagnum Tiberiadis regio Saronis appellatur.
    Seleucia, ciuitas Syrie nobilis, in promontorio Syrie Antiochie sita.
    Sichem, ciuitas Iacob, nunc Neapolis dicta, iuxta sepulcrum Ioseph, que a filio Emor regis sui uocabulum sumpsit, iuxta quam Dominus Samaritane mulieri ad puteum loquitur, ubi nunc ecclesia fabricata est ex latere montis Garizim.
    Sicilia tribus est distincta promontoriis, unde et a triangula specie Trinacria quondam uocata, mox a Siculo rege Sicilia dicta est. Primum promontorium dicitur Pelorum, et aspectat ad Aquilonem. Cui Messana ciuitas proxima est Italia  promontorium Cenys duodecim stadiorum interuallo. Secundum dicitur Pachynum, quod respicit ad Euronotum. Tertium appellatur Lilybeum, ciuitatem eiusdem nominis habens, et dirigitur in occasum.
    Sidon, urbs Phenicis insignis, olim terminus Chananeorum, ad Aquilonem iuxta Libani montis ortum sita, et ipsa artifex uitri.
    Sina, mons in regione Madian super Arabiam in deserto qui alio nomine Horeb appellatur. Unde dicitur: Et fecerunt uitulum in Horeb , cum hoc Moses in Sina factum scripserit.
    Syracuse, metropolis Sicilie sub promontorio Pachyno.
    Syria, que Hebraice Aram dicitur, regio est inter flumen Euphratem et mare Magnum, usque ad Aegyptum pertingens. Habet maximas prouincias. Comagenam Pheniciam, et Palestinam, absque Sarracenis et Nabatheis, quorum gentes sunt duodecim.
    Syrtes, arenosa in mari Magno loca, multum terribilia et metuenda, eo quod ad se omnia diripere soleant, et appropinquanti uadoso mari hereant. He autem ad mare Aegyptium uicine sunt, et pariter admiscentur.
    Smyrna, ciuitas Lycie prouincie in Asia, cuius Lucas ita meminit: Et pelagus Cilicie et Pamphylie nauigantes, uenimus in Smyrnam Lycie , pro quo aliqui Codices habent uenimus in Lystram, que est Cilicie. Porro Hieronymus, in libro Hebraicorum Nominum, Myrrham ponit, et interpretatur amara.




T
    Tarsus, ciuitas metropolis Cilicie prouincie, Paulo Apostolo gloriosa.
    Theatrum, locus a spectaculo uocabulum mutuans, quod in eo populus desuper atque spectans ludos scenicos contemplaretur.
    Thessalonica, ciuitas Macedonie.
    Thyathira, ciuitas Lydie, que est prouincia Asie, templo quondam Aesculapii famosa. Cuius ciuis erat illa Lydia porphyropolis, id est, purpure uenditrix, que in Philippis fidem Christi suscepit.
    Tyrus, metropolis Phenicis in tribu Nephthalim, uigesimo prope milliario a Cesarea Philippi. Hec quondam insula fuit prealto mari septingentis passibus diuisa, sed ab Alexandro terre continens facta est, propter expugnationem multis in breui freto aggeribus comportatis. Cuius maxime nobilitas conchylio atque purpura constat.
    Troas, ciuitas Asie maritima, eadem Antigonia dicta.






uolume back matter






ORDO RERUM QUAE IN HOC TOMO CONTINENTUR.



BEDAE OPERA EXEGETICA GENUINA.
    EXPOSITIO IN EuANGELIUM S. MATTHAEI. 9
    LIBER PRIMUS.---Exponitur Mattheus a capite I ad uIII. 9-39
    LIBER II.---A capite uIII ad caput XIu. 39-69
    LIBER III.---A capite XIu ad caput XXIII. 69-97
    LIBER Iu.---A capite XXIII ad finem. 97-131
    ORATIO DOMINICA EXPLANATA. 131
    EXPOSITIO IN MARCI EuANGELIUM. Ibid.
    Epistola ad Accam. Ibid.
    EXPOSITIONIS LIBER PRIMUS.---Exponitur Euangelium Marci a capite primo ad ultimam partem capitis Iu. 133-173
    LIBER II.---Ab ultima parte capitis Iu ad caput uIII. 173-215
    LIBER III.---A capite uIII ad caput XIII. 215-259
    LIBER Iu.---A capite XIII ad finem. 259-301
    EXPOSITIO IN LUCAE EuANGELIUM. 301
    Epistola adhortatoria Acce episcopi ad Bedam presbyterum. Ibid.
     Epistola responsoria uenerabilis Bede. 303
    EXPOSITIONIS LIBER PRIMUS.---Exponitur Euangelium Luce a capite primo ad secundam partem capitis Iu. 307-371
    LIBER II.---A posteriori parte capitis Iu ad cap. uIII. 371-423
    LIBER III.---A capite uIII ad secundam partem capitis XI. 423-475
    LIBER Iu.---A secunda parte capitis XI ad caput XuI. 475-527
    LIBER u.---A capite XuI ad secundam partem capitis XXII. 583
    LIBER uI.---A posteriori parte capitis XXII ad finem. 583-633
    EXPOSITIO IN S. IOANNIS EuANGELIUM. 633
    Auctoris commendatio. Ibid.
    Breuiarium Euangelii Ioannis. 635
    INCIPIT EXPOSITIO. Ibid.




FINIS TOMI NONAGESIMI SECUNDI.
